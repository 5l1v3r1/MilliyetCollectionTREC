<DOC>
<DOCNO> 159723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/soneko19.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuncer Kayalar İhracat, 15.6 milyar dolara ulaştı... 
</HEADLINE>
<TEXT>

     Dış Ticaret Müsteşarı Tuncer Kayalar, Türkiye'nin ihracatının 1 Ocak-15 Mayıs tarihleri arasında yüzde 34.6 artarak 15.6 milyar dolara ulaştığını bildirdi. 
     Kayalar, Dünya Bankası ve Dünya İş Geliştirme Merkezi tarafından düzenlenen ''Yeni pazarlar ve yeni iş fırsatları keşfetmek'' konulu zirvede yaptığı konuşmada, geçen yıl ihracatçılara verdikleri desteğin yüzde 44 artarak 101 trilyon liraya ulaştığını kaydetti. 
     Bu desteğin çoğunun AR-GE ve fuar kapsamında kullanıldığını ve desteklenen firmaların yüzde 80'inin KOBİ niteliğinde olduğunu anlatan Kayalar, komşu ve çevre ülkelerle olan ticaret hacminin toplam ticaretteki payının en az yüzde 30'a çıkarılması gerektiğini söyledi. 
     Türk-Çin İş Konseyi Başkanı Yavuz Onay da SARS virüsünün etkilerine değinerek, SARS'ın dünyaya 40 milyar dolar, Çin'e de 20-25 milyar dolar zarar verdiğini kaydetti. Onay, ''SARS yaz sonuna kadar kontrol altına alınmazsa, zarar çok büyüyecek ve Uzakdoğu bir kriz tehlikesiyle karşı karşıya kalacaktır. Çünkü Çin'in kasasındaki para bu ülkeyi ancak yıl sonuna kadar idare eder'' diye konuştu. 
     
     ÇİN'DEKİ SAHTE MAL SORUNU 
     Çin ile ticareti geliştirmek için üçüncü bir ülkeyi de buna katmak gerektiğini dile getiren Onay, Çin'deki sahte mal sorununa da dikkat çekti. 
     Çin'de Türk mallarını satarken sahte malların da kontrol altında bulundurulması gerektiğini ifade eden Onay, şöyle devam etti 
     ''Çin'de sahte mallarla bizim mücadele etmemiz mümkün değil. Burada birçok yabancı marka gibi kendi markalarının da sahtesi yapılıyor. Yasalara başvurmak, sahte mal üreten firmaları veya merdiven altı üreticilerini kapatmaya çalışmak boşuna vakit ve para harcamaktan başka bir şey değildir. Çünkü Çin yasalarına göre son söz Çin devletinindir. Bu şu demektir böyle bir mücadeleyi veren firma mahkemeyi kazanmış da olsa hiçbir sonuç alamayabilir. Bu daha önce bazı Türk firmalarının başına gelmiştir. Bir firmamız 10 mahkemeyi kazanmış ancak yine de sonuç alamamıştır.'' 
     
     TÜRK-RUS İŞ KONSEYİ 
     Türk-Rus İş Konseyi Başkanı Turgut Gür de Mavi Akım projesiyle Türkiye'nin kadameli olarak yılda 16 milyar metreküp kapasitede bir doğalgaz alımı gerçekleştireceğini söyledi. 
     Doğalgaz alımının bu yıl 2 milyar metreküple başlayacağını ve her yıl artarak 2010'da 16 milyar metreküpe çıkmasının planlandığını bildiren Gür, ''Dolayısıyla doğalgaz faturamız önümüzdeki yıllarda sürekli artacaktır. 2-3-4-5 milyar dolarlar seviyesine çıkacaktır. İşte Türkiye bunu karşılamanın yoluna bakmalıdır'' şeklinde konuştu. 
     Türkiye'deki ekonomik krizler nedeniyle son yıllarda Rusya'daki müteahhitlik işlerinin bir kısmının Türk firmalarından Rus firmalarına kaydığını dile getiren Gür, buna rağmen Moskova ve çevresindeki 500 küçük Türk firmanın Rus müteahhitlerle yaptıkları işten dolayı Türkiye'ye döviz sağladığını belirtti. 
     Bavul ticaretine de değinen Gür, Rusya'nın Dünya Ticaret Örgütü'ne üye olmasıyla Türkiye'deki bavul ticareti uygulamasının değişeceğine ve bunun kayıtlı ekonomi içine gireceğine işaret etti. 
     Türk-İtalyan İş Konseyi Başkanı Zeynep Bodur Okyay ise Türkiye'nin İtalya'nın ihracatında yüzde 1, ithalatında ise yüzde 1.5 civarında pay aldığını anımsatarak, Türkiye'de 238 İtalyan firmasına karşılık, İtalya'daki Türk firmaları sayısının 29 olduğunu bildirdi. 
     İtalyan girişimcilerin Türkiye'de daha çok gıda, ayakkabı, kimya, eczacılık ve örme giyim eşyası sektörlerinde ortaklık kurmak istediğini anlatan Okyay, Türk tarafı olarak kendilerinin turizm sektörünü cazip işbirliği alanı olarak gördüklerini söyledi. 
     
     YUNANİSTAN'LA TİCARET HACMİ 20 MİLYAR DOLARA ÇIKABİLİR 
     Türk-Yunan İş Konseyi Başkan Vekili Selim Egeli de iki ülke arasında 1947-2000 yılları arasında sadece 3 resmi anlaşma yapıldığını ve bunların da tam olarak uygulanmadığını ifade etti. 
     Egeli, Türkiye ve Yunanistan arasındaki işbirliğin potansiyelin çok altında olduğunu belirterek, bugünkü olumlu gidişatın devam etmesi halinde 5 yıl içinde ticaret hacminin 20 milyar dolar seviyesine çıkabileceğini kaydetti. 
     Egeli, Balkanlar'da Avrupa standartlarında altyapı için 600-800 milyar dolarlık yatırıma ihtiyaç olduğunu, Türk ve Yunan tarafının bölgede ortak projelere imza atabileceklerini vurguladı. 
     Türk-İran İş Konseyi Başkan Vekili Muhammed Hamidi de iki ülkenin karayolu ve demiryolu ağlarını etkin hale getirerek, özellikle taşımacılık alanındaki potansiyeli artırmak suretiyle ticaret hacminde büyüme sağlayabileceklerini belirtti. 
     
</TEXT>
</DOC>
