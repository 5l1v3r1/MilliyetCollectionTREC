<DOC>
<DOCNO> 181317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sonspo20.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski kaptanlar Ene ve Erdenay '12 Dev Adam'ı değerlendirdi... 
</HEADLINE>
<TEXT>

     33. Avrupa Erkekler Basketbol Şampiyonası'nda başarılı olamayarak, şampiyonaya erken veda eden A Milli Takımı'nın performansı, millilerin eski kaptanlarını da üzdü. 
     2001 yılındaki Avrupa Şampiyonası'nda kaptan olarak ikincilik sevinci yaşayan Orhun Ene ile 14. Dünya Şampiyonası'nda kaptan olarak görev yapan Harun Erdenay, Basketbol Federasyonu'nun resmi internet sitesine yaptıkları açıklamada, alınan sonuçtan dolayı üzgün olduklarını söylediler. 
     Basketbolu bıraktıktan sonra Yıldız Erkek Milli Takımı antrenörlüğüne getirilen Orhun Ene, milli takımın çeyrek finale yükselememesinden dolayı son derece üzüntülü olduğunu belirterek, şöyle dedi 
     ''Maçların kırılma noktalarında rakibimizden daha iyi takım olamadığımız için kaybettik. Aslında aldığımız mağlubiyet normal. Yenmek de var yenilmekte. Karşı karşıya geldiğimiz takımlar da favori ekipler. Üst sıraları hedefleyen Milli Takım bence çok iyi mücadele verdi. Ama bu yeterli olmadı. Maçların kırılma noktalarında daha iyi takım olabilen, daha az hata yapan ekipler bu maçları kazandı. İyi bir takım olmak için bu gibi durumlarda az hata yapmanız gerekiyor'' dedi. 
     Şampiyonada en büyük kazancın ortaya koyduğu performansla Efes Pilsenli Ender Arslan olduğunu kaydeden Orhun, şu görüşlere yer verdi 
     ''Ender, bu turnuvada en büyük kazançlarımızdan biri oldu. Finallerde çok cesur oynadı. Diğer oyuncularımızdan performans beklerken o hem yüreğini hem de zekasını ortaya koydu. Ancak tecrübeye ihtiyacı var.'' 
     
     HARUN ''HAKEMLERİ DE YENMELİYİZ'' 
     Milli takımın eski kaptanlarından ve bu sezon İTÜ forması giyecek olan Harun Erdenay ise İsveç'teki organizasyonun milli takımın hem rakipleri, hem de hakemleri yenmeleri gerektiğini öğrettiğini dile getirdi. 
     Türkiye'nin Yunanistan ile yaptığı grup maçının kesinlikle milli takımın hakkı olduğunu ileri süren Harun, şunları söyledi 
     ''Ancak maalesef hakemler buna müsaade etmedi. Bütün takdir haklarını onlardan yana kullandılar. 2001 yılında biraz eşit yönetim gösterildiğinde nelerin başarılabileceğini herkese göstermiştik. Takım olarak İsveç'te çok iyi mücadele verdiğimizi düşünüyorum. En üzüldüğüm durum millilerin kapasitesi kesinlikle Olimpiyat oyunları vizesi için yeterliydi. Bunu elde edemediğimiz için çok üzülüyorum. Bundan sonra daha hazır ve sert bir takım olarak finallere gitmeliyiz.'' 
     
</TEXT>
</DOC>
