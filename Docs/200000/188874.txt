<DOC>
<DOCNO> 188874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sontur25.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, İKÖ'da konuştu Türkiye, İslam dünyasında farklı bir örnek 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, İslam toplumlarının günümüzde siyaset, ekonomi, bilim ve teknoloji alanlarında global gelişmeleri yakalamakta bazı zorluklar yaşadığını belirterek, Türkiye'nin İslam dünyası içinde farklı bir örnek olduğunu söyledi. 
     Bakan Gül, İKÖ 10. Dönem Toplantıları çerçevesinde düzenlenen iş forumunda, ''Modernizme Karşı İslam İslam Toplumları İçin Yeni Bir Durum'' başlıklı panelde bir konuşma yaptı. 
     İslam ve modernleşmeyi birbiriyle çelişen kavramlar olarak görmediğini ifade eden Gül, Türkiye tecrübesinin, İslami değer ve kültür önemli bir rol oynarken, aynı zamanda da toplumu tüm alanlarda geliştirmenin mümkün olduğunun iyi bir örneğini teşkil ettiğini kaydetti. 
     Gül, İslami değerlerin, çağdaş dünyanın gelişmesine katkıda bulunabileceğine dikkat çekerek, İslam toplumlarının günümüzde siyaset, ekonomi, bilim ve teknoloji alanlarında yaşanan bazı global gelişmeleri yakalamakta zorluklar yaşadığını belirtti. 
     İslam toplumlarının demokrasi, eşitlik ve sosyal haklar alanlarında en yüksek standartları yakalayamadığına işaret eden Gül, bununla birlikte bu zorlukları aşmak için istek bulunduğunu da bildirdi. 
     Bakan Gül, AK Parti iktidarını örnek gösterdiği konuşmasında şunları söyledi 
     ''Çoğu insan için bu bir çelişki gibi göründü. Geleneksel değerlere dayalı bir parti tarafından kurulan bir hükümet en tartışmalı siyasi ve ekonomik reform kampanyasını Türkiye'de başlattı. Ancak bunda şaşılacak bir şey yok. Biz önümüze, bir İslam toplumunun kendini değiştirebileceği, yenileyebileceği ve bunları yaparken kendi gelenek, değer ve kimliğini de taşıyabileceği hedefini koyduk.'' Gül, bununla birlikte Türkiye'de her şeyin mükemmel olmadığını da söyleyerek, sosyal ve siyasi gelişimin dinamik bir süreç olduğunu hatırlattı. 
     Bakan Gül'ün konuşma yaptığı panele ayrıca, Endonezya Cumhurbaşkanı Megavati Sukarnoputri, Cezayir Cumhurbaşkanı Abdülaziz Buteflika ile Bangladeş Başbakanı Şeyh Hasina katıldı. 
     
</TEXT>
</DOC>
