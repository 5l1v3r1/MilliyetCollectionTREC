<DOC>
<DOCNO> 155231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/siyaset/siy02.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Biz hata yapmadık' 
</HEADLINE>
<TEXT>

Wolfowitz'in "Türkiye hatasını kabul etmeli" açıklamasının ardından, Erdoğan "Hata yapmadık" sözleriyle hükümeti savunurken Gül, "Olumlu sözler" dedi... 
     ANKARA Milliyet 

     ABD Savunma Bakan Yardımcısı Paul Wolfowitz'in "Türkiye stratejik ortaklığımızın devamını istiyorsa hatasını kabul etmeli" açıklamasına Başbakan Recep Tayyip Erdoğan ve Dışişleri Bakanı Abdullah Gül'den farklı tepkiler geldi. Erdoğan, "Türkiye asla hata yapmamıştır" savunmasında bulunurken Gül, Wolfowitz'in açıklamasının "açık, samimi, pragmatik ve olumlu" olduğunu söyledi. Wolfowitz'in CNN Türk'e verdiği mülakatın tam metnini buldurup okuyan Gül, önceki akşam, "Değerlendirme için konuşmanın tam metnini okumak lazım. Ben okudum. Samimi ve yapıcı buldum. Ama, Irak'taki Türk askeri varlığının geri çekilmesini istedikleri şeklinde mesaj algılamadım" dedi. 
     
     'İŞBİRLİĞİMİZ SÜRÜYOR' 
     Wolfowitz'in açıklamalarında geleceğe yönelik perspektifleri ortaya koyduğunu belirten Gül, "Türk-Amerikan ilişkilerinin geliştirilmesine yönelik olumlu mesajlar veriyor ve Türkiye'nin önemini vurguluyor" diye konuştu. Türk - ABD ilişkilerinin bundan sonra daha sağlıklı bir zeminde ilerleyeceğine inandığını vurgulayan Gül, "ABD Türkiye'den bir adım mı bekliyor " sorusuna da, "Türkiye zaten işbirliği içinde. Türkiye üzerinden kaç uçak geçti, bunu en iyi kendileri biliyor, ama bu işbirliğinin sınırlarını TBMM tayin etmiştir" yanıtını verdi. 
     Hükümetin bu sözler doğrultusunda dün yumuşak bir üslup kullanması beklenirken, Erdoğan'dan sert bir açıklama geldi. Türkiye'nin Irak konusunda hata yapmadığını vurgulayan Erdoğan, "Türkiye atılması gereken adımları attı. Bu adımları atarken de karşılık beklemeden bu yolda yürüdü" şeklinde konuştu. Erdoğan, "Karar vericiler arasında da bir ihtilaf söz konusu değil" sözleriyle, Wolfowitz'e tepkisini dile getirdi. 
     
Sezer Gerekli yanıt verildi      Cumhurbaşkanı Ahmet Necdet Sezer, Wolfowitz'in açıklamalarıyla ilgili sorular üzerine, "Gerekli yanıtları aldı" dedi. Sezer, Wolfowitz'in yanıtları kimden aldığının sorulması üzerine "Yetkililerden" dedi. CHP lideri Deniz Baykal da Wolfowitz'in kişisel hayal kırıklığını yansıttığını belirterek, "Türkiye, her zaman şerefle sorumluluğunu taşıyacağı bir karar almıştır. Türkiye özür dilemez" diye konuştu. Hava Kuvvetleri Komutanı Orgeneral Cumhur Asparuk, Wolfowitz'in sözlerinin kendisini bağladığını belirterek, "Ne anlamda söylediğini bilemiyorum" derken Genelkurmay 2. Başkanı Orgeneral Yaşar Büyükanıt da "Wolfowitz'in üslubu böyle. Beklenmedik bir şey değildi" şeklinde konuştu. 
     

</TEXT>
</DOC>
