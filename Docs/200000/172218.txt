<DOC>
<DOCNO> 172218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/ekonomi/eko03.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Soydan Çukurova öderse sorun yaşanmaz 
</HEADLINE>
<TEXT>

   Yapı Kredi Bankası Yönetim Kurulu Başkan Vekili Soydan, 'Grubun Ocak 2004'te yapacağı ödeme çok önemli' dedi 
      
   Yapı Kredi Bankası Yönetim Kurulu Başkan Vekili Halit Soydan, Çukurova Grubu'nun ödemelerini aksatmaması halinde Yapı Kredi Bankası'nda da hiçbir sorun yaşanmayacağını söyledi. Soydan, Türkiye'de durumu çözüm bekleyen en önemli üç bankanın Yapı Kredi, Pamukbank ve İmar Bankası olduğunu belirtti. 
   "Çukurova Grubu'nun Ocak 2004'de yapacağı ödemede sorun çıkmazsa Yapı Kredi'de de sorun çıkmaz" diyen Soydan, BDDK ile yapılan anlaşma gereği Çukurova Grubu'nun banka borçları için 15 yıllık ödeme takvimi belirlendiğini, grubun temmuz sonunda Pamukbank için ise 13 milyon dolar, Ocak 2004'te de Yapı Kredi için 110 milyon dolar, Pamukbank için 13 milyon dolarlık ödeme yapacağını anlattı. 
   Grubun Ocak 2004'te yapacağı ödemeyi geciktirmeyeceğini umduklarını söyleyen Soydan, ödemelerdeki kilit dönemin ocak ayı olduğunu, bu ödeme yapılırsa sonraki ödemelerde sıkıntı yaşanmayacağını dile getirdi. 
   
   'Bitti derken İmar çıktı' 
   İmar Bankası'nda yaşanan olayların bankacılık sektörünü de "tedirgin" ettiğini dile getiren Soydan, bankacılık sektöründe "fırtınadan sonra yaraları sarma ve yola devam etme" çabasının h kim olduğunu söyledi. Yaşanan krizden en büyük darbeyi mali sektörün aldığını belirten Soydan, "Tam bitti derken İmar Bankası'nda yaşananlar bankacılık sektörünü de tedirgin ediyor. Bu olay sadece o bankayı değil tüm sektörü etkiliyor" dedi. 
   
   
</TEXT>
</DOC>
