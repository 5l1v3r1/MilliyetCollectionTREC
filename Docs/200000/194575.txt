<DOC>
<DOCNO> 194575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/soneko17.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Henkel'den TOÇEV'e 50 bin Euro'luk bağış... 
</HEADLINE>
<TEXT>

     Hengel Grubu, Tüvana Okuma İstekli Çocuk Eğitim Vakfı'na TOÇEV 50 bin Euro'luk bağış yaptı. 
     Türk Henkel Yönetim Kurulu Başkanı Dr. Can Paker, şirketin toplumsal sorumluluk programı kapsamında 50 bin Euro'luk bağış çekini düzenlenen bir toplantıyla TOÇEV Başkanı Ebru Yarcan'a verdi. 
     Paker, toplantıdaki konuşmasında, tüm firmaların yaptıkları sosyal faaliyetler ile topluma bir mesaj vermek istediklerini belirterek, hedeflerinin topluma 'biz nasılız'ı anlatmak olduğunu söyledi. 
     Paker, şunları kaydetti ''Ekonomik başarımız bizi topluma karşı sorumluluk almaya itiyor. Bu yaklaşım Henkel'in kurumsal misyonu ve kurumsal ilkelerinin ana ekseninde yer alıyor. Toplumsal taahhütlerimiz faaliyet gösterdiğimiz bütün ülkelerde farklı biçimlerde yaşama geçiriliyor.'' Henkel'in üst düzey yöneticilerinin 6-9 Kasım tarihleri arasında İstanbul'da biraraya geldiklerini ve düzenlenen konferansta şirketin toplumsal sorumluluk programını ele aldılarını belirten Paker, bu yöneticilerin Ayasofya ve Topkapı Sarayı arasında uzanan Babı Hümayun Caddesi boyunca şirketin tarihindeki her sene için bir tane olmak üzere 127 mersin fidanı diktiklerini söyledi. 
     TOÇEV Başkanı Ebru Yarcan da aldıkları bağışla GAP Eğitime Destek Projesi kapsamında Diyarbakır'ın Kırmasırt köyündeki 300-400 öğrencisi bulunan bir ilkokulu yenileyeceklerini bildirdi. 
     İlkini Adıyaman'da gerçekleştirdikleri proje kapsamında öğrencilere 6 aylık psikolojik destek verileceğini, çocuk oyun parkı ve etüd odası yapılacağını ve köy okulunun onarılacağını kaydeden Yarcan, projenin 2004 Ekim sonu itibariyle hayata geçirilmesinin planladığını bildirdi. 
     Toplantının ardından Can Paker, 50 bin Euro'luk bağışı simgeleyen dev boyutlardaki sembolik çeki Ebru Yarcan'a sundu. 
     
     "2003'TE KAR BEKLİYORUZ" 

     Toplantının ardından basın mensuplarının sorularını yanıtlayan ,Dr. Can Paker, kendilerinin ve benzer firmaların kriz döneminde zarara uğradıklarını belirterek, ''Bir anda yüzde 100 devalüasyon ve bu devalüasyonun devam etmesi çok etkiledi. Talep de birdenbire düştü'' dedi. 
     2002'de kar etmediklerini ancak, var olan zararın azaldığını kaydeden Paker, bu yıl için kar beklediklerini söyledi. 
     Paker, krizlerin alım gücünü nasıl etkilediğine ilişkin bir soru üzerine, şunları kaydetti 
     ''Markalı mamuller markasızlardan daha pahalıdır. Bunun nedeni devamlılık gösteren bir kaliteyi tutturmak zorunda olmalarıdır. Kriz döneminde bütün markalı ürünlerin satışında düşüş oldu. Halkımız bu dönemde çamaşırlarının yeterince iyi yıkanmamasını göze almıştır. Bu tercih bilinçlidir. Cebindeki para yarıya indiğinde herkes bunu yapar. Ama şunu görüyoruz ki, krizden çıkmaya başladıkça tekrar kaliteliyi arayış başlamıştır. Ancak, talep henüz kriz öncesi seviyeye gelmedi.'' Can Paker, Türkiye'nin krizlerden çıkma ve devam ettirmeyle ilgili önemli bir kabiliyeti olduğunu ifade ederek, ''Ben bunu orta ve ortaüst boy firmaların çok olmasına veriyorum. İtalya'da bu modeldir. Yani, bu yapıdaki ekonomiler krizlere daha kolay dayanır, daha elastiklerdir. O yüzden krize girmek avantaj değil ama Türkiye'nin krizden çıkmayla ilgili öyle bir avantajı var'' dedi. 
     Ev bakımı, kişisel bakım, yapıştırıcılar ve yüzey teknolojileri alanında faaliyet gösteren Henkel Grubu, 2002 mali yılında 9.66 milyar Euro'luk satış gerçekleştirdi ve işletim karında 666 milyon Euro'ya ulaştı. 
     Henkel bünyesinde dünya genelinde 50 bin kişi çalışıyor ve 75 ülkede faaliyet gösteriyor. 
     
</TEXT>
</DOC>
