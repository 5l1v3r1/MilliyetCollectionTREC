<DOC>
<DOCNO> 168829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sontur36.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolsuzluklar için özel tim... 
</HEADLINE>
<TEXT>

     Adalet Bakanı Cemil Çiçek, yolsuzluklar konusunda özel bir teşkilat kurulmadığını söyledi. 
     Çiçek, TBMM'de gazetecilerin ''Başbakan Recep Tayyip Erdoğan'ın yolsuzluklarla mücadele için özel tim kurdurttuğu'' yönündeki haberleri hatırlatması üzerine, böyle bir birimin kurulmasının ne Bakanlar Kurulu'nda konuşulduğunu ne de daha dar kapsamda ele alındığını söyledi. 
     Yasalarda kimin hangi konularda görevli olduğunun belirlendiğini anlatan Çiçek, ''tim içinde yer aldığı'' iddia edilen bakanların ise görevleri nedeniyle böyle bir ilişki kurulmuş olabileceğini kaydetti. 
     Kendisinin ''yargı ile ilişkisinin olması nedeniyle'' bu çalışma içinde yer aldığı sonucu çıkarıldığını vurgulayan Çiçek, bir hukuk devletinde yargılamayı siyasilerin yapmayacağını, idarenin yargının bu görevi yerine getirmesine yardımcı olduğunu söyledi. 
     ''Türk yargısı bu işin üstesinden gelecektir'' diyen Çiçek, kendilerinden yargının işini kolaylaştırıcı önlemleri almak ve varsa başka talepleri yerine getirmekle yükümlü olduklarına işaret etti. 
     İçişleri Bakanı'nın da ''tim içinde adının geçtiğini'' hatırlatan Çiçek, ''Delillerin toplanmasında, suçluların yakalanmasında ve hukuki imkanların hazırlanmasında İçişleri Bakanlığı ile de bağlantısı vardır. Belki bundan yola çıkarak böyle bağlantı kurulmuş olabilir. Yoksa örgüt, teşkilat anlamında yapılmış bir şey yok'' dedi. 
     
     ''IMF HEYETİ İLE GÖRÜŞECEĞİM'' 
     Çiçek, kendisinin hafta başında IMF heyeti ile görüşeceğini hatırlatarak, bunun içeriğinin sorulması üzerine, TBMM Adalet Komisyonu'nda kabul edilen İcra ve İflas Yasası'nda değişiklik yapan tasarının IMF'yi ilgilendirdiğini belirtti. 
     Çiçek, ''Bu kanun doğrudan doğruya onları da ilgilendiriyor. Çünkü tahsilatın hızlandırılması, yabancı sermayenin gelmesi ve banka alacakları nedeniyle onları ilgilendiriyor. Belki bu konularda benimle görüşmede bulunabilirler'' dedi. 
     
     ''TÜRKİYE'DE TUTACAK KADAR AKILSIZ DEĞİLLER'' 
     Çiçek, İcra ve İflas Yasası'nda değişiklik yapan tasarının yasalaşması halinde Fon'a devredilen bankaların alacaklarının tahsilinin mümkün olup olmayacağının sorulması üzerine şunları söyledi. 
     ''Ne kaldıysa elde onları tahsil etmeye çalışacağız. Tabii olabildiğince... Çünkü ben daha önce de söyledim Bu neviden işlere karışmış olanlar kazandıklarını herhalde Türkiye'de tutacak kadar akılsız değiller. Ben inanıyorum ki, bu paraların önemli kısmı yurt dışına gitmiştir. Ama nerededir, o ayrı bir olay. Türkiye'de ne kalmışsa, dışarıda nereye kadar ulaşabilirsek onları yapacağız.'' Çiçek, yurtdışına kaçırılan paranın istenmesi konusunda taleplerinin olup olmayacağı sorusuna, ''Olabilir ama bunların ne kadarının karşılandığını uygulamadan da biliyoruz. Bugün birçok ülke, bu tür paralarla ayakta kalıyor. Onu da kolay kolay söylemiyorlar. Hiç olmazsa bundan sonrası ve Türkiye'de ne kaldıysa üzerine gitmeye çalışıyoruz'' karşılığını verdi. 
     
</TEXT>
</DOC>
