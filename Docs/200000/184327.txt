<DOC>
<DOCNO> 184327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/soneko11.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Acil Eylem Planı, Kamu Yönetimi ve YÖK kanunlarını bekliyor... 
</HEADLINE>
<TEXT>

     Acil Eylem Planı'nda 1 yıllık sürenin dolmasına yaklaşık iki ay kala, eylemlerin tamamlanabilmesi için, Kamu Yönetimi Temel Kanunu ile Yüksek Öğretim Kurulu YÖK Kanunlarının çıkması bekleniyor. 
     Devlet Planlama Teşkilatı DPT yetkililerinden edinilen bilgiye göre, Acil Eylem Planı'nda gelinen noktanın tespiti ve aksayan noktaların ortaya konabilmesi için, son iki haftadır sektör sektör toplantılar gerçekleştirildi. 
     Toplantılarda, sosyal güvenlik, sağlık, işgücü piyasası, eğitim, tarım, ulaştırma-haberleşme ile demokrasi ve hukuk reformu alanları gözden geçirilirken, 12 aylık eylemlerin Kasım ayı sonuna yetiştirilmesi için neler yapılabileceği üzerinde duruldu. 
     Yarın da Devlet Bakanı ve Başbakan Yardımcısı Abdüllatif Şener'in başkanlığında Genel Koordinasyon toplantısının gerçekleştirilmesi ve buradan alınacak son durumun, Şener tarafından Bakanlar Kurulu'na sunulması planlanıyor. 
     
     KAMU YÖNETİMİ ÖNEM ARZ EDİYOR 
     Öte yandan DPT yetkilileri, Acil Eylem Planı'ndaki en büyük tıkanıklığın Kamu Yönetimi Temel Kanunu'nda olduğunu, 29 eylemin, bu kanunun çıkmasını beklediğini dile getirdiler. 
     Bu kanunun çıkması ile birlikte, eylemlerden 20'sinin otomatik olarak gerçekleşeceği ifade edilirken, 10 tanesinin de çizilen çerçeve dahilinde hayata geçirilebileceği belirtiliyor. 
     Acil Eylem Planı'nda yer alan 6 aylık 78 eylemden 59 tanesinin hayata geçirildiği hatırlatılırken, bunlardan 7-8 tanesinin de Kamu Yönetimi Temel Kanunu'nu beklediği ifade ediliyor. 
     
     YÖK KANUNU DA BEKLENİYOR 
     Acil Eylem Planı'nda yer alan eylemlerin gerçekleşmesi için beklenen bir diğer önemli yasal değişiklik ise YÖK Kanunu olarak gösteriliyor. Bir yıllık eylemler içinde YÖK Kanununu bekleyenlerin sayısının 10'u bulduğu belirtiliyor. 
     Bu iki kanun çıktığında, 1 yıllık toplam 150 faaliyetten büyük bölümünün süresi içinde hayata geçebileceği belirtilirken, gecikme durumunda ise Plan'daki eylemlerin önemli kısmının gecikeceği vurgulanıyor. 
     
</TEXT>
</DOC>
