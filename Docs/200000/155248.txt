<DOC>
<DOCNO> 155248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/spor/spo06.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
MOTOR SPORLARI 
</HEADLINE>
<TEXT>
TÜRKİYE ROTADA 
Dünya Ralli Şampiyonası'ndan alnının akıyla çıkan Türkiye, şimdi Formula 1 için kritik virajda. TOMSFED Başkanı Tahincioğlu, "Haziran'da inşaata başlıyoruz. 2005'te Türkiye motorsporları cenneti olacak" dedi 
     "Hayaldi gerçek oldu" 
     MOTORSPORLARI Federasyonu Başkanı olduğu zaman Dünya Ralli Şampiyonası ve Formula 1'i hedef gösterdiğinde, kendi yönetim kurulu üyeleri bile Mümtaz Tahincioğlu'nun sözlerine tebessümle yaklaşmıştı. Nasıl olacaktı Bu iki dev organizasyon için dev kaynaklar, en önemlisi hükümetten medyaya dev destekler gerekliydi. Bu işin sonunda okyanusta boğulmak da vardı. Ama Tahincioğlu kararlıydı. Boğulacaksa da bir kaşık suda değil, okyanusta boğulacaktı. 
     
     "Yapacak çok iş var" 
     İLK hedef Dünya Şampiyonası için üç yıl çalışan ve bu uğurda saçlarını ağırtan Tahincioğlu, şimdi gemiyi ikinci ve daha büyük liman, Formula 1'e doğru götürüyor "Kimse şüphe etmesin. Türkiye rotasında emin adımlarla ilerliyor" diyen Federasyon Başkanı, 2005'te ülkemizin gerçek bir motorsporları cenneti olacağını savunuyor. Tahincioğlu, "Takım ruhu taşıdığımız sürece kimse bizi durduramaz. Bunu Antalya'da gösterdik. Ancak daha yapacak çok iş var" diyor. 
     
     "Türkiye'ye para yağacak" 
     İSTANBUL'daki Formula 1 pistinin temelinin Haziran'da atılacağını belirten Tahincioğlu, yarışla ilgili protokolün de FOA Başkanı Bernie Ecclestone ile temel atma töreniyle aynı gün gerçekleşeceğini söyledi. Başkan Tahincioğlu sözlerini şöyle sürdürdü "Başbakan ve bakanların da katılımıyla muhteşem bir tören olacak. 2005'e girmek için pisti, 60 - 70 milyon dolar yatırımla Ekim 2004'e kadar bitireceğiz. Bu yatırım Türkiye'ye 100 milyon doların üstünde gelir sağlayacak" 
     
Tango zamanıDünya Ralli Şampiyonası'nın en zorlu ayağı, Arjantin Rallisi bugün start alıyor. Pilotlar, sadece birbirleriyle değil kırıcı parkurla da boğuşacaklar 
     Dağ taş insan 
     DÜNYA Ralli Şampiyonası'nın en zorlu ancak en renkli ayaklarından olan Arjantin Rallisi, bugün start alacak. Arjantin'in Cordoba kenti çevresindeki yüksek rakımda ve toprak zemin üstünde koşulacak ralliye hem ekip, hem de seyirci açısından yine büyük ilgi var. 80'in üstünde ekibin kayıt yaptırdığı sezonun en kalabalık rallisini, bir milyona yakın ralliseverin de canlı izlemesi bekleniyor. Ekipler, dört gün boyunca toplam 1379 km'lik parkurda 25 özel etap geçecek. 
     
     Favori Citroen 
     DÜNYA klasmanında ilk üçte yer alan Peugeot, Citroen ve Ford, Arjantin'de üçer araçla gövde gösterisi yapacak. Bu ralliyi son iki yılda kazanan C.Sainz ve C.McRae'yi ekibinde bulunduran Citroen iddialı. İlk dört yarış sonunda pilotlar lideri Peugeot'dan R.Burns, geçen yıl kazandığı ancak daha sonra diskalifiye edildiği Arjantin'de zafere ulaşıp, 2001'den beri süren etap kazanamama stresinden kurtulmak peşinde olacak. Arjantin'de son dönemin gözdesi Ford da geleneği sürdürmek niyetinde. 
     
SÜRÜCÜLER KLASMANI 1.Richard BURNS İngiltere 26 puan 2.Marcus GRONHOLM Finlandiya 20 puan 3.Sebastien LOEB Fransa 17 puan 4.Colin McRAE İngiltere 17 puan 5.Carlos SAINZ İspanya 16 puan 6.Markko MARTIN Estonya 13 puan      
     
MARKALAR KLASMANI 1.Peugeot 49 puan 2.Citroen 44 puan 3.Ford 26 puan 4.Subaru 22 puan 5.Skoda 12 puan 6.Hyundai 3 puan      
Tofaş'ta heyecan      Seyirciye özel start 
     TÜRKİYE, başarıyla gerçekleştirdiği Dünya Ralli Şampiyonası'nın ardından şimdi Avrupa sınavına hazırlanıyor. 16 - 18 Mayıs'ta İzmir'de yapılacak ve Avrupa Ralli Şampiyonası'nın üçüncü ayağı olan 32.Tofaş Rallisi'nde bu yıl bir dizi yenilik de var. Pınarbaşı pistine yapılan köprü ve parkur ilavesiyle bu sene özel seyirci etabı çift kalkışlı olarak geçilecek. 
     
     60 ekip katılacak 
     RALLİDE geçen yıllarda fuar alanında yapılan seyirci etabının Pınarbaşı'na taşınmasıyla kalıcı hale getirilmesi hedefleniyor. Daha önce tek kalkışlı olan yarışlar, çift kalkışlı olarak cuma ve cumartesi olmak üzere iki kez geçilecek ve böylece ralliseverlerin keyifli bir yarış izlemesi sağlanacak. Altısı yabancı yaklaşık 60 aracın start alacağı yarış pazar günü sona erecek. 
     
Yeni prens ALONSO      FORMULA 1'İN Katalunya Pisti'nde kazanan sadece yeni F2003 - GA ile şov yapan Michael Schumacher olmadı. Alman pilotun ardından Renault'ya ikincilik getiren genç yetenek Alonso, İspanya'yı ayağa kaldırırken, bir anlamda pistlerin yeni prensi olduğunu da kanıtladı. Bu sezon beş yarıştan da puan çıkarmayı başaran, Malezya ve Brezilya'da ise üçüncü olan 21'lik İspanyol, aslında pistlere aşina. 
     MOTOR sporlarıyla henüz bebek denecek kadar küçükken, üç yaşında kart yarışlarında tanışan Alonso, 18 yıllık kariyeriyle "genç ama tecrübeli" olduğunu iddia ediyor. Rubens Barrichello'nun önünde Ferrari'yi geçerek Renault'ya en prestijli podyumu kazandıran Alonso, ilerleyen yarışlarda sadece İspanyollar'a değil, yeni yüzlere ve heyecanlara hasret tüm Formula tutkunlarına keyif vereceğe benziyor. 
     
Şer çok Mutlu      MUTLU Akü sponsorluğunda Safari Yarış okulu tarafından düzenlenen Mutlu Cup'ın ikinci ayağı Ozan Şer'in zaferiyle noktalandı. İzmir Pınarbaşı Pisti'nde yapılan yarışta en yakın rakibi Ragıp Dönmez'le başa baş bir rekabet sergileyen Şer, 20 tur sonunda finiş bayrağının altından ilk geçen pilot olurken, genel klasman liderliğini de ele geçirmiş oldu. Polepozisyonda start alan Ragıp Dönmez ise tampon tampona çekiştiği Ozan Şer'i geçme fırsatı bulamamasına karşın, şampiyonada bir puan farkla liderin ardında yer alarak iddiasını sürdürdü. Mutlu Cup'ın ikinci yarışında 3'ncülüğü kazanarak podyuma çıkan diğer pilot olan Cahit Kızıldel ise aynı zamanda puan sıralamasında da üçüncülüğe yerleşti. 
     
Motosikletin kralları      İZMİR Otomobil Kulübü tarafından organize edilen Türkiye Motosiklet Pist Şampiyonası, Türkiye Enduro Motosiklet ve Enduro Endurans motosiklet yarışları İzmir Pınarbaşı Yarış Pisti'nde yapıldı. Aprilla'nın ana sponsorluğunda gerçekleştirilen ve ilk ayağı aşırı yağış nedeniyle ertelenen yarışlar motorsporları meraklılarına nefes kesen heyecan dolu saatler yaşattı. İzmirli yarışçıların üstünlüğü altında geçen şampiyonada kategorilerinde şu isimler kürsüye çıktı Tolga Uprak Grup A , Deniz Tohtak Grup B , Arif Razgatlıoğlu Enduro 700 CC , İlhan Ercan Enduro 750 CC , Serhat Kılavuz Enduro 751 CC 
     
Ankara'da nostaljik start      ANKARA Otomobil Sporları Kulübü'nün Batıkent'teki yeni pistinde düzenlediği mahalli Rallikros, buram buram nostalji kokan mücadelelere sahne oldu. Toplu start sistemi yerine, 90'lı yıllarda uygulanan tekli startla zaman ölçümlü uygulamanın gerçekleştirildiği Rallikros'a 20 yarışmacı katıldı. Üç kategori üzerinden yapılan müsabakalarda kategori 1'de Muitsubishi Evo 6 ile yarışa katılan Vedat Diker, kategori 2'de Turhan Sezgin, Kategori 3'te ise Tansel Tunca birincilik koltuğuna oturdular. 
     
Atay zirvede      SAKARYA Telekominikasyon Sistemleri ana sponsorluğunda Kent Olips, Elf, Omsan, Michelin ve CMS'in katkıları ile gerçekleştirilen Clio Cup'ta sezonun ikinci yarışı Yunanistan'ın Seres pistinde yapıldı. Ahmet Atay'ın ilk sırayı aldığı yarışta Hakan Güven ikinci, Selim Özgörkey ise üçüncü oldu. Talihsiz bir kazanın yaşandığı organizasyonda, Erkut Kızılırmak, 180 kilometre hızla duvara çarptı. Kızılırmak, kazayı yaralanmadan atlattı. Clio Cup'ın 2. yarışında start alan pop müzik sanatçısı Kenan Doğulu ise 9. sırayı elde etti. 
     
Tatilde Ralli Keyfi      TOMSFED, Avrupa Ralli Şampiyonası'nın üçüncü ayağı Tofaş Rallisi'nin 19 Mayıs tatiline denk gelmesinden yararlanarak paket programlar hazırladı. İzmir'deki Ralli için By Travel şirketiyle işbirliği yapan TOMSFED, biri 15 - 19 Mayıs, diğeri 16 - 19 Mayıs tarihlerini kapsayan iki alternatif program sunuyor. Özel hospitality hizmetlerinin de verileceği programlardan 5 günlük paket ücreti 500 - 650 milyon, 4 günlüğü ise 450 - 600 milyon lira arasında değişiyor. İlgilenenler 0212.287.81.12 nolu telefondan ya da tr tomsfed.com adresinden mail yoluyla bilgi alabilecek. 
     

</TEXT>
</DOC>
