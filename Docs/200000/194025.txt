<DOC>
<DOCNO> 194025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/soneko33.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Onur Air Başkanı Uçak doluluğunu sağlamak, fiyattan önemli 
</HEADLINE>
<TEXT>

     Ulaştırma Bakanı Binali Yıldırım, Türk Hava Yolları'nın THY bölgesel havacılıkla ilgili projeden hiçbir şekilde olumsuz etkilenmeyeceğini bildirdi. Onur Air Yönetim Kurulu Başkanı Cankut Bagana ise "Düşük fiyat mantığının Türkiye'de başlaması gerekir" dedi. 
     Onur Air Taşımacılık A.Ş'nin yurtiçi seferlerine başlamasıyla ilgili düzenlenen basın toplantısına telekonferans yöntemiyle katılan Yıldırım, 3 ay önce alınan kararla iç hat taşımacılığı üzerindeki kısıtlamaların kaldırılması suretiyle bu konudaki projelerin desteklenmesi yönünde önemli adımlar atıldığını anımsattı. 
     Türkiye'de 69 irili ufaklı havaalanı bulunduğuna ve buraların toplam 2 milyon uçak ve 70 milyon yolcu taşıma kapasitesine sahip olduğuna işaret eden Yıldırım, ''Maalesef toplam trafik 400 bin uçak ve 20-25 milyon yolcu mertebesindedir. Bunların yüzde 60'ını da sadece bir havaalanı gerçekleştirmektedir'' dedi. 
     Sivil havacılığın geliştirilmesine yönelik projelerle havaalanlarının atıl durumdan aktif duruma geçirilmesi ve hava taşımacılığının yurt çapına yaygınlaştırılmasının amaçlandığını vurgulayan Yıldırım, birkaç ay önce ''Her Türk vatandaşı ömründe hiç değilse bir kez uçağa binmeli'' sloganıyla başlattıkları projenin uzun vadeli başarılı olabilmesi için gerekli çalışmaların sürdürüldüğünü bildirdi. 
     Yıldırım, özel işlem ile eğitime katkı paylarının kaldırılması ve Devlet Hava Meydanları'nın aldığı bazı hizmetlerde iyileştirme yapılmasıyla özel hava taşımacılığı yapan firmalara gerekli desteği vereceklerini söyledi. 
     
     ''THY'NİN AYNI FİYATLARI UYGULAMASI GEREKMİYOR'' 

     Soruları da yanıtlayan Yıldırım, özel şirketlerin düşük fiyata gerçekleştireceği uçak seferlerinin THY'yi nasıl etkileyeceği sorusu üzerine, THY'nin bir kamu şirketi olduğuna işaret ederek, şöyle konuştu 
     ''THY, bölgesel havacılıkla ilgili projelerden hiçbir şekilde olumsuz etkilenmeyecektir. Burada bir talep vardır. Bu talep, kendisini karşılayacak arz imkanları bugüne kadar oluşturulamadığı için hayata geçirilemedi. Bu nedenle THY'den yolcu alacak bir yapı olmadığını söylemek isterim. Onur Air'in yurtiçinde başlatacağı seferlerle ilave bir potansiyeli hayata geçireceğini düşünüyorum. Kaldı ki rekabet ortamının oluşturulması, taşımacılar arasında kalite, konfor ve fiyat uygunluğunu beraberinde getiriyor.'' Binali Yıldırım, fiyatla ilgili başka bir soruyu, ''THY'nin illa diğer havayolu şirketleriyle aynı fiyatları uygulaması gerekmiyor'' diye yanıtladı. 
     Ulaştırma Bakanı Yıldırım, Türkiye ile Yunanistan arasında 18 yıldır süren hava koridoru meselesine ilişkin soruyu ise şöyle yanıtladı 
     ''Bu sorun, Türkiye'den kaynaklanan bir sorun değildi. Sorun, Yunanistan'ın uluslararası kuralları uygulamama konusundaki direnişinden kaynaklanıyordu. Bir yanlış vardı. Bu yanlışın, Uluslararası Havacılık Örgütü'nün koordinasyonunda düzeltilmesi temin edilmiş olacak. Uygulama 24 Aralık'tan itibaren başlayacak.'' 
     
     ''DÜŞÜK FİYAT MANTIĞININ TÜRKİYE'DE BAŞLAMASI GEREKİR'' 

     Onur Air Yönetim Kurulu Başkanı Cankut Bagana ise, yurtiçi seferlerinin sektörün liberalleşmesi açısından çok önemli bir adım olduğunu vurgulayarak, dünya standartlarında hizmet kalitesi ve güvenlik ile başlattıkları kapsamlı ve ekonomik uçuşlarla, rekabet sürecinin öncüsü olduklarını söyledi. Bagana, 20 uçak ve 5 bin koltuk kapasitesiyle, THY'nin yüzde 40'ına denk gelen bir kapasiteye sahip olduklarına işaret etti. 
     Fiyat konusunda kendi ihtiyaçlarının yanı sıra müşterinin erişebilirliğini sağlamanın önemli olduğunu dile getiren Bagana, dünyada az maliyetli uçuş formülü olan düşük fiyat anlayışının yerleşmeye başladığını, kendilerinin bu yöntemle düşük fiyatlara eriştiklerini ifade etti. 
     Bagana, ''Bu, aslında bir malumun ilanıdır. Yani Avrupa ve Amerika'daki düşük fiyat mantığının Türkiye'de başlaması gerekir. İnanıyorum ki buna halkımız cevap verecek ve başlattığımız bu olay diğer şirketler tarafından takip edilecektir'' diye konuştu. 
     Cankut Bagana, uçuş ücretlerinin düşüklüğüne ilişkin bir soruyu, ''59-69-79 milyon gibi rakamlara takılmayın. Stok edilmeyen herhangi bir malda fiyat ikinci plandadır. Herşeyden evvel uçak doluluğunu sağlamak lazım. Fiyat ikinci plandadır. 79 milyon liralık fiyat, bizim hesaplamamıza göre geçerli bir fiyattır'' şeklinde yanıtladı. 
     Yurtiçi seferlerde Yurtiçi Kargo ile işbirliği yaptıklarını anlatan Bagana, ''Fiyat kompozisyonu içinde kargo hesabı da var. Bundaki partnerimiz Yurtiçi Kargo'dur'' dedi. 
     Sivil Havacılık Genel Müdürü Topa Bilgetin Toker de, bölgesel sivil havacılığın Türkiye'de yerleşeceğini belirterek, ''THY'nin bu konuda hiç endişesi olmasın. THY çok büyük bir marka. THY artık ağabeylik yapacaktır'' diye konuştu. 

     
</TEXT>
</DOC>
