<DOC>
<DOCNO> 168947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sondun13.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani Paris'e geliyor 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani, 15 Temmuz Salı günü Paris'e gelerek, Fransa Dışişleri Bakanı Dominique de Villepin ile görüşecek. 
     Fransa Dışişleri Bakanlığı'ndan yapılan açıklamaya göre, görüşmede Irak'taki Kürtlerin durumu ve Irak'taki son gelişmeler gözden geçirilecek. 
     Açıklamada, görüşmenin Fransız Dışişleri Bakanlığı'nın, Talabani ve Irak Kürdistan Demokrat Partisi IKDP lideri Mesud Barzani ile uzun süredir düzenli sürdürdüğü diyalog çerçevesinde yapılacağı bildirildi. 
     Fransa Dışişleri Bakanlığı Müsteşarı Renaud Muselier, son olarak 27 Kasım'da Paris'te Talabani ve Barzani ile görüşmelerde bulunmuştu. A.A muhabirinin Paris'teki IKYB temsilcisi Ahmed Bamarni'den aldığı bilgiye göre Talabani, Paris'teki temasları sırasında, Fransa Sosyalist Parti lideri François Hollande ile de görüşecek. 
     Fransız meclisinde bazı milletvekilleriyle de temaslarda bulunacak olan Talabani, daha sonra Sosyalist Enternasyonal'in Roma'da 18-19 Temmuz günleri yapacağı Irak ile ilgili toplantıya katılmak üzere Paris'ten ayrılacak. 
     
</TEXT>
</DOC>
