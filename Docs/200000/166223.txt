<DOC>
<DOCNO> 166223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sonspo17.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Al Ain Rivaldo'nun peşine düştü... 
</HEADLINE>
<TEXT>

     Birleşik Arap Emirlikleri'nin en zengin kulüplerinden Al Ain, Brezilyalı yıldız futbolcu Rivaldo'yu transfer etmek istiyor. 
     Asya Şampiyonlar Ligi yarı finalistlerinden Al Ain'in, iddiasını sürdürmek için Rivaldo'yu almak istediği bildirildi. 
     Kulüp yetkilileri, AC Milan'ın futbolcusu olan ve geçen sezon İtalya ve Avrupa Şampiyonlar Ligi'nde düzenli bir biçimde oynayamayan Rivaldo'nun, kısa süreli bir sözleşme karşılığında bu öneriye sıcak baktığını bildirdiler. 
     31 yaşındaki golcü, Brezilya'nın 17. Dünya Kupası'nı kazanmasında ve İtalya'ya gitmeden önce FC Barcelona'nın İspanya Ligi şampiyonu olmasında önemli rol oynamıştı. 
     Nisan ayında, Çin'in Dalian Shide takımı karşısında evindeki ilk maçı 4-2 kazanan Al Ain, 30 Ağustos'taki rövanşta turu geçmeyi hedefliyor. 
     Bu arada Al Ain'in, Rivaldo'nun AC Milan'dan ve milli takımdan arkadaşı Serginho ile de görüştüğü, bu futbolcuyu sakat olan Fildişi Kıyısı'ndan golcü Kandia Troare'nin yerine oynatmayı düşündüğü belirtiliyor. 
     Troare, takımın Fildişi Kıyısı'ndan olan diğer golcüsü Baubakar Sanogo ile birlikte Al Ain'in, geçen sezon BAE Ligi ve kupa şampiyonu olmasında ayrıca Başkanlık Kupası'nda yarı finale çıkmasında büyük rol oynamışlardı. 
     Asya Futbol Konfederasyonu'nun kurallarına göre, bir takım bir sezonda 3 yabancı futbolcu alabiliyor ve maçta yalnızca 2'sini oynatabiliyor. 
     Al Ain'in teknik direktörlüğünü ise 17. Dünya Kupası'nda Senegal'i çeyrek finallere taşıyarak dikkati çeken Fransız Bruno Metsu yapıyor. Metsu'nun birkaç gün önce 2 milyon dolar karşılığında sözleşmesini yenilediği bildirildi. 
     
</TEXT>
</DOC>
