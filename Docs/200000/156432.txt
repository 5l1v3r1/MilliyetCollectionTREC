<DOC>
<DOCNO> 156432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sonspo18.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rebrov antrenmanda döktürdü.. 
</HEADLINE>
<TEXT>

     Fenerbahçe, hafta sonunda İstanbulspor ile yapacağı lig maçının hazırlıklarını tek idmanla sürdürdü. 
     Teknik Koordinatör Tamer Güney yönetiminde, Samandıra Tesisleri'nde gerçekleştirilen ve yaklaşık 1,5 saat süren antrenmanda futbolcular, istasyon çalışması ve 4'erli 4 grupta dar alanda oynanan maçın ardından yarı sahada çift kale maç yaptı. İdmanda kaleciler Rüştü, Volkan ve Recep, bir süre antrenör Yavuz Şimşek yönetiminde ayrı çalıştı. 
     Sakat olan Fatih salonda çalışırken, Mustafa ve Ceyhun içeride çalıştıktan sonra bir süre sahada koşu yaptı. 
     PAF takımının yarın Beşiktaş ile yapacağı erteleme maçı için bu takıma giden gençler Ulaç, Kerim, Erman, 20 Yaşaltı Genç Milli Takımı'nda bulunan Fahri ve Semih ile Almanya'da bulunan Steviç, idmana katılmadı. Steviç'in akşama kadar izinli olduğu, bugün İstanbul'a gelip yarın antrenmana katılacağı bildirildi. 
     Bu arada Teknik Koordinatör Güney, bundan sonra idmanların tek olmasıyla ilgili medyada bazı eleştirilerin yer aldığını belirterek, artık sezonun bitmesine 3 maç kaldığını ve bu idmanların normal olduğunu söyledi. 
     Diğer yandan Tamer Güney, antrenmanda basın mensuplarının sahanın ortasına kadar girip, görüntü almalarına izin verdi. 
     Fenerbahçe, yarın yapacağı tek idmanla hazırlıklarını sürdürecek. 
     
     GOL ŞOV... 
     Antrenmanda, dar alanda ve yarı sahada yapılan çift kale maçlarda Ukraynalı futbolcu Rebrov, attığı goller ve performansıyla dikkati çekti. 
     Çift kale maçta Volkan, Johnson, Ümit, İsmail, Kemal, Tuncay ve Rebrov'dan oluşan mavi takım, Recep, Mirkoviç, Cem, Ali Güneş, Hakan, Erhan ve Beschastnykh'in olduğu yeşil takımla 5-5 berabere kaldı. Mavi takımın gollerini Rebrov 2, Ümit, Kemal, İsmail atarken, yeşil takımın golleri Erhan 2, Ali Güneş, Beschastnykh ve Cem'den geldi. 
     Karşılaşmada Kemal'in kafayla attığı gol sayılmayınca, mavi takım oyuncuları antrenör Özcan Kızıltan'a itiraz ederken, maç sonunda yeşil takım 6-5 kazandıklarını iddia ederek sevinç gösterisi yaptı. Ancak kaptan Ümit, mavi takımın kazandığını söyledi. 
     Bu arada, kaleci Rüştü yarı sahada çift kale maçta oynamayarak, tesislere gitti. 
     
</TEXT>
</DOC>
