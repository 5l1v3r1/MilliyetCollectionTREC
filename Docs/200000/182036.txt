<DOC>
<DOCNO> 182036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/guncel/gun20.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Şoförlük öğrenirken trafik canavarı oldu    Zonguldak Çaycuma'da, babasının otomobil kullanmayı öğrettiği 16 yaşındaki Y.D.'nin çarptığı kadın ile kucağındaki kızı hayatını kaybetti. Y.D., babası Yüksel D. 45 ile birlikte Velioğlu köyünden Filyos beldesine gitmek üzere yola çıktı. Y.D.'nin kullandığı otomobil, aşırı hız nedeniyle yol kenarında bekleyen Gülfidan Bozacı 26 ve 2.5 yaşındaki kızı Gamze'ye çarptı. Küçük Gamze olay yerinde öldü annesi de hastanede kurtarılamadı. Jandarmanın babasıyla birlikte gözaltına aldığı Y.D. "Otomobili kullanırken heyecanlanmaya başladım. Bir anda yol kenarında bekleyen anne ve çocuğunu gördüm. O an direksiyon h kimiyetini kaybettim ve çarptım. Gerisini hatırlamıyorum" dedi. Gülfidan Bozacı ve kızı, dün kılınan cenaze namazının ardından Esentepe köyünde toprağa verildi. 
   
   Öğretmenlere 'barış' uyarısı    ABD'nin Irak'a düzenlediği operasyon öncesi Diyarbakır'da savaş karşıtı eylem için yakalarına Atatürk'ün 'Yurtta Barış, Dünyada Barış' sözünün yazılı olduğu kokart takan ve haklarında soruşturma açılan 12 öğretmene uyarı cezası verildi. Diyarbakır Burhanettin Yıldız Endüstri Meslek Lisesi'nden 12 öğretmen, Atatürk Lisesi'nden de 5 öğretmen hakkında, savaşı protesto için yakalarına Ulu Önder'in 'Yurtta Barış Dünyada Barış' sözü yazılı kokartları taktıkları gerekçesiyle soruşturma açılmıştı. 
   'Karar sİyasİ' 
   Eğitim - Sen Şube Başkanı Abdullah Demirtaş ise kararın siyasi olduğunu öne sürerek, "Öğretmen değil, Atatürk'ün düşüncesi cezalandırılmıştır. Bu suçu işlemeye devam edeceğiz" dedi. 
   
   28 yıl sonra...    Almanya'da lokal işletirken kumar oynattığı gerekçesiyle sınır dışı edilen Mustafa Güngör, Alman olan ilk eşinden dünyaya gelen ve altı aylıkken ayrıldığı oğlu Sinan'a 28 yıl sonra kavuştu. Alman polisine ve Türk Büyükelçiliği'ne yaptığı başvurulardan sonuç alamayan Sinan Güngör, bir gazetenin Almanya baskısına "Babamı arıyorum" ilanı verdi. Berlin'de yaşayan amcası, yeğenini aradı ve babasının adresiyle telefon numarasını verdi. Mersin'deki babasıyla önce telefonla görüşen Sinan Güngör, sonunda Adana Havalimanı'nda buluştu. 
   
   Yağmur felç etti    İstanbul'da aniden bastıran yağmur nedeniyle bazı ev ve işyerlerini su basarken, trafik felç oldu. Sirkeci-Zeytinburnu hattında tramvay seferi aksadı. Akşam saatlerinde başlayan ve kısa sürede etkili olan yağmurda, Avrupa yakasındaki bazı alt geçitler ve yollar sular altında kaldı. Araçlar, su içinde mahsur kalırken, yağış bazı ev ve işyerlerinde su baskınlarına neden oldu. Eminönü Sahil Yolu, Aksaray ve Kocamustafapaşa'da araçlar yoğunluk nedeniyle bir süre hareket edemedi. Ulaşım imk nlarının azalması sonucu vatandaşlar da duraklarda beklemek zorunda kaldılar. 
   
   Mazot operasyonu    İstanbul'da, Ukrayna bandıralı kuru yük gemisinden bir Türk tankerine aktarılan 59 bin 265 litre kaçak mazot ele geçirildi. Polis, Samatya açıklarında, İtalya'ya giden Ukrayna bandıralı kereste yüklü kuru yük gemisinden, Türk bayraklı bir tankere kaçak mazot aktarıldığını belirledi. Gemiden tankere aktarılan 59 bin 265 litre kaçak mazot ele geçirilirken, tankerdeki iki kişi ile kuru yük gemisinin Rusya Federasyonu uyruklu 13 personeli gözaltına alındı. Kimliği belirlenen tankerin sahibi ise aranyor. Aynı tanker hakkında, daha önce de üç kez mazot kaçakçılığı işlemi yapıldığı belirtildi. 
   
   
   
   
</TEXT>
</DOC>
