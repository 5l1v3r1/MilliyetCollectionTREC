<DOC>
<DOCNO> 188523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sondun28.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Paris Belediyesi'nde türban tartışması... 
</HEADLINE>
<TEXT>

     Fransa'da Paris Belediyesi'nde sosyal yardım servisinde görevli bir kadının işyerinde türban takmakta ısrar etmesi, okullardan sonra, kamu çalışanlarına yönelik türban yasağına ilişkin tartışmaların artmasına neden oldu. 
     Le Monde gazetesinin haberine göre, sorunlu gençlere yardım etmekle görevli kadının işyerine türbanla gelerek erkek arkadaşlarıyla tokalaşmayı reddetmesi, belediye çalışanları arasında sorun yarattı. 
     Paris Belediye Başkanı Bertrand Delaone'nin sorunu diyalog ve uzlaşmayla çözmek için girişimlerde bulunduğunu yazan Le Monde, Belediye Başkan Yardımcısı François Dagnaud'nun, ''Kamu kurumlarında çalışan herkesin laiklik ilkesine uyması gerekir'' şeklindeki açıklamasına geniş yer verdi. 
     Paris'te geçen hafta sonunda 2 genç kızın türbanla okula gelmeleri nedeniyle disiplin konseyi kararıyla okuldan atılması, türban yasağıyla ilgili tartışmaların ülke genelinde yeniden alevlenmesine yol açmıştı. 
     Cumhurbaşkanı Jacques Chirac ve Başbakan Jean-Pierre Raffarin, türbanın okullarda yasaklanmasına ilişkin bir yasa hazırlamadan önce, kamuoyunda geniş katılımlı bir tartışmadan yana olduklarını bildirmişlerdi. 
     Chirac'ın kurduğu laiklik komisyonu, siyasi partilerle ilgili kurum ve kuruluşların temsilcileriyle görüşerek, türban yasağına ilişkin görüşleri alıyor. 
     Bağımsız uzmanlardan oluşan komisyon, yılbaşından önce hazırlayacağı raporu Chirac'a sunacak. 
     
</TEXT>
</DOC>
