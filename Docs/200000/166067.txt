<DOC>
<DOCNO> 166067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/sontur10.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Böylesi zor bulunur... Emekli maaşı fazla verilince iade etti 
</HEADLINE>
<TEXT>

     Konya'nın Karapınar İlçesi'nde, 270 milyon lira maaş alan emekli, yanlış ödeme yapıldığını fark ederek fazladan verilen bir maaş tutarını bankaya iade etti. 
     Bağ-Kur emeklisi 67 yaşındaki Abbas Ocakçı, her ay emekli maaşını çektiği Ziraat Bankası Şubesi'nde bu ay yanlış ödeme nedeniyle bir sürprizle karşılaştığını söyledi. 
     Bir aylık maaşının 270 milyon lira olduğunu belirten Ocakçı, bankadan saymadan aldığı emekli maaşının bir maaş tutarı fazla ödendiğini evine gittiğinde anladığını ifade etti. 
     Yanlışlığın düzeltilmesi için tekrar bankaya geldiğini anlatan Ocakçı, ''Görevli memur bilgisayardaki kayıtlara bakarak işlemde bir hata olmadığını söylemesine rağmen, fazla para aldığım konusunda ısrar ettim. Memur benim isteğim üzerine kasayı kontrol edince, 270 milyon lira açık olduğu ortaya çıktı'' dedi. 
     Fazladan kendisine verilen bir maaş tutarını bankaya iade ettiğini belirten Ocakçı, banka görevlilerinin artık çok fazla karşılaşmadıkları bu davranış nedeniyle kendisine teşekkür ettiğini söyledi. 
     Abbas Ocakçı, ''Para benim değildi, benim olmayan parayı da getirip sahibine iade ettim. Zaten herkesin yapması gereken de bu'' dedi. 
     
</TEXT>
</DOC>
