<DOC>
<DOCNO> 163992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sontur22.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan Büyükelçi, Türkiye'nin hava ihlalleri yaptığında ısrarlı 
</HEADLINE>
<TEXT>

     Yunanistan'ın Ankara Büyükelçisi Mihalis Kristidis, Ege'de Türk savaş uçaklarının yaptığını iddia ettikleri ihlalleri gündeme getirmekte gizli amaçları olmadığını belirtti. 
     Kristidis, bir grup basın mensubuna verdiği öğle yemeğinde, ''hava sahası ihlallerini 30 yıldır düzenli olarak izlediklerini'' hatırlatarak, ''son zamanlarda Ege'deki ihlallerde etkileyici bir artış gördüklerini'' kaydetti. ''Son altı ayda ihlallerde hem sayısal, hem nitelik olarak büyük bir artış gözlendiğini'' ileri süren Kristidis, ''uçakların çoğunun silahlı olduğunu ve ihlallerin üçte ikisinin 0-6 mil içinde ve bunların bir kısmının da yerleşim yerlerine yakın yapıldığını'' kaydetti. 
     Kristidis, ''2000 yılında yapılan Yunan hava sahası ihlalleri sayısı 447 iken, bu sayının 2002'de 3421'e, 2003'te de 16 Mayıs itibarıyla 2161'a yükseldiğini'' söyleyerek, son bir ay içinde biri Singapur, biri Olimpia havayolları, ikisi de İngiliz charter uçaklarına ait toplam 4 sivil yolcu uçağına taciz yapıldığını ileri sürdü. Kristidis, ''Hava ihlallerini gündeme getirmekte gizli amacımız yok'' derken, ''bu tip gerginliklerin iki ülkenin de yararına olmayacağını'' kaydetti. AB karşıtı çevrelerin bu gerginliği kullanmasından endişe duyduğunu da kaydeden Büyükelçi, iki ülke arasında özellikle durumdan etkilenecek alanlardan birinin de turizm olacağına işaret etti. 
     Büyükelçi, Selanik zirvesinde Yunanistan'ın Türkiye'ye AB sürecindeki desteğini sürdüreceğini belirtirken, sonuç bildirgesinde Ege'deki gelişmelere yer verileceğini düşünmediğini ifade etti. Kristidis, tarafların birbirlerine yardımcı olmasının önemine dikkati çekti. Bu arada Yunanistan Dışişleri Bakanı Yorgo Papandreu'nun Temmuz ayında Bilgi Üniversitesi'nde konferans vermek üzere İstanbul'a geleceğini belirten Kristidis, bu ziyaretin ardından da Dışişleri Bakanı ve Başbakan Yardımcısı Abdullah Gül'ün Atina'yı ziyaret edeceğini söyledi. 
     
</TEXT>
</DOC>
