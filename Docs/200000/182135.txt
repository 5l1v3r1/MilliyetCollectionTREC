<DOC>
<DOCNO> 182135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sonspo14.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor - Galatasaray maçından notlar 
</HEADLINE>
<TEXT>

     Birinci Süper Futbol Ligi'nin 5. haftasında Konyaspor ile Galatasaray arasında yapılan karşılaşmaya her iki takım taraftarı da büyük ilgi gösterdi. 
     Atatürk Stadı'nın içinde ve çevresinde yaklaşık 1500 polis görev yaparken, stat dışında sabah saatlerinden itibaren güvenlik önlemleri alınmaya başlandı. 
     Stat çevresindeki ana yollar ile Feritpaşa, Larende ve Muhlis Koner Caddeleri araç trafiğine kısmen kapatıldı. 
     Stat kapıları saat 12.00'de açılırken, Galatasaray taratarları için ayrılan kale arkası tribünü, maçın başlamasına 1 saat kala tamamıyla doldu. Karşılaşma başlamadan 3 saat önce, stat dışında 2 takım taraftarları arasında kısa süreli sözlü sataşmalarla başlayan bir gerginlik yaşandı. Polisin yaklaşık 50 kişilik taraftar grubunu dağıtmasıyla gerginlik büyümeden önlendi. 
     Atatürk Stadı'na ilk olarak evsahibi Konyaspor, hemen ardından da güvenlik koridoru içinde Galatasaray takımı giriş yaptı. Yeşil-beyazlı taraftarları selamlamak için sahaya çıkan Konyaspor Teknik Direktörü Hüsnü Özkara, ''İmparator Özkara'' biçimindeki tezahüratlarla karşılandı. 
     Her iki takım futbolcuları da, maçın başlamasına 45 dakika kala sahaya çıkarak, taraftarlarının yoğun tezahüratları altında ter attı. Ayrıca Galatasaray'da Abdullah, bu sezon ilk kez ilk 11'de sahaya çıktı. 
     Maç başlamadan yarım saat önce yapılan anonsla, taraftarlar kötü tezahürat yapmamaları konusunda uyarıldı. 
     Öte yandan Cumhuriyet Stadı'ndaki PAF Ligi maçında Konyaspor, Galatasaray'ı 2-0 yendi. 
     
</TEXT>
</DOC>
