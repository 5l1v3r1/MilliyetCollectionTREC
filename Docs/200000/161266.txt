<DOC>
<DOCNO> 161266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sonspo17.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen gözünü son maça dikti... 
</HEADLINE>
<TEXT>

     Türkiye Basketbol Ligi play-off final serisinin 3. maçında Ülkerspor'a 80-72 yenilen Efes Pilsen'de gözler, 4. maça çevrildi. 
     Efes Pilsen Menajeri Engin Özerhun, Ülkerspor karşısında kötü oynadıklarını ve maçı yitirdiklerini belirterek, ''Şimdi 4. maçı kazanarak, şampiyon olmak istiyoruz'' dedi. 
     Özerhun, sakat oyuncuların olması nedeniyle kadro konusunda sıkıntı yaşadıklarını vurgulayarak, ''Kaya'nın da diskalifiye edilmesiyle dengelerimiz bozuldu. Bu oyuncumuz 4. maçta da oynamayacak. Böyle bir durum bizim için dezavantaj. Kerem de sakat sakat oynuyor. Yine de rakibimiz karşısında avantajlara da sahibiz. Bu avantajları kullanarak hedefimize ulaşmak istiyoruz'' diye konuştu. 
     Özerhun, maçta yaşanan olayların da yaşanabilecek durumlar olduğunu kaydederek, ''Kavgadan önce hakemler Paculia'nın Kambala'ya top atmasını görmediler. Böyle olaylar yaşanabilir. Ancak hakemler oyunculara faul vererek de gerginliği azaltabilirlerdi. Atılmalarına gerek yoktu'' dedi. 
     
</TEXT>
</DOC>
