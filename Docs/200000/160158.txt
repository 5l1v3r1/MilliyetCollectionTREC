<DOC>
<DOCNO> 160158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sondun14.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Renee Zellweger'e aldığı her kilo için 2 milyon dolar teklif edildi 
</HEADLINE>
<TEXT>

     Ünlü aktris Renee Zellweger, yeni filminde kilo başına ücret alacak. ''Bridget Jones'un Günlüğü-2'' adlı filmde 11 kilo alması istenen oyuncuya, alacağı her kilo için 2 milyon dolar teklif edildi. 
     Internetteki ''peoplenews'' ve ''imdb'' sitelerinde yer alan habere göre, Oscarlı ''Chicago'' filmiyle dikkatleri üzerinde toplayan Renee Zellweger'in alacağı her kilo, yüzbinlerce dolar ediyor. 
     Filmde şişmanlayacağı için nazlanan oyuncuya 22.5 milyon dolar yaklaşık 32 trilyon lira teklif edilirken, Zellweger bu ücretle Hollywood'un ''zenginler kulübüne'' girdi. 
     ''Bridget Jones' Diary The Edge of Reason'' adlı film için önerilen bu ücretle ''A Listesi'' ya da ''Zenginler Kulübü'' olarak adlandırılan ve en çok kazanan Hollywood ünlülerinin yer aldığı gruba dahil olan Zellweger, Julia Roberts ve Cameron Diaz'ın aldığı 25 milyon dolarlık ücretin bir basamak altında bulunuyor. 
     
     HAPİSTEN BEYAZ ATLI PRENS KURTARACAK 

     Kariyerinde bugüne kadar elde ettiği en yüksek ücreti alan ve ilk filmde elde ettiği 3.75 milyon dolarlık ücreti kat kat aşan Zellweger, bu rol için 11 kilo şişmanlamayı da göze aldı. 
     Günde eskstra 1550 kalori alarak ''Chicago'' filminde sergilediği incecik fiziğini de bozmak zorunda kalacak olan Renee Zellweger, ilk filmdeki rol arkadaşları Colin Firth Mark Darcy ve Hugh Grant Daniel Clever ile de hasret giderecek. 
     Filmde Tayland'da gittiği tatilde aşık olduğu bir adamın yüzünden hapse düşen ve bir kez daha ''beyaz atlı prensi'' Mark Darcy tarafından kurtarılacak Bridget Jones, mutluluğu aramaya devam edecek. 
     Zellweger'in bir ara isminin söylentiye karıştığı George Clooney'nin de filmin kadrosunda rol alacağı ifade edildi. Filmin çekimlerine, gelecek yılın ilk aylarında başlanacak. 
     Hollywood'un en çok kazanan oyuncuları arasında Julia Roberts, Nicole Kidman, Cameron Diaz, Tom Hanks, Tom Cruise ve Ben Affleck yer alıyor. 

     
</TEXT>
</DOC>
