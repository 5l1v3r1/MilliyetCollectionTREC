<DOC>
<DOCNO> 184329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/soneko13.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İslami bankacılık giderek büyüyor... 
</HEADLINE>
<TEXT>

     İslami bankacılık giderek büyüyor. Bu tür bankacılığın işlem hacminin beş yılda iki katından fazla artması bekleniyor. 
     Uluslararası Para Fonu IMF -Dünya Bankası'nın Dubai'deki yarıyıl toplantısı sırasında Uluslararası İslami Finans Konferansı'nda, evsahibi ülke Birleşik Arap Emirlikleri Bahreyn merkezli First Islamic Investment Bank'ın Başkanı Atif Abdülmalik ve diğer İslami bankacılar, konukları bu konuda bilgilendirdi. 
     Toplantıda verilen bilgiye göre, son 30 yıldır faaliyetteki İslami bankacılıkta İslami usüllere göre faizsiz kredi veren ve İslami esaslara göre diğer bankacılık işlemlerini yapan kuruluş sayısı 265'e, toplam iş hacmi de 13 milyar dolara ulaştı. 
     Global finansın büyükleri arasında yerini alan İslami mali kuruluşlardaki mevduat toplamı 202 milyar dolara, yatırımları 159 milyar dolara, net aktif değerleri toplamı da 262 milyar dolara erişti. 
     Ancak, İslami finans kuruluşların rekabet gücünü koruyabilmesi, piyasalarda tutunabilmesi için yenilikçi olmaya devam etmesi zorunlu. 
     
     İKB'NİN SUKUK TAHVİLİNİN RATİNGİ YÜKSEK 
     Türkiye'nin de üyesi bulunduğu İslam Kalkınma Bankası'nın net aktif değerlerini teminat göstererek çıkarttığı Sukuk adlı tahvil ve bonoların, Standard and Poor's dahil, Batılı saygın kredi derecelendirme kuruluşlarından ''AAA'' kredi notu alması, bu alandaki başarıya örnek gösteriliyor. 
     İslami bankacılık yapan finans kuruluşları, bono, tahvil çıkartıp satıyor, ipotekli konut kredisi, otomotiv kredileri veriyor, hatta menkul kıymetler borsalarında yatırımlara girişiyor ve bu hizmetleri müşterilerinin ihtiyaçlarına göre ayarlıyor. 
     Wall Street Journal Gazetesi'ni basan ve borsacılara gerçek zamanlı mali enformasyon hizmetleri sunan Dow Jones Co., İslami piyasa endeksi de hazırlıyor. Bu endekste, alkollü içkiler, tütün ürünleri ya da domuz ürünleri satan şirketler ile çocuk işçiliği ya da pornografiden kar sağlayan şirketlerin ve bu tür şirketlere yatırım yapan şirketlerin hisse senetlerine yer verilmiyor. 
     Faizli bankacılık yapan mali kuruluşlara da yer verilmeyen İslami piyasa endeksi yatırımcısına dolar bazında bu yıl yüzde 18 kazandırdı, Dow Jones endekslerinin getirisi yüzde 14 civarında kaldı. İslami piyasa endeksi geçen yıl yüzde 22.5 düşmüştü. 
     
</TEXT>
</DOC>
