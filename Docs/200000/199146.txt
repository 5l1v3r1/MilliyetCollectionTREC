<DOC>
<DOCNO> 199146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/guncel/gun06.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçakta namaz panik yarattı 
</HEADLINE>
<TEXT>

   Londra'dan İstanbul'a gelmek için kalkışa hazırlanan uçakta 7 Türk yolcu namaz kılmaya başlayınca, diğer yolcular tedirgin oldu ve uçak 2.5 saat rötarla kalktı 
   NEVSAL ELEVLİ Londra 
   
   British Airways'in önceki gün Londra'daki Heathrow Havaalanı'ndan İstanbul'a gelmek üzere kalkışa hazırlanan 676 sefer sayılı uçağı, namaz kılan yedi Türk yolcunun diğer yolcuları tedirgin etmesi üzerine terminale geri döndü. 
   İngiliz The Sun gazetesinin haberine göre, British Airways uçağında bulunan yolcular, kalkışın hemen öncesinde namaz kılmaya başlayan yolcuların hareketlerinden tedirgin oldu. Yolcuların mürettebata yaptığı şik yet üzerine, pilot uçağı kaldırmama kararı aldı ve kalkış pistinden terminale geri döndü. Paniğe kapılan yolcular, namaz kılan yedi kişinin "gizlice bir şeyler yaptıkları" izlenimini edindiklerini söyledi. 
   Namaz kılan yedi Türk yolcu, polis tarafından sorgulandı. Yolcuların, ailelerinden birini kaybettikleri, cenaze için Türkiye'ye gittikleri, şüpheli bir durumlarının olmadığı anlaşıldı. Scotland Yard'dan bir yetkili, The Sun gazetesine yaptığı açıklamada, "Polis kontrollerini yaptı. Bir sorun yok" dedi. Uçak, 2.5 saat rötarlı kalktı. 
   Haberi yayımlayan İngiliz The Sun gazetesi, olayın İstanbul'daki bombalı saldırıların ardından gerçekleştiğine dikkat çekti. 
   
   
   
</TEXT>
</DOC>
