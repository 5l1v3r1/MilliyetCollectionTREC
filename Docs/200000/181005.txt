<DOC>
<DOCNO> 181005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sondun14.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da Türk kızın cinayet dosyası yeniden açıldı 
</HEADLINE>
<TEXT>

     Hollanda'nın Deventer kentinde, 12 yıl önce öldürülen 8 yaşındaki Türk Semiha Metin'in cinayet dosyası, katilin bulunabilmesi amacıyla yeniden açıldı. 
     Savcılıktan yapılan açıklamada, gelişen teknolojilerden yararlanılarak, çocuk cinayetleri araştırma ekibinin de yardımıyla, katilin bulunabileceği umudunun doğduğu ve bu nedenle dosyanın yeniden açıldığı bildirildi. 
     Katilin bulunabilmesi için DNA testinden de yararlanılacak. 
     Polis, dosyanın yeniden açılması nedeniyle, olayla ilgili tanıkların yeniden ifadelerini almaya başladı. 
     Semiha Metin'in cesedi, 14 Şubat 1991'de, gece işten dönen ailesi tarafından mutfakta bulunmuştu. 
     Semiha'nın, mutfakta açık halde bulunan vanadan sızan gazdan zehirlendiği tahmin edilmiş, ancak otopside, kızın tecavüz edildikten sonra boğularak öldürüldüğü belirlenmişti. 
     
</TEXT>
</DOC>
