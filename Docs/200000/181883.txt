<DOC>
<DOCNO> 181883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sondun17.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da Türk kızını öldüren 12 yaşında bir çocuk mu 
</HEADLINE>
<TEXT>

     Hollanda'nın Lahey kentinde, 1995 yılında Kumral Bağcı'nın öldürülmesiyle ilgili olarak gözaltına alınan sanığın, cinayeti işlediğinde 12 yaşında bir çocuk olduğu açıklandı. 
     Lahey Savcılığı'ndan yapılan açıklamada, şu anda 20 yaşında olan sanığın Kumral Bağcı'yı öldürdüğüne ilişkin kuvvetli delillere ulaşıldığı belirtildi. 
     Lahey'in Transvaal semtinde yaşayan 7 yaşındaki Kumral Bağcı, 21 Haziran 1995 günü kaybolmuş ve iki gün sonra cesedi, Scheveningen semtinde 9 ayrı parça halinde çöp torbalarına konulmuş olarak bulunmuştu. 
     Savcılığın bütün araştırma ve soruşturmalarına rağmen cinayet zanlısı bulunamayınca, dosya 2000 yılında kapatılmış, ancak geçen Mayıs ayında tekrar açılmıştı. 
     Sürdürülen araştırma ve soruşturma sonucu, önceki gün bir kişinin cinayet zanlısı olarak gözaltına alındığı bildirilmişti. 
     Hollanda ve Türk kamuoyunda büyük tepkiye yol açan cinayetle ilgili olaydan sonra yapılan yorumlarda, cinayetin, kan davası nedeniyle işlenmiş olabileceği belirtilmişti. 
     
</TEXT>
</DOC>
