<DOC>
<DOCNO> 178220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/soneko25.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim'de yeniden ihaleye çıkıldı... 
</HEADLINE>
<TEXT>

     Petrokimya Holding A.Ş.'nin PETKİM yüzde 88.86'sına tekabül eden Özelleştirme İdaresi Başkanlığı ÖİB hissesinin, ''blok satış'' yöntemiyle özelleştirilmesi amacıyla, bugün gazetelere verilen ilanlarla ihaleye çıkıldı. 
     İhale, kapalı zarf usulü ile teklif almak ve görüşmeler yapmak suretiyle pazarlık usulü ile gerçekleştirilecek. İhale Komisyonu'nca gerekli görüldüğü takdirde ihale, pazarlık görüşmesine devam eden teklif sahiplerinin katılımıyla açık artırma suretiyle sonuçlandırılabilecek. 
     İhaleye katılabilmek için itimat sözleşmesinin imzalanması ve şirket hakkında hazırlanan tanıtım dokümanı ile ihale şartnamesinin alınması zorunlu olacak, alıcı firmalar, şirket hakkında hazırlanan tanıtım dokümanı ve ihale şartnamesini, 1 Eylül'den itibaren İdare'den alınabilecek itimat sözleşmesini imzalamaları ve İdare'ye tesliminden sonra, 5 bin dolar bedelle 1 Eylül'den itibaren İdare'den temin edebilecek. 
     İtimat sözleşmesini imzalayarak, tanıtım dokümanı ve ihale şartnamesi almış teklif sahiplerine istekleri halinde, mevcut durumu tespitini yapmak üzere, 29 Eylül-31 Ekim 2003 tarihleri arasında bilgi odasını ziyaret edebilecekler. Bilgi odasına girmek isteyen teklif sahipleri 20 bin dolar bedel ödeyecekler. Bilgi odasına girmek için son başvuru tarihi ise 9 Ekim 2003 olarak belirlendi. 
     İhaleye gerçek ve tüzel kişiler ile ortak girişim grupları katılabilecek. Teklif sahiplerinden ihaleye katılabilmeleri için 10 milyon dolar geçici teminat alınacak. İhale Komisyonunca yapılacak değerlendirme sonucuna göre, alınacak tekliflerden bir kısa liste oluşturulabilecek. 
     Teklifler, ihale şartnamesi ve tanıtım dokümanında belirtilen hususlar dikkate alınarak hazırlanıp, 18 Kasım 2003 saat 16.00'ya kadar, Özelleştirme İdaresi Başkanlığı'na ''elden'' teslim edilecek. 
     Petkim'in halen yüzde 88.86 oranında hissesi İdare'ye, yüzde 7 oranındaki hissesi Emekli Sandığı'na ait bulunuyor. Şirket'in yüzde 4.14 oranındaki hissesi de İMKB'de işlem görüyor. 
     
</TEXT>
</DOC>
