<DOC>
<DOCNO> 175048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sonspo06.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da moraller yüksek... 
</HEADLINE>
<TEXT>

     Konyaspor'un, Birinci Süper Lig'de çıktığı ilk maçında beklenen futbolu sergilemesi, yeşil-beyazlı camiaya moral verdi. 
     Teknik direktör Hüsnü Özkara, Birinci Süper Lig'in ilk maçında karşılaştıkları Trabzonspor karşısında oldukça etkili bir oyun ortaya koyduklarını bildirdi. 
     Yeni alınan futbolcuların kısa zamanda takıma uyum göstermesi ve sahada birliğin yakalanmasının kendisi başta olmak üzere teknik heyeti mutlu ettiğini belirten Özkara, oynadıkları futbolla ligin en iddialı takımları arasında olduklarını gösterdiklerini kaydetti. 
     İyi başladıkları Trabzonspor maçında oyunun kontrolünü ellerinde tuttukları bir sırada Ogün'ün kırmızı kart gördüğünü ifade eden Özkara, ''Kırmızı kart olayı oyunun kırılma noktası oldu. Takım kaptanının oyundan çıkmasından sonra tecrübesizliğimize yenilip galip ayrılacağımız maçtan 1 puan alabildik'' dedi. 
     Özkara, kendi sahalarında berabere kalmalarına karşın oynanan futbolun gelecek için umut verici olduğunu vurgulayarak, ''Sergilenen oyun, takımın ve tüm camianın moralini yükseltti. 10 yıl aradan sonra çıktığımız ilk Birinci Süper Lig maçında büyük beğeni topladığımıza inanıyorum'' diye konuştu. 
     
</TEXT>
</DOC>
