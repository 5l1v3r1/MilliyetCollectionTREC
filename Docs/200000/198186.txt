<DOC>
<DOCNO> 198186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sonspo04.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bucchi İstanbul'a gelmememiz için Juventus'tan tavsiye aldık 
</HEADLINE>
<TEXT>

     Basketbolda Avrupa Ligi A Grubu'nda bugün Ülkerspor'a konuk olan Lottomatica Roma'nın antrenörü Pierluigi Bucchi, İstanbul'a gelmemeleri için İtalya Devleti'nden ve Juventus Kulübü'nden tavsiye aldıklarını söyledi. 
     Bucchi, maç sonrası düzenlenen basın toplantısında, özellikle İstanbul'da yaşanan bombalama olayları sonrası meydana gelen olaylara değinerek, ''İtalya Devleti, İstanbul'a gelmememiz yönünde bize tavsiyelerde bulundu. Juventus Kulübü de çok fazla diyemesem de İstanbul'a gelmememiz için bazı baskılar yaptı'' dedi. 
     İstanbul'da kaldıkları kısa süre içinde herşeyi normal olarak gördüklerini kaydeden İtalyan çalıştırıcı, ''Tabiiki İtalya'da ortamın normal olduğunu söyleyeceğiz. Ama 5 gün içinde bir şehirde 4 bombalama olayı oluyorsa ben orada ne kadar 'Herşey normal' desem de aksi düşünülecektir'' şeklinde konuştu. 
     Kendilerinin de İstanbul'a gelmek istemediklerini dile getiren Bucchi, sözlerini şöyle tamamladı 
     ''Açıkça söylemek gerekirse takım olarak İstanbul'da maç oynamamak için elimizden geleni yaptık. Kendimize sorduğumuz ilk soru 'Neden Juventus gitmezken, biz İstanbul'a maç yapmaya gidiyoruz ' oldu. Ancak gelmemiz gerekirdi. Geliş sırasında da bazı sorunlar yaşadık. Bizim için film gibiydi diyebiliriz. Ülkerspor karşısında aldığımız yenilgi de çok kötü bir serbest atış yüzdesiyle oluştu.'' 
     
     ÖNGÖREN ''UEFA'NIN KARARI POLİTİK'' 
     Ülkerspor Antrenörü Tolga Öngören ise UEFA'nın Türk takımlarıyla ilgili aldığı kararın politik olduğunu dile getirdi. 
     ULEB'ın son derece profesyonel davrandığını vurgulayan Öngören, ''Maçtan günler öncesinde buraya bir temsilci gönderdiler. Durumu incelediler. Tabiiki doğru olan buydu. Umarız futbol da aynı şey olur. Biz bu şartlarda İstanbul'a gelip maça çıkan rakibimize teşekkür ediyoruz'' diye konuştu. 
     Tolga Öngören, Avrupa Ligi'nde her galibiyetin büyük önem taşıdığını, ancak istedikleri oyunu sahaya yansıtmadıklarını sözlerine ekledi. 
     Bu arada, maç sonrası İstanbul Valisi Muammer Güler ile Gençlik ve Spor Genel Müdürü Mehmet Atalay, Ülkerspor soyunma odasına giderek, oyuncuları galibiyetlerinden dolayı kutladılar. 
     
</TEXT>
</DOC>
