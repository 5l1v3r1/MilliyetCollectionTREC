<DOC>
<DOCNO> 165923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sontur32.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte yeni pişmanlık yasası... 
</HEADLINE>
<TEXT>

     İçişleri Bakanı Abdülkadir Aksu, gündeme getirdikleri Topluma Kazandırma Yasası'nın, geçmiş yıllarda çıkartılan ve genellikle pişmanlık yasası olarak kamuoyuna mal olan kanunlardan farklı bir anlayışla hazırlandığını bildirdi. 
     İçişleri Bakanı Aksu, Bulgaristan İçişleri Bakanı Georgi Petkanov'un konuğu olarak Sofya'ya hareketinden önce Atatürk Havalimanı'nda basın toplantısı yaptı. 
     Toplantıda ''Topluma Kazandırma Yasası'' hakkında bilgi veren Aksu, kamuoyunun sosyal barışın sağlanması konusunda Hükümetin attığı bir adımla daha karşı karşıya olduğunu söyledi. 
     Geriye dönüp bakıldığında Türkiye'nin çok önemli tehditleri aşarak bugünlere geldiğine tanık olunduğunu kaydeden Aksu, Türkiye'ye yönelik bütün tehditlerin boşa çıkarılması konusunda, belki başka hiçbir topluma nasip olmayacak bir sağduyuyla hareket eden vatandaşların olgunluğunun herkes tarafından bilinmesi ve üzerinde bir miktar düşünülmesi gerektiğine inandığını bildirdi. 
     Aksu, Türkiye üzerinde oynanan oyunun bir sahnesinin de ''kardeş kavgası çıkarmak'' olduğunu ifade ederek, ''Bu ülkede hiç ama hiç kimse bu oyuna gelmedi. Tuzağı hissetti ve birbirlerine, geçmişte olduğundan daha fazla sarıldı. Tabiatıyla yalnızca bu özelliği bile aziz milletimizin ne denli hoşgörülü ve barışçı olduğunu göstermeye yeterlidir'' dedi. 
     
     ''TASLAK, FİKİR BİRLİĞİ İÇİNDE HAZIRLANDI'' 

     Hükümetin, devletin bütün organlarıyla fikir birliği içinde tabandan gelen sese kulak vererek, Topluma Kazandırma Yasası Taslağı'nı hazırladığını kaydeden Aksu, ''Türkiye, huzurlu günlerin kıymetini bilmektedir. Türkiye, huzurla yakaladığı ekonomik canlanmanın kıymetini bilmektedir. Türkiye, barış ve kardeşliğin kıymetini bilmektedir'' diye konuştu. 
     Aksu, kamuoyunun Hükümete çeşitli şekillerde ulaştırdığı mesajın bu tasarı içinde karşılığını bulduğunu dile getirerek, şöyle devam etti 
     ''Gündeme getirdiğimiz Topluma Kazandırma Yasası, geçmiş yıllarda çıkartılan ve genellikle pişmanlık yasası olarak kamuoyuna mal olan kanunlardan farklı bir anlayışla hazırlanmıştır. Farklılıklar tasarının adından başlayarak, kapsadığı işlere kadar uzanan bir yelpaze içerisinde kendisini göstermektedir. 
     Bu yasa taslağı adeta hukuk devletinin şefkatli kollarına çocuklarını, gençlerini ve bütün insanlarını kucaklama iddiasını taşımaktadır. Bu bakımdan başta kamuoyu oluşturan siz değerli basın mensupları olmak üzere bütün ilgililerin, yasayı Topluma Kazandırma Yasası olarak tanıyıp, tanıtması gerektiğine inanıyoruz. Geçmişte basınımızın bu gibi olumlu mesaj yüklediği konularda devletimizin ne denli başarılı olduğunu hep beraber yaşadık, gördük.'' 
     
     GENEL AF İLE SOSYAL BARIŞ OLMAZ 

     Türkiye'nin her alanda süper ligde mücadele etmek istediğini, bu uğurda devlet ve toplumun el ele verdiğini kaydeden Aksu, ''Süper ligde oynamanın kendine özel kuralları olması kaçınılmaz. İşte bu kuralların en başında sosyal barışı temin etmiş bir ülke olmak gerekiyor. Sosyal barış, bazılarının söylediği gibi 'genel af' ile olmaz'' diye konuştu. 
     Aksu, ''Annelerle-çocukları bir daha hiç ayrılmamak üzere kucaklaştırmak'' istediklerini vurgulayarak, ''Bütün gençlerimize insanca yaşam, umutlu bir gelecek vaat ediyoruz. Kanun, işte bu mantığın bir ürünüdür'' dedi. 
     Topluma Kazandırma Kanunu Taslağı'nın temel amacını anlatan Aksu, şunları kaydetti 
     ''Kanunun temel amacı, siyasi ve ideolojik amaçla suç işlemek için kurulmuş terör örgütü mensuplarının topluma yeniden kazandırılması, toplumsal huzur ve dayanışmanın güçlendirilerek devam ettirilmesidir. 
     Benzer amaçlarla 1985 yılından itibaren yasalar çıkarılmış, terör örgütlerinden kopmak için fırsat bekleyen gençlerimize böylece imkan sağlanmıştır. Şimdi de ifade edeceğim noktalarda bu yasa, diğerlerinden ciddi farklar taşımaktadır. Bu tasarıda kapsam daha geniş tutulmuştur. Örneğin, önceki yasalarda yaralama ve öldürme eylemlerine karışan terör örgütü mensupları ile örgütte amirlik ve kumandaya haiz olanların kapsam dışında tutulmuş olmasına rağmen, bu kez çok sınırlı bir grup dışında herkesin yararlanabileceği bir tasarı hazırlanmıştır.'' 
     
     TASLAKTA NELER VAR 

     İçişleri Bakanı Abdülkadir Aksu, Topluma Kazandırma Yasası Taslağı'nda, devletin şefkatine sığınmak isteyen herkese yeni bir fırsat sunulduğunu ifade ederek, sözlerini şöyle sürdürdü 
     ''Yasa kapsamı dışında bırakılan küçük grup genel başkanlık, liderlik, emirlik, başkanlık konseyi üyeliği, merkez komite üyeliği, şura üyeliği gibi en tepe noktadakiler, bu kanun hükümlerinden yararlanmak istemediğini beyan edenler, geçmiş dönemde çıkarılan benzer amaçlı yasalardan yararlanıp, yeniden terör suçu işleyenlerden oluşmaktadır. Bütün terör örgütlerinin elemanlarından bu saydıklarım dışında kalan kişiler, isterlerse devletin şefkatinden yararlanabileceklerdir.'' Bakan Aksu, ''Yasanın kalbi'' olarak nitelendirdiği 4. madde ile kimlerin yasadan nasıl yararlanabileceğinin düzenlendiğini anlatarak, şöyle konuştu 
     ''Birinci yol, terör örgütü üyesi olma suçu dışında başka bir suça karışmamış olan ve mukavemet göstermeksizin kendiliğinden teslim olan gençlerimiz için hazırlanmıştır. Bu yol, doğrudan gençlerimizin evine, yuvalarına ve analarına giden yoldur. Bu kişiler için şartımız yasadan yararlanmak istediğini belirtmesidir. Başkaca hiçbir şart aranmaksızın bu durumdaki gençlerimize ceza verilmeyecektir.'' 
     
</TEXT>
</DOC>
