<DOC>
<DOCNO> 192026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/soneko09.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İran Türkiye'nin doğalgaz fiyatıyla ilgili önerisini inceliyoruz 
</HEADLINE>
<TEXT>

     İran Ulusal Doğalgaz İhracat Şirketi Genel Müdürü Rokneddin Cevadi, Türkiye'nin İran'dan ithal ettiği doğalgazın fiyatını yeniden görüşme önerisini incelediklerini söyledi. 
     İRNA'nın haberine göre, Cevadi, Türkiye'nin önerisinin, İran ve Türkiye arasında yapılan uzun dönemli doğalgaz anlaşmasının koşullarına uygunluğu incelendikten sonra değerlendirileceğini belirtti. 
     Uluslararası pazarlarda özel koşulların ortaya çıkması ihtimali yüzünden uzun süreli anlaşmalarda bazı esnek durumların göz önüne alındığını ve doğalgaz anlaşmalarının da bu tür durumlardan ayrı tutulamayacağını söyleyen Cevadi, İran'ın, Türkiye'nin önerisinin iki ülke arasında yapılan doğalgaz anlaşmasının koşullarını karşılaması durumunda Türkiye ile bu konuyu yeniden görüşeceklerini kaydetti. 
     Cevadi, İranlı yetkililerin Türkiye'nin doğalgaz fiyatının yeniden gözden geçirilmesini istemesinin sebebini Türk yetkililerle ele alacaklarını söyledi. 
     Türkiye'nin Rusya'dan aldığı doğalgaz fiyatıyla ilgili benzer önerisinin İran'a yaptığı öneriyle ilgisi olup olmadığı sorusuna Cevadi, ''şüphesiz bu önerilerin birbiriyle bağlantılı olduğu'' yanıtını verdi. 
     Cevadi, Türkiye'nin Rusya'dan ithal ettiği doğalgaz fiyatının İran'dan ithal ettiği doğalfaz fiyatından daha pahalı olduğu yönünde iddialar bulunduğunu, ancak yapılan anlaşmaların gizli olması nedeniyle içeriğinin tam olarak bilinmediğini kaydetti. 
     Enerji ve Tabii Kaynaklar Bakanı Hilmi Güler, Türkiye'nin İran'dan aldığı doğalğazın fiyatının ucuz olmadığını, bu yüzden İran ile olan anlaşmanın mümkün olan en kısa sürede gözden geçirileceğini açıklamıştı. 
     İran'dan Türkiye'ye doğalgaz ihracatı Aralık 2001'de başlamıştı. 
     
</TEXT>
</DOC>
