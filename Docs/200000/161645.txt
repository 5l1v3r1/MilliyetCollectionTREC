<DOC>
<DOCNO> 161645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/yazar/zbirand.html </URL>
<DATE> 2003/06/07/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Kıbrıs Türkleri AB'li oluyor. Biz ne olacağız 
</HEADLINE>
<TEXT>

     Türk tarafı, Kopenhag Aralık 2002 doruğunda kaçırdığı bir fırsatı bu defa arka kapıdan girerek yakalamaya çalışıyor. 
     Kapıların açılması, Rum pasaportu almanın serbest bırakılması, Türkiye'nin kendi kapılarını da Kıbrıs Cumhuriyetine açması vs...vs... 
     Ardı ardına tabular yıkılıyor. 
     Önümüzdeki aylarda daha da yeni adımlar atılacak. AB'den olumlu sinyaller alındığı taktirde bu adımlar daha da derinleştirilecek. 
     Doğrusunu söylemek gerekirse, bu adımların Kıbrıs sorununu nereye götüreceğini ben göremiyorum. Neden bugüne kadar beklenildiğini de anlayamıyorum. 
     Ancak ne olursa olsun, doğru işler yapılıyor. Nereye varacağımızı ise ilerde görürüz. 
     Beni asıl düşündüren nokta, İlter Türkmen'in dikkatimizi çektiği başka bir olasılık. 
     Pasaport ve Güneyde çalışma serbestisinden söz etmek istiyorum. 
     Biliyorsunuz, kısa bir süre öncesine kadar, Rum bölgesinde çalışmak, hele hele Rum pasaportu almak "vatana ihanet" ile eşdeğerdeydi. Çok iyi hatırlıyorum, Denktaş, Rum pasaportu alanların cezalandırılması için hükümet kararı çıkarttırdı. Pasaportlarını geri verenleri alkışlarla karşıladı. Güney'de çalışmak da kötü görünürdü. 
     Şimdi, bunların hepsi değişti. 
     Nedeni belli değil, ancak zarar yok. 
     Artık herşey mübah. 
     İşte bu durum çok kimseyi düşündürüyor. Zira çözüm olmasa dahi bu durumun sürekli olmasını KKTC'nin işine geldiğini söyleyenlerin sayıları giderek artıyor. 
     
     BİZİM HALİMİZ NE OLACAK 
     "Bu durum " ne demek 
     "Bu durum, çözüm bulunmasa dahi, Kıbrıs'lı Türklerin istedikleri gibi Güneye gidip gelebilmeleri, orada iş bulup çalışabilmeleri, pasaport alıp AB vatandaşı statüsüne kavuşmaları, yani Avrupa Birliği'nin tüm nimetlerinden yararlanabilmeleri demektir." 
     Peki biz ne olacağız 
     Yani, Kıbrıs vatandaşlığına geçmiş olan Türkiyeli Türk ve 70 milyon Türkiye'de yaşayan Türkler ne yapacaklar 
     Çözüm bulunamadığı sürece, eski Türkiyeli yeni Kıbrıs'lı Türkler ve bizler seyirci kalacağız. 
     Kimse işin bu yanını düşünmüyor. 
     Belki düşünüyor da, açık vermek istemiyor. 
     Oysa ben bir yanıt istiyorum. 
     Benim çocuklarımın ve torunlarımın geleceği, Kıbrıs'ın stratejik konusundan daha mı az değerde 
     Kıbrıs uğruna, genç kuşakların önünü kapatmaya ne hakkımız var 
     Bunlar gibi binlerce yanıtsız soru var. 
     Bütün bu soruların da çok kısa bir sürede yanıt bulmaları gerekiyor. 
     2004 Nisan sonuna kadar çözüm bulundu, bulundu. Bulunamazsa, Rumların tam üyelikleri başlayacak ve artık çaba harcamaları için de hiç neden kalmayacak. 
     Türk tarafı, bundan sonra AB ile karşı karşıya kalacak. Rumlar kendilerini tam güvenceye alacaklar. 
     Bu arada olanlar, 70 milyon Türkiyeli Türk'e onbinlerce Türkiye'den gelme KKTC vatandaşlarına olacak. 
     Faturayı yine biz ödeyeceğiz. 
     
     ATATÜRK HAVAALANINI DEVLET İŞLETMEMELİ... 
     Vatan gazetesinde Cemil Varol'un bir haberini okudum. 3,5 yıldır atatürk Havaalanını işleten TAV'ın Tepe-Akfen-Vie konsorsiyumu süresi dolduğu için görevden ayrılması ve işletmeyi devlete Devlet Hava Meydanları İşletmelerine devretmesi gerekiyormuş. 
     Çok yazık olur. 
     DHMİ, yıllardır çeşitli hava meydanlarını işletmeye çalışıyor, ancak yapamıyor. Yapmasına da imkan yok. Devlet bürokrasisinin bu işin altından kalkmasına imkan olmadığını hala anlayamadık mı 
     TAV, Atatürk Havaalanını pırıl pırıl yönetiyor. Avrupa'nın en iyi ve en temiz havaalanlarından biri diyebilirim. İnsan gurur duyuyor. 
     Şimdi bu canım eser tekrar bürokratların eline geçecek. Nezaket bitecek, pislik gelecek ve özetle eskiye dönülecek. 
     Yapmayın, etmeyin... 
     TAV'ın koşulları mı düzeltilir, başka bir formül mü bulunur, bilemem. Ancak, Atatürk Havaalanı bürokrasiye feda edilmemeli... 
     
     
     
GEL DE SOVYETLER DÖNEMİNİ ARAMA      Şeytan İmparatorluğu denildi. Tüm kötülüklerin oradan kaynaklandığı inancı yayıldı. Yıllar boyunca Kominist avı yaşandı. 
     Ve birgün Sovyetler Birliği çöktü. 
     Herkesler sevindi. 
     Artık kötülükler imparatorluğundan kurtulunmuş ve daha güzel bir dünya'ya kavuşulmuştu. Bizim kamp kazanmış, Amerika ile birlikte hareket edenler haklı çıkmışlardı. Dünya derin bir nefes aldı. 
     Kısa bir süre sonra, büyük bir yanılgıya düşüldüğü anlaşıldı. Meğer tam aksine iki kutuplu dünya, özellikle bizim gibi küçük ülkeler için, çok daha rahat ve güvenliymiş. Sovyetlerin çöküşüyle birlikte pandora kutusunun kapağı açıldı ve içindeki cinler etrafa dağıldı. Etnik kavgalar başladı, mozaikler çatladı, ittifaklar birbirine girdi, köktendinci akımlar kontrolden çıktı ve tüm dengeler bozuldu. 
     Tek kutuplu dünya, tek jandarmalı bir ortamda ABD cirit atmaya başlayınca insanlar daha da fazla rahatsız oldular. 
     Bir zamanlar kovaladığımız, dövdüğümüz Sovyetler Birliğini bugün neredeyse arar noktaya geliyoruz. 
     
     
     
DR. ZEYNEP DAĞI'YI OKUYUN...      Bütün bunları Dr. Zeynep Dağı'nın Atılım Üniversitesi Öğretim Üyesi Boyut Kitaplarından info boyut.com.tr çıkan "Rusya'nın dönüşümü" adlı nefis bir çalışması aklıma getirdi. 
     Kimlik-Milliyetçilik ve Dış Politika çerçevesinde, Rusya'nın Çarlık döneminden başlayıp bugüne kadar ki kavramlarının ve bu uygulamaların dış politikaya yansıması anlatılıyor. 
     Artık Rusya'yı incelemek suç sayılmadığı için rahatça da okuyabilirsiniz. 
     Dr. Zeynep Dağı'ya teşekkürler. Bilgi hazinemizi zenginleştirdi. 
     
     
     
FENER RUM PATRİĞİNİN GÜZEL JESTİ...      Fener Rum Patriği Bartholomeus, ülkemizde Patrikhanenin "kötülükler imparatorlğu" olduğunu iddia edenleri her fırsatta yalanlayan bir tutum sergiliyor. Bu göreve geldiği günden beri, kelimelerine daima dikkat eden, yaşadığı ülkeyi kollayan bir dini lider olarak karşımıza çıkıyor. Bir defa dahi Türkiye'yi kötüleyen veya Uluslararası kamuoyuna şikayet eden bir yaklaşımı görülmedi. 
     En son örneği, Kıbrıslı Rumların ilk defa Türkiye'ye gelmeleri sırasında yaşandı. Hürriyet gibi bu konularda en duyarlı bir gazetenin manşetine taşıdığı haber dikkat çekicidir. Kıbrıs'lı Rumlara "çekinmeden buraya gelin" mesajını vermiştir. 
     Eğer Bartholomeus, temsil ettiği kiliseyi ve Rum Ortodokslarının liderliğini ön plana çıkarmak istese farklı davranabilirdi. Türkiye'nin AB üyeliği yarışından kendine ve kilisesine kazanç sağlamayı düşünse, bambaşka bir tutum alabilir ve kendi camiasında kahramanlaşabilirdi. Ancak bunları yapmadı. Aksine, Türkiye'yi ön plana çıkardı. Bartholomeus, gerçek bir efendi olduğunu ispatladı. 
     
     
     
AVRUPA YOLUNUN HARİTASI      Bahadır Kaleağası uzun yıllardır TÜSİAD'ın Brüksel'de temsilciliğini yapıyor. Temsilci olmak yeterli bir referans değil. Kaleağasını AB konusunda kimi üst düzey Büyükelçilerimizin dahi önüne geçiren unsur, bilgi dağarcığının zenginliği. 
     İşte bu zenginliğini Avrupa Yolunun Haritası Dünya Yayıncılık dunyayayincilik dunya.com adlı son kitabıyla hepimize yansıtıyor ve bilgilerini paylaşıyor. 
     Eğer Brüksel'i biraz çözmek, müzakerelerin nasıl yapıldığını, Türkiye'nin nasıl görüldüğü veya görülmediğini anlamak istiyorsanız, bu kitabı mutlaka alın... 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     

</TEXT>
</DOC>
