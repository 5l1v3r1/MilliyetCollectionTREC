<DOC>
<DOCNO> 178371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/yasam/yas05.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşine değil cama üzüldü 
</HEADLINE>
<TEXT>

   Tüm kapıları kilitleyerek otomobilin içinde yalnız bıraktığı eşinin, camın kırılarak havasızlıktan kurtarılmasına kızan gurbetçi polislere çıkıştı... 
      ERZURUM DHA 
   
   Erzurum'da eşi tarafından otomobilde bırakılan kadın, 45 dakika ecel terleri döktü. Camı kırılarak çıkarılan Hatice Korkmaz, hastaneye kaldırıldı. Fransa'dan yıllık iznini geçirmek için Erzurum'a gelen Mustafa Korkmaz, alış veriş yapmak için otomobilini, Cumhuriyet Caddesi'ne park etti. Audi marka otomobil içinde eşini bekleyen Hatice Korkmaz 45 , hava sıcaklığının 30 dereceyi bulması yüzünden bunaldı. Pencereleri ve kapıyı açamayan kadın, yardım istedi. Nefes almakta güçlük çeken Korkmaz'ı ferahlatmak için araca hortumla su tutuldu. Yetkili servis elemanları tek çarenin camın kırılması olduğunu söyledi. Bunun üzerine kadının onayı alındı ve ön cam kırılarak Korkmaz kurtarıldı. Eşinin kurtarılmasından sonra olay yerine gelen Mustafa Korkmaz, aracının camının kırıldığını görünce, polislere kızdı. "Kime sordunuz camı kırdınız. Beni neden beklemediniz" diyen Korkmaz'a vatandaşlar tepki gösterdi. 
   
   
</TEXT>
</DOC>
