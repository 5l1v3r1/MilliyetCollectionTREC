<DOC>
<DOCNO> 175680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sondun27.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Başbakanı, Irak'a asker göndermeyi gerekli görmüyor 
</HEADLINE>
<TEXT>

     Almanya Başbakanı Gerhard Schröder, Irak'a Alman askeri gönderilmesini gerekli görmediğini söyledi. 
     Schröder, N24 adlı haber televizyon kanalına verdiği röportajda, ''BM'nin yeni bir kararla Irak'ta daha fazla sorumluluk üstlenmesi yönündeki çabaları memnuniyetle karşılıyorum. Bunun dışında şimdilik başka bir karar almaya gerek yok. Irak'a Alman askeri gönderilmesini gerekli görmüyorum. Zaten bunu da şimdilik kimse istemiyor'' dedi. 
     Almanya'nın yurtdışında birçok misyona katıldığını, bunun da ''dost ülkeler'' tarafından takdirle karşılandığını belirten Schröder, ''Irak'ta yeniden imarın barışçı bir şekilde sağlanmasında Almanya'nın da çıkarı vardır. Ancak bu öncelikle Irak'taki koalisyon ortaklarının sorumluluğudur. Zorluklar olduğunda da hiç kimse geri çekilmemelidir. Afganistan'da da görüldüğü gibi, sadece askeri çaba da yeterli değildir'' diye konuştu. 
     Irak'ta yeniden imar çabalarının başarılı şekilde sürdürülmesi gerektiğini kaydeden Schröder, ''Bu ülkede seçimler yapılmasını istiyoruz. Anayasal süreç güvence altına alınmalı. Ancak bu ülke güvenliğini şimdilik kendisi sağlayacak durumda olmadığı için, sivil çabaların yanı sıra askeri çabaların da sürdürülmesi gerekiyor. Ben Batı dünyasının, ittifakın, kimin nerede ne yapması gerektiğini söylemesinden yanayım'' ifadesini kullandı. 
     Schröder, New York'a yapacağı ziyaretle ilgili olarak da, ''Her zaman söylediğim burada bir kez daha doğru çıkıyor. ABD ile Almanya arasındaki ortak çıkarlar, sadece terörizme karşı mücadele konusunda değil, diğer konularda da ihtilaflardan çok daha fazla. İhtilaflar da önemli, ancak bunlar abartılmamalı'' dedi. 
     
</TEXT>
</DOC>
