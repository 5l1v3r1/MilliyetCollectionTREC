<DOC>
<DOCNO> 168921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/yazar/altan.html </URL>
<DATE> 2003/07/12/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Heyt bre Övünenler, dövünenler, sövüşlenenler... 
</HEADLINE>
<TEXT>

     O tür konular, kendi güncel yaşamlarının dışındaki, değişik ve üst düzey bir çevrenin ilgilendiği konulardır. Okumuş yazmış, rahat yaşayan, tıkırı yerinde bir çevrenin... 
     
     Kapıcısından, gezgin satıcılara lokanta komilerinden, çakmak tamircilerine kamyon şoförlerinden, ev hizmetlerinde çalışanlara özellikle köylü kadınlardan, varoşlarda yaşayanlara dek milyonlarca vatandaştan oluşan ve zar zor geçinmeye çalışan bir kesim için okumuş yazmış, giyimi kuşamı yerinde, evi arabası gösterişli kişiler kendilerininkinden çok ayrı bir dünyanın insanlarıdır. Kendilerinin pek bir şeyleri yoktur ama, "onların vardır"... 
     
     Ve tabii bir de cep telefonlu gençler... Onların da pek umurunda değildir, ne IMF ile olan görüşmeler, ne Talabani'nin Ankara programını iptal etmesi, ne de Tayyip Bey'in yaptığı açıklamalar... 
     
     Hayatını zar zor kazanmaya çalışanlar arasında ve köy kahvelerinde, her zaman birtakım siyasal dedikodular dolaşır tıpkı futbol takımı tutar gibi tutulur, bazı siyasal partilerle bazı siyasal liderler... 
     Ancak ne kimsenin Anayasa'dan haberi vardır, ne parti programlarından, ne de bizdeki belediyelerin, yüzde 5'lik bir payla, dünyada en düşük payı alan belediyeler olduğundan... 
     
     Salt hamaset edebiyatı ve "Türk'e Türk propagandası"yla pek bir yerlere varılamadığını netleştirmek için, Birleşmiş Milletler'in yayımladığı "İnsani Gelişme Endeksi"ndeki yerimizi sık sık belirtirdim. 
     173 ülke arasında 82'nci sıradaydık. Yunanistan'ın dahi 57 basamak altında yani... 
     
     Mehmet Altan'la, sevgili okuyuculardan Ersin Uyanık, çarşamba günkü Radikal'de yayımlanan yeni listede, Türkiye'nin 96. sıraya düşmüş olduğunu haber verdiler. 
     Arnavutluk, Dominik, Grenada, Guyana, Tunus, Türkiye'nin üstündeydiler. 
     
     Ankara egemenlerinin şimdiye dek halk yığınlarından sakladığı gerçekler ortaya çıktıkça, hiç karamsar olup enseyi karartmayın... 
     Yüzlerce yıldan beri hep böyleydi bu... Sadece gerçeklerin üstüne siyah bir kefen örtülüyor ve durmadan ya ırkçı, ya mistik bir övünme plağı döndürülüyordu. 
     Yazı adamları, gazeteler, bilimciler, okullar, üniversiteler, sivil - asker bürokratlar hep aynı plakların ortak bir korosu gibiydi... 
     Arazi yağması, avanta, rüşvet, yolsuzlukların üstüne ise, pek gidildiği yoktu... 
     Yeni kuşağın şık hanımları, Türk ekonomisinden pek konuşmasalar da, zenginlikten söz açılınca 
     - Bulan buluyor şekerim, diyorlardı. 
     
     Soğuk Savaş yıllarının da, sanırım kimse sağlıklı bir analizini yapmadı... 
     En çok kimlerin balonlarını şişirdi Washington uyduluğunda bayraktar olmak 
     
     Washington ise, Türkiye'de bir Sovyet istilasına karşı gerilla yapacak ırkçı örgütlenmelerle, "Allahsız komünizm"e karşı çıkacak dinsel örgütlenmelere önem veriyor içeride hızlanan yozlaşmayla, talana, avantaya, rüşvete de boş veriyordu. 
     
     Derken bir Gorbaçov allak bullak etti her şeyi... 
     Önce "ulus - devlet" modeli Avrupa'da aşıldı ve Avrupa Birliği kuruldu. Derken "euro" AB'nin ortak parası olmaya başladı. Küreselleşme hızlandı. 
     Yeni enerji kaynakları ve modern teknolojiler, eski siyasal düzenleri de değiştirmeye başlamıştı. 
     
     Artık dünyadaki 4 milyara yakın aşırı yoksulu yerinde zengin etmek ve onlara yeni teknolojilerin yeni ürünlerini satmak gerekiyordu. Hep aynı kişilere satılacak değildi cep telefonlarıyla, internet... 
     Kaldı ki yoksullar Batı'ya doğru gizli bir göçe yöneliyordu... 
     Ayrıca bir de Batı'nın üst düzey teknik kadrolarına, yeni çalışma alanları açmak gerekiyordu. 
     
     Bu değişimin hızlanmasını silah yapımcıları engelliyordu. Yılda silahlara ödenen para 900 milyar dolardı. Türkiye de 10 milyar dolar ödüyordu ve gerekli yatırımlar yapılamıyor, kitleler yoksulluktan kurtulamıyordu. 
     
     Sonunda silahçılar geri basacaktır. Küreselleşme hızlandıkça hızlanacaktır. Eski "devlet" modellerinin yerini, evrensel bir "belediyeler konfederasyonu" alacaktır. 
     Türkiye de ne yaparsa yapsın, böyle bir değişimin dışında kalamaz. 
     175 ülke arasında 96. olmak da fena değil ayrıca. Çünkü bir de Sri Lanka var 99. sırada... 
     
     

</TEXT>
</DOC>
