<DOC>
<DOCNO> 167403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/ekonomi/eko07.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK'dan Ciner'e suçüstü 
</HEADLINE>
<TEXT>

Sabah hisselerini alırken, çağrıda bulunmayan Turgay Ciner ve şirketleriyle, Erhan Aygün'e toplam 190 milyar ceza verildi 
     ANKARA Milliyet 

     Sermaye Piyasası Kurulu SPK , Sabah Yayıncılık'ın diğer ortaklarına ait hisse senetlerini satın almak üzere çağrıda bulunma zorunluluğunu yerine getirmedikleri için, Penyelüks Tekstil, Park Marina İşletmeciliği, Park Savunma Sanayii ile Turgay Ciner ve Erhan Aygün'e 38'er milyar lira idari para cezası uyguladı. Park Grubu hisselerinin tamamını MTM Haber Yatırım ve Ticaret AŞ'ye devretmiş olmalarına karşın, bu kişi ve kuruluşların çağrıda bulunma yükümlülüğü de devam edecek. Kurul, Sabah Yayıncılık AŞ'nin diğer ortaklarını, bu kişi ve şirketler hakkında anyen ifa davası açabileceği konusunda bilgilendirecek. 
     SPK, MTM Haber Yatırım'ın, Sabah Yayıncılık'ın diğer ortaklarına ait hisse senetlerini satın almak üzere çağrıda bulunma zorunluluğundan muafiyet verilmesi başvurusunu kabul etmedi. MTM Haber Yatırım, diğer ortakların hisselerini almak için çağrıda bulunacak ve çağrı fiyatı, hisse senetlerinin satın alınması sırasında ödenen 3 bin 250 liradan aşağı olmamak üzere, adi ve imtiyazlı paylar için ayrı ayrı hesaplanmak üzere belirlenecek. Çağrı fiyatının belirlenip SPK'ya bildirilmesi için bir ay süre verildi. Bu süreye uyulmaması halinde yasal işlem yapılacak. 
     
     Önay Bilgin'e suç duyurusu 
     Şirket yönetim kurulu üyeliklerindeki değişikliklerin İMKB'ye bildirilmemesi ve eksik bildirilmesi nedeniyle, Sabah Yayıncılık AŞ uyarıldı. SPK'ya gerçeğe aykırı bilgi vermesi nedeniyle de yazıda imzaları bulunan Önay Şevket Bilgin ve Selim Gülmen hakkında ayrıca suç duyurusunda bulunulacak. 
     

</TEXT>
</DOC>
