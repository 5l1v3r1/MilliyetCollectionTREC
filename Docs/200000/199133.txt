<DOC>
<DOCNO> 199133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/ekonomi/eko02.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpraş ihalesi Noel öncesi bitecek 
</HEADLINE>
<TEXT>

   Hükümet, Tüpraş'ın özelleştirme ihalesini dış piyasaların Noel tatiline gireceği 24 Aralık'tan önce revize teklifleri alarak tamamlamayı hedefliyor 
   
   Bu yıl özelleştirme programının mihenk taşı olan Tüpraş'ta bulunan yüzde 65.76'sı oranındaki kamu hissesinin blok satışı için açılan ihalenin dış piyasaların tatile girdiği 24 aralıktaki Noel'den önce sonuçlandırılması hedefleniyor. Özelleştirme idaresi Başkanlığı ÖİB yetkililerinin verdiği bilgiye göre, Tüpraş'a teklif veren yatırımcılar halen bilgi odasında çalışıyorlar. 
   
   Yasa bekleniyor 
   Yatırımcıların bilgi odasındaki çalışmalarını tamamlaması ve petrol piyasası yasa tasarısının yasalaşmasının ardından önce revize teklifler alınacak, ardından da nihai teklifler alınarak ihale sonuçlandırılacak. 
   ÖİB, daha önce petrol piyasasında 'dikey bütünleşmeye' izin vermesi nedeniyle Tüpraş özelleştirmesinin daha fazla yatırımcı çekeceği ve şirketin değerini artıracağını düşünüldüğünden revize tekliflerin alınması için tasarının yasalaşması beklendiğini açıklamıştı. 
   TBMM Sanayi ve Ticaret Komisyonu'nda görüşülmesi tamamlanan ve çarşamba günü Meclis Genel Kurulu'nda görüşülmesi beklenen tasarının bu hafta içinde yasalaşması bekleniyor. Tasarının yasalaşması ve yatırımcıların bilgi odasına girme sürecinin ardından Tüpraş ihalesinin 24 Aralık tarihine kadar tamamlanması hedefleniyor. 
   
   Tekel'de durdurma kararına itiraz...    Özelleştirme İdaresi Başkanlığı ÖİB , Ankara 8. İdare Mahkemesi'nin, Tekel'in Alkollü İçkiler İşletmesi'nin özelleştirilmesiyle ilgili yürütmeyi durdurma kararına itiraz etti. 
   İdare, geçen hafta pazartesi günü, yürütmeyi durdurma kararının gerekçesinin yeterli olmadığı gerekçesiyle, Bölge İdare Mahkemesi'ne başvuruda bulundu. Yasal olarak itirazın değerlendirilmesi için 15 günlük süre olduğu belirtilirken, bu sürenin mahkemelerdeki iş yükü nedeniyle bir ayı bulabileceği belirtiliyor. 
   Rekabet Kurulu'ndan da bu hafta sonuna kadar, Tekel'in Alkollü İçkiler İşletmesi'nin özelleştirilmesinde sakınca olup olmadığına ilişkin görüşün İdare'ye ulaşması bekleniyor. ÖİB yetkilileri, ihale öncesinde Rekabet Kurulu'nun ön görüşünün olumlu olduğunu hatırlattı. Tekel'in alkollü içkiler bölümünün özelleştirilmesi amacıyla açılan ihalede en yüksek teklifi, 292 milyon dolar bedelle Nurol - Limak - Özaltın - Tütsab Ortak Girişim Grubu vermişti. İhale Komisyonu Ortak Girişim Grubu'nun, "kazanan firma" olarak Özelleştirme Yüksek Kurulu'na bildirilmesini kararlaştırmıştı. 
   
   Unakıtan Fiyatı bulursam satarım    DİLEK TAŞ 
   Maliye Bakanı Kemal Unakıtan, iptal edilen Tekel'in sigara bölümüyle ilgili ihaleye ilişkin soruyu şöyle yanıtladı "Aldığımız teklif bizi tatmin etmedi. Ben sattığım kurumları kendi malım gibi düşünüyorum. Uygun fiyat gelmedikçe satmaya niyetli değilim. Fiyatı bulursam satarım, bulmazsam satmam." İhalede Tekel'in sigara bölümüne en yüksek teklifi 1.1 milyar dolarla Japan Tobacco vermişti. 
   
   
</TEXT>
</DOC>
