<DOC>
<DOCNO> 159221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sondun28.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "Ege'deki ihlallere çözüm bulmak gerekiyor" 
</HEADLINE>
<TEXT>

     AB Dönem Başkanı Yunanistan'ın Dışişleri Bakanı Yorgo Papandreu, ''Türk savaş uçaklarının Ege'de gerçekleştirdikleri ihlaller konusuna bir çözüm bulunması gerektiğini'' söyledi. 
     Türkiye'yi Başbakan Yardımcısı ve Dışişleri Bakanı Abdullah Gül'ün temsil ettiği Yunanistan'ın Girit adasında yapılan Avrupa-Akdeniz Dışişleri Bakanları toplantısı sona erdi. 
     Papandreu, toplantının sonunda yaptığı basın toplantısında, ''Ege'deki ihlaller ve ordunun Türkiye'deki rolü'' konulu soruları yanıtlayarak, ''ihlaller'' konusunu dün Gül ile yaptığı görüşmede bir kez daha gündeme getirme fırsatı bulduğunu belirtti. 
     Papandreu, ''Bu soruna uluslararası kurallar ve iyi komşuluk ilişkileri çerçevesinde bir çözüm bulmamız gerektiğini sayın Gül'e söyledim. On yıllardır devam eden bu sorunu artık çözmeliyiz. Son yıllarda Türk-Yunan ilişkilerinde önemli gelişmeler kaydedildi. Yeni yaklaşım çerçevesinde pek çok alanda yakınlaşma sağlandı ve son zamanlara kadar askeri gerginlik de azaldı. Bu arada Kıbrıs'ın Rum kesimi AB'ye girişi ve Türk tarafı ile ilişkileri de rahatlama sağladı'' dedi. 
     Yunanistan'ın Türkiye'nin AB yolunu desteklediğini vurgulayan Papandreu, Türkiye'nin de AB'ye yaklaştığını kaydetti. Papandreu, ''Tüm aday ülkeler için aynı olan kriterleri Türkiye'nin de uygulaması söz konusudur. Bu kriterler çerçevesinde Türkiye'de ordu diğer demokratik ülkelerde ordunun oynadığı rolü oynamalıdır. Demokrasilerde bu kurum demokratik yolarla seçilmiş hükümetlerin hizmetindedir, tersi değil'' diye konuştu. 
     Aynı soruya yanıt veren AB Ortak Dış Politika ve Güvenlik Yüksek Temsilcisi Javier Solana, AB'nin önümüzdeki yıl Türkiye'nin kaydettiği gelişmeyi değerlendireceğini söyledi. 
     Solana, AB'nin Türkiye'nin Avrupa kurumlarına ne kadar yaklaştığının bu değerlendirmede görüleceğini de belirtti. 
     AB Komisyonu'nun Türkiye ile ilgili değerlendirmesini 2004 yılının Ekim ayında yapacağını hatırlatan komisyonun Dış İlişkilerden Sorumlu Üyesi Chris Patten ise bu değerlendirmenin Kopenhag kriterlerinin uygulaması temelinde yapılacağını kaydetti. 
     Patten, ''Kuşkusuz, AB olarak, çoğulcu demokrasilerde sivil-asker ilişkilerinin nasıl olması gerektiği yönünde net bir görüşe sahibiz'' diye konuştu. 
     
</TEXT>
</DOC>
