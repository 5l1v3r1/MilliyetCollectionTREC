<DOC>
<DOCNO> 187908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/siyaset/siy01.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD AB sürecine aman nazar değmesin 
</HEADLINE>
<TEXT>

   TÜSİAD Başkanı Özilhan, Avrupa Birliği - Türkiye ilişkilerinde son derece olumlu bir süreç yaşandığını belirterek, "İçimden tahtaya vurmak geliyor" dedi 
      GÜVEN ÖZALP Brüksel 

   
   Brüksel'de bir dizi temaslarda bulunan Türk Sanayici ve İşadamları Derneği TÜSİAD Avrupa Birliği AB Komisyonu'nun Genişlemeden Sorumlu Üyesi Günter Verheugen'le bir araya geldi. Verheugen'in görüşmede oldukça olumlu bir hava çizdiği öğrenilirken TÜSİAD Başkanı Tuncay Özilhan, "Önemli adımlar atıldığının bilincindeler ve bunlardan duydukları memnuniyeti ifade ediyorlar. Reformların sonuçları burada da hissediliyor. Tahtaya vurasım geliyor" dedi. AB'nin beklentilerinin özellikle dini özgürlükler, ordu ve yargı konusuna odaklandığını kaydeden Özilhan, "Eksiklikler giderilebilecek düzeyde" diye konuştu. Özilhan, görüşmedeki havayı "Uzun süredir aldığımız en olumlu mesajlar" diye yorumlarken, "Kritik eşiğin aşıldığının büyük ölçüde onlar da farkında" dedi. 
   Türkiye'nin gerçekleştirdiği reformlardan övgüyle söz eden Verheugen, "Son iki yılda Türkiye'nin gerçekleştirdiği reformlar AB'nin dış politikası açısından büyük başarı" diye konuştu. 
   
   Verheugen'den Kıbrıs uyarısı 
   Verheugen, ekonomideki gelişmelerden duyduğu memnuniyeti de dile getirdi. Görüşmede her iki taraf, ekonomideki iyi gidişte en belirleyici unsurun Türkiye'nin müzakere tarihi alıp alamayacağı konusunda hemfikir oldu. 
   Verheugen'in en önemli uyarılarından birini ise Kıbrıs oluşturdu. "Kıbrıs'ı Mayıs 2004'e kadar çözerseniz önünüz açılır" mesajı veren Verheugen, şu aşamada AB'nin Rumlara baskı yapabilecek konumda bulunduğunu ancak genişlemeden sonra bu durumun ortadan kalkacağına dikkat çekerek, "Mayısa kadar çözüm olmazsa zararlı çıkan Türkiye olabilir" imasında bulundu. Verheugen, Annan Planı çerçevesinde bir çözümden yana olduklarını bir kez daha yineledi. 
   TÜSİAD Yönetim Kurulu üyesi Arzuhan Yalçındağ da Verheugen'in yaptığı tespitlerin Türkiye'ye yönelik havanın değiştiğini ortaya koyduğunu belirterek, şunları söyledi "En önemli tespitlerden birini reformlara yönelik yaklaşım oluşturdu. Verheugen, önceden Türkiye'nin reformları ve değişiklikleri bir bakıma yaptırımla gerçekleştirdiğine, oysa şimdi bu değişiklikleri isteyerek yaptığına dikkat çekti. Bu çok önemli bir gösterge." 
   
   
</TEXT>
</DOC>
