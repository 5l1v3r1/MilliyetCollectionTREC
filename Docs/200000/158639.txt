<DOC>
<DOCNO> 158639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/yasam/yas06.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahreden anons 
</HEADLINE>
<TEXT>

Nevin Hemşire, işine giderken bir minibüsün altında kaldı. Kazayı telsizden duyan polis eşi yetiştiğinde ise, Nevin Hemşire son nefesini vermişti bile... 
     ASLI ÖKTENER İstanbul 

     İstanbul'da dün kahreden raslantılar bir araya gelse de, tek suçu işine yetişmek için, acele etmek olan Nevin Hemşireyi kurtaramadı. 
     Hemşire Nevin Kurt 31 , dün yine sabahın erken saatlerinde uyandı. Gaziosmanpaşa Emniyet Müdürlüğü'nde görevli dört yıllık polis memuru eşini işine uğurladı. Ardından henüz beş aylık bebeği Ceren'i görümcesine bırakıp sekiz yıldır acil servisinde sorumlu hemşire olarak çalıştığı Özel Gaziosmanpaşa Hastanesi'ne gitmek üzere saat 08.00 sıralarında evden çıktı. 
     
     Bebeğine doyamamıştı 
     Nevin Hemşire, bebeğiyle ilgilenirken kaybettiği zamanı telafi etmek için acele ediyor, minibüse binmek için koşturuyordu. 
     Bu acele içinde Yıldıztabya Caddesi'ne geldiğinde karşıdan karşıya geçmek isterken, hızla geldiği iddia edilen Kadir Fidan'ın kullandığı 34 M 4417 plakalı yolcu minibüsü Nevin Hemşire'ye çarptı. Aracın altında kalarak ağır yaralanan Nevin Hemşire, başka bir minibüste kazayı gören arkadaşı Neslihan Habip ve çevredeki vatandaşlarca Özel Bilgi Hastanesi'ne kaldırıldı. Bu sırada eşi Hasan Kurt, kaza bilgilerini polis telsizlerinden duydu. Kaza geçirenin eşi olduğunu öğrenir öğrenmez hastaneye koştu. 
     
     Çalıştığı acilde can verdi 
     Bu sırada hemşire Nevin Kurt, yoğun bakımda tekrar yaşama döndürüldü. 
     Genç kadın, daha sonra ambulansla görev yaptığı hastaneye gönderildi. Yıllarca çalıştığı acil servisin kapısından bu kez o sedyeyle içeriye giriyordu. 
     Yolda fenalaşan Nevin Hemşire'ye mesai arkadaşları hemen müdahale etti, ama bu kez onu geri getiremediler. Tüm hastane bir anda yasa boğuldu. Artık Nevin Hemşireleri yoktu. O anda hastaneye varan polis eşi Hasan Kurt ise acı haberi orada alıp olduğu yere yığıldı. 
     
     

</TEXT>
</DOC>
