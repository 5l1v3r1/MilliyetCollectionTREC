<DOC>
<DOCNO> 186278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sonspo21.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım Fenerbahçeli barbi bebek üretin.. 
</HEADLINE>
<TEXT>

     Fenerbahçe Kulübü Başkanı Aziz Yıldırım, Fenerium Mağazaları için Fenerbahçe battaniyesi üreten Mink Tekstil Fabrikası'nı gezdi. 
     Yönetim kurulu üyeleriyle birlikte ziyaret ettiği fabrikanın sahibi Mehdi Büyükkaplan'dan işletme hakkında bilgi alan Aziz Yıldırım, takımın renklerini ve amblemini taşıyan battaniyenin üretim aşamalarını görerek, yakından inceledi. 
     Üretilen battaniyelerin kalitesinin çok iyi olduğunu belirten Yıldırım, yetkililerden kız çocukları için barbi bebek resimli Fenerbahçe battaniyesi üretilmesini istedi. Yıldırım, kulüp markalı ürünlerde minik kız taraftarların da düşünülmesi gerektiğini söyledi. 
     Fenerbahçe taraftarlarının takımın renklerini taşıyan ürünlere yoğun ilgi gösterdiğini ifade eden Yıldırım, ''Forma ve battaniye gibi ürünlerden önemli gelir sağlıyoruz. Kulübe katkı sağlayacak bu tür çalışmalarımız aralıksız sürüyor'' dedi. 
     Büyükkaplan, Aziz Yıldırım ve yönetim kurulu üyelerine birer battaniye hediye etti. Yıldırım, hediyeler için teşekkür ederek, battaniyelerin Konya'daki kimsesiz çocuklara verilmesi için Fenerbahçeliler Derneği'ne teslim edilmesini istedi. 
     
</TEXT>
</DOC>
