<DOC>
<DOCNO> 178945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/soneko17.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
20 yaş araçlara uygulanan ÖTV indirimi satışlara olumlu yansıyor 
</HEADLINE>
<TEXT>

     ÖTV indirimi teşviği sağlayan 20 yaş üzeri araçların hurdaya ayrılarak yerine yenilerinin alınmasını içeren uygulamanın olumlu yansımaları, otomobil satışlarında görülmeye başladı. 
     Otomotiv sanayini canlandırmak ve çevreyi kirleten eski araçların yerine yenilerinin alımını teşvik etmeyi amaçlayan uygulamaya ilişkin soruları yanıtlayan Renault Mais Genel Müdürü İbrahim Aybar, 7 Ağustos'ta tarihinde yürürlüğe giren yasayı sektör ve Türkiye için olumlu bulduğunu söyledi. 
     ''Özellikle Anadolu'dan iyi izlenimler ediniyoruz. Güneydoğu'da, Doğu illerinde, Orta Anadolu'da hareketlilik görüyoruz. İstanbul'da da belirli satış noktalarında hareketlilik var'' diyen Aybar, gerçek etkilerin yıl sonuna doğru ve 2004 yılında görüleceğini belirtti. 
     Uygulamaya ilginin yavaş yavaş başladığını ifade eden Aybar, otomobil kampanyalarında da bu konunun öne taşındığını, uygulamanın piyasayı yukarı doğru çekeceğini vurguladı. Aybar ''Otomotivde ÖTV indiriminin de etkisiyle 2003 yılı sonunda satışların 175 bin civarına ulaşacağını düşünüyoruz. Önümüzdeki yıl ÖTV indirimi 3.5 milyar liradan 4.5 milyar liraya çıkacağı için bu yıldan daha ümitli gelişme bekliyoruz'' dedi. 
     İbrahim Aybar, uygulamanın ticari araç satışlarında da yüzde 5'lik artış yaratacağı ve yıl sonunda 90 bin araç satışının gerçekleşeceği görüşünü dile getirdi. 
     
     BAKANLIKTAN 3. DÜNYA ÜLKELERİNE İHRAÇ ÇALIŞMASI 
     20 yaş üstü aracın trafikten men edilmesiyle, sahiplerinin bu araçları trafik tescili düşmüş halde hurda olarak ellerinde tutacaklarına işaret eden Aybar, Sanayi ve Ticaret Bakanlığı'nın bu tür araçların tescili düştükten sonra üçüncü dünya ülkelerine ihracı konusunda bir çalışma yaptığını belirtti. 
     Renault Mais Genel Müdürü İbrahim Aybar, şunları kaydetti 
     ''Devletin bu araçların Türkiye dışına ihracı için bir koordinasyonu olabilir. Şu anda Sanayi Bakanlığı'nın çalışması var. Sanayi Bakanlığı bu tür araçların tescilden düştükten sonra üçüncü dünya ülkelerine ihracı konusunda bir çalışma yaptı ve regülasyon yayınladı. Ama pratikte bunu koordine etmek lazım. 
     Türkiye'de ise ana sanayiye hammadde olarak verilebilir, orada bir piyasa oluşturulabilir, ekonomiye katma değer yaratılabilir.'' 
     
     YASA UZUN SÜRE GÜNDEMDE KALSIN 
     Türkiye'nin kurulu güç olarak yaklaşık 960 bin motorlu araç üretebilecek kapasiteye sahip olduğuna dikkat çeken Aybar, ''İhracatla bunun belli bir oranı kullanılabiliyor. İhracat tek başına sürekli çözüm olmaz, mutlaka iç pazarın canlanması lazım. İç piyasayı canlandıracak bu tür projelerin vakit geçirmeden hayata geçirilmesini istiyoruz'' dedi. 
     Yasayanın 2004 yılında daha iyi netice vereceğini belirten Aybar, iç pazarı canlandırma açısından Türkiye'nin lehine olan bu yasanın süresinin 2004 yılında bitmemesini, uzun süre ülkenin gündeminde kalmasını istedi. 
     Ford Otosan Pazarlama ve Müşteri İlişkileri Direktörü Aykut Özüner de, ÖTV muafiyetinin Ford Otosan'ın satışlarına yavaş yavaş yansımaya başladığını bildirdi. 
     Ağustos ayının mevsimsel olarak satışların düşük olduğu bir ay olması, yaz tatiline denk gelmesi nedeniyle henüz adetlerin oldukça düşük seviyelerde bulunduğunu ifade eden Özüner, şunları kaydetti 
     ''Ancak bayilerimizin önemli bir kısmı az miktarda da olsa bu şekilde satış yapmaya başladılar. Şu ana kadar Ankara, İstanbul gibi büyük şehirlerde ve Konya, Samsun gibi farklı bölge şehirlerinde de satışlar gerçekleşti. Eylül ayından itibaren otomobil satışları mevsimsel olarak hareketlenmeye başlayacağından önümüzdeki aylarda 20 yaş üzeri araçlara sağlanan bu avantajın satışlara olumlu yansıyacağını beklemekteyiz. Önümüzdeki sene için sağlanan desteğin 4.5 milyara çıkması nedeniyle esas etkisinin 2004 yılı başlarından itibaren daha artacağını söyleyebiliriz.'' Tofaş Ticari Grup Direktörü Müfit Ataseven de, 20 yılı aşan yaşa sahip araçlardaki ÖTV indiriminin pozitif bir uygulama olduğunu belirtti. 
     Vergi teşviği piyasanın ölü olduğu Ağustos ayında ortaya çıktığı için, bu konuya ilişkin yıl sonuna doğru yavaş yavaş canlanma olacağını ifade eden Ataseven, talebin 2004 yılında daha da canlanacağını düşündüklerini bildirdi. 
     Ataseven, hurda araçların hammadde olarak kullanılması veya üçüncü dünya ülkelerine satılması konusunda herhangi bir çalışmalarının bulunmadığını da söyledi. 
     
     20 YAŞ ÜZERİ ARAÇLARIN FİYATI ARTAR 
     Otomotiv Sanayii Derneği OSD Yönetim Kurulu Başkanı Ali İhsan İlkbahar da sistemin oturmasının Eylül ayını bulacağını belirtti. 
     Uygulamayla 20 yaş üzeri araçların fiyatlarının biraz daha artacağı görüşünü dile getiren İlkbahar, şunları kaydetti 
     ''500 milyon lira değerinde hurda araç sahibi birinin yeni araç alması güç. Ne olacak, 5-6 yaşında arabası olan kişiler, yeni araba almadan önce gidip 1 milyar liraya hurda araba alacak. Kendisine 3.5 milyar lira avantaj sağlayınca 2.5 milyar lira karı olacak. 20 yaş üzeri araçlar biraz daha pahalılaşacak. Fiyatları bugün 500 milyon lira ise 700 milyon-1 milyar liraya çıkacak, birkaç yüz milyonu da bu işi organize edenler alacak. Beklenilen faydanın az bir bölümü gerçekleşecek.'' Sanayi ve Ticaret Bakanlığı'nın hurda araçların üçüncü ülkelere ihracatını kolaylaştıracak bir sistemi geliştirmek istediğini belirten İlkbahar, ancak Avrupa'da ikinci el arabaların Türkiye'den daha ucuza alınabildiğine dikkat çekti. İlkbahar, ''Benim inancım Rusya'dan gelen bir turist buradan çok fazla araba almaz çünkü Avrupa'da aynı fiyata daha kaliteli araba alabilir. Sanayi Bakanlığı'nın projesi muvaffak olmaz mı, olur ama beklenen kadar olmayabilir'' dedi. 
     Yasa 20 yaşın üzerindeki kara nakil vasıtalarını hurdaya çıkaranların yeni bir araç alımında özel tüketim vergisinden bu yıl için 3.5 milyar, 2004 yılı için de 4.5 milyar liralık indirim öngörerek eski ve yaşlı araçların trafikten çekilmesine vergisel teşvik getiriyor. 
     Düzenleme, yasanın yayımı tarihinden 31 Aralık 2004 tarihine kadar araçlarını hurdaya çıkaran ve yine bu süre içinde aynı cins yeni bir aracı alacak olan gerçek ve tüzel kişileri kapsıyor. Ancak, belediyeler dışında Taşıt Kanunu kapsamına giren kurumlar bu indirimden yararlanamıyor. ÖTV indirimi, motor silindir hacmi 1600 cc'yi geçmeyen araçlar için geçerli. 
     
</TEXT>
</DOC>
