<DOC>
<DOCNO> 152315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sondun34.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılar en büyük desteği Powell'a veriyor 
</HEADLINE>
<TEXT>

     Kuzey Kore, BM'nin Irak'ta oynayacağı rol, Ortadoğu sorunu gibi hayati sorunlarla karşı karşıya bulunan ABD Başkanı George Bush'un kabinesi içinde, Dışişleri Bakanı Colin Powell ile Savunma Bakanı Donald Rumsfeld arasında başlayan çekişmenin artık saklanamaz hale geldiği bildirildi. 
     Amerikan finans çevrelerinin gazetesi Wall Street Journal tarafından bu kritik aşamada yayınlanan bir kamuoyu yoklaması, Amerikalıların, tüm yöneticiler içinde en fazla Colin Powell'ı beğendiğini ve ona destek verdiğini ortaya koydu. 
     Quinnipiac Üniversitesi tarafından yapılan araştırmaya göre, Powell'ın çalışmasını beğenenlerin oranı yüzde 85, beğenmeyenlerin oranı yüzde 9, çekimser kalanlar yüzde 6 dolayında. Rumsfeld'e destek verenlerin oranı ise yüzde 75, beğenmeyenler yüzde 17, çekimser kalanlar yüzde 8 olarak belirlendi. 
     Başkan Bush'un kendisi ise halktan sadece yüzde 73 oranında destek bulabildi. Yüzde 22'lik bir kesim Bush'u beğenmediğini ifade ederken, yüzde 5 dolayındaki bir azınlık fikir belirtmedi. 
     Yönetimin başındaki dörtlüden en az destek gören ise Başkan Yardımcısı Dick Cheney. Cheney'i beğenenlerin oranı yüzde 54. Halkın yüzde 23'ü Cheney'in tutumunu onaylamazken, yine yüzde 23 oranındaki bir kitle çekimser kalmayı tercih etti. 
     Gazetenin haberinde, Rumsfeld'in yakın dostu, eski Meclis Başkanı Newt Gingrich'in, son günlerde Powell'a yönelttiği, dozunu aşan eleştirilerin Powell-Rumsfeld çekişmesini yeniden gündemin odak noktasına oturttuğu da kaydedildi. 
     Bush'un bu çıkıştan ciddi sıkıntı duyduğunu ve bunu bir yardımcısı aracılığıyla Gingrich'e ilettiğini yazan gazetenin haberinde, Bush'un, ''kritik zamanlarda en fazla Powell'ın tavsiyelerine itibar ettiğine'' dikkat çekildi. Bunun en son örnekleri, Irak savaşı öncesinde BM'yi ikna çabaları ve Kuzey Kore ile diplomatik müzakere tercihinde görüldü. Buna karşılık, Irak'ta çok kısa sürede elde edilen zafer, Rumsfeld-Cheney ve ekibine güç kazandırmış görünüyor. Bu gruba dışarıdan destek verenlerin başında ise Newt Gingrich geliyor. 
     Haberde, Dışişleri Bakanı Powell'ın en fazla önem verdiği hususlardan birinin de Ortadoğu sorununun çözümü olduğu vurgulandı ve ''Filistinliler şimdi kendi hükümetlerini kurma aşamasına gelmişken, Başkan Bush, bir kez daha Powell'ın tavsiye ettiği yöntemi denemeye kararlı görünüyor'' denildi. 
     Gazeteye açıklamada bulunan Beyaz Saray'a çok yakın bir kaynak, ''Dışişleri Bakanı Powell'ın günlerinin kesinlikle sayılı olmadığını'' söyledi. 
     





</TEXT>
</DOC>
