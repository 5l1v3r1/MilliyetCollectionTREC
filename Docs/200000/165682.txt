<DOC>
<DOCNO> 165682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sontur16.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'de olaylı yıkım... Ahır sahipleri ile arbede yaşandı... 
</HEADLINE>
<TEXT>

     Kadıköy Belediyesi zabıta ekipleri, ''kent içinde yer aldıkları'' gerekçesiyle 7 ahırı yıktı, 200'ü aşkın küçükbaş hayvan ile 5 ata el koydu. Yıkım ve hayvanların toplanması sırasında, hayvan ve ahır sahipleri ile zabıtalar arasında arbede yaşandı. 
     Yenisahra Barbaros Mahallesi'ne baskın yapan zabıta ekipleri, hayvan ve ahır sahiplerinin direnişiyle karşılaştılar. Atlarını teslim etmek istemeyenler ile zabıtalar arasında arbede yaşandı. 
     Bazı at sahiplerinin aşırı tepkileri ve hayvanların araca bindirilmelerini engellemeye çalışmaları üzerine, çevrede önlem alan polis ekipleri cop kullanarak kalabalığı dağıttı. Atlar, zabıtalarca kapalı bir kamyona bindirildi. 
     Zabıta ekipleri, daha sonra bir ahır içinde bulunan çok sayıda küçükbaş hayvanı çıkararak kamyona bindirdi ve ardından da dozerle ahırı yıktı. 
     İçi boş olan 6 ahır daha yıkılırken, ahır sahipleri zabıta ekiplerine bağırarak tepki gösterdiler, bazıları ise yıkıma engel olmaya çalıştılar. 
     Zabıtalar, son olarak arazide otlamaya götürülen çok sayıda küçükbaş hayvana el koydu. Burada da hayvan sahipleri ile zabıtalar arasında yer yer kavgaya dönüşen tartışmalar yaşandı. Taş atmak isteyenler, polis ve zabıtalarca engellendi. 
     Polisler, 2 protestocuyu zorla ekip otosuna bindirerek, sakinleşmeleri için bir süre araçta tuttu. 
     
     HAYVAN SAHİPLERİNE PARA CEZASI 
     Kadıköy Belediyesi Zabıta Müdürü Sabri İlze, el konulan 200'ü aşkın küçükbaş hayvan ile 5 atın, İstanbul Büyükşehir Belediyesi'nin Pendik'te bulunan İstanbul Ticaret Borsası Canlı Hayvan ve Et Müdürlüğü'ne gönderildiğini bildirdi. 
     Burada 1 hafta tutulacak hayvanlardan küçükbaş olanların, sahiplerine paraları ödenerek kesilmek üzere mezbahaya gönderileceğini, atların ise sahiplerine iade edileceğini anlatan İlze, bu süreçte bakım ve yem masrafı olarak da atlar için günlük 400, küçükbaş hayvanlar için de 200 bin liranın sahiplerinden tahsil edileceğini kaydetti. 
     İlze, ayrıca hayvan sahiplerine ''çevre sağlığını tehlikeye düşürdükleri'' gerekçesiyle 54'er milyon lira para cezası kesileceğini sözlerine ekledi. 
     
     ''İNSAN VE ÇEVRE SAĞLIĞI AÇISINDAN SAKINCALI'' 
     Kadıköy Belediye Başkan Yardımcısı Gürsel Tekin de, ahır sahiplerine ''ahırları yıkmaları ve hayvanlarını elden çıkarmaları'' için 3 kez tebligat yapıldığını, ayrıca para cezası kesildiğini söyledi. 
     Kent içinde özellikle mahalle arasında hayvan beslemenin insan ve çevre sağlığı açısından sakıncalı olduğunu vurgulayan Tekin, şunları kaydetti 
     ''Kadıköy gibi çağdaş bir ilçede böyle bir uygulamaya izin veremeyiz. Bu kişilere defalarca uyarı yaptık. Her seferinde yıktığımız ahırları yeniden yaptılar, hayvanlarını beslemeye devam ettiler. Bugün yapılan ani bir operasyonla ahırlar yıkıldı, 200'den fazla küçükbaş hayvan ve 5 ata el konuldu. Böyle çağdışı görüntülere izin veremeyiz. Aksi takdirde salgın hastalıklarla da baş edemeyiz.'' 
     
</TEXT>
</DOC>
