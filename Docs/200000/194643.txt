<DOC>
<DOCNO> 194643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sontur21.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapusuz'dan 10 Kasım'ların anma biçimine eleştiri .. 
</HEADLINE>
<TEXT>

     AK Parti Grup Başkanvekili Salih Kapusuz, ''65 yıl önce kaybettiğimiz liderin, 57. Hükümet, CHP ve bazı şahısların düşünce ve yaklaşımından çok çok ilerde olduğunu herkes kabul ediyor'' dedi. 
     Kapusuz, TBMM'de gazetecilerle sohbet ederken, Büyük Önder Atatürk'ün 65 yıl önce yaşamını yitirdiğini hatırlatarak, 10 Kasım'ın anlamlı bir gün olduğunu vurguladı. Kapusuz, gösterdiği hedefler bakımından bir değerlendirme yapılması halinde Büyük Önder'in 57. Hükümet, CHP ve bazı şahısların düşünce ve yaklaşımından çok çok ilerde olduğunu herkesin kabul ettiğini söyledi. 
     Kişi başına milli gelirin 10-15 bin dolara çıkarılması, vergi ödeme bilincine kavuşulması, sokak çocukların en aza indirilmesi, işsizliğin önlenmesi, bütçenin ağırlıklı olarak savunma yerine eğitim, sağlık ve AR-GE'ye ayrılması, kitap okuma seviyesinden her alanda gelişmelerin yakalanmasına kadar muasır medeniyet seviyesine ulaşma gereğine işaret eden Kapusuz, ''Yoksa, 3. dünya ülkelerindeki gibi merasimler yapmak, törenlerimizin çok kalabalık olması, en büyük bayrağı yaptırmış olmamız muasır medeniyet seviyesine ulaştığımız anlamına gelmez'' dedi. 
     Kapusuz, gazetecilerin ''bazı şahıslardan kimin kastedildiği'' sorusuna, düşüncelerini açık olarak ifade ettiğini ancak isimlendirme yapmak gereğini duymadığını söyledi. Kapusuz, ''Bazı şahıslardan kastedilen Cumhurbaşkanı mı '' sorusuna, ''Bunu ben söylemiyorum'' karşılığını verdi. 
     
</TEXT>
</DOC>
