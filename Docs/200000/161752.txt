<DOC>
<DOCNO> 161752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/ekonomi/aeko.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
YOK BÖYLE YAĞMA 
</HEADLINE>
<TEXT>

Hükümetin komisyonu rapor hazırladı Hazine arazileri mafya- siyasetçi-bürokrat, emlakçı, köy muhtarı işbirliği ile yağmalanıyor. İstanbul'da işgal edilmiş arazilerin yüzde 56'sını mafya sattı 
     NEDİM ŞENER 

     Hükümetin arazi mafyasını araştırmak için kurduğu komisyonun iki yıl süren çalışmasına göre, Hazine arazilerinde en büyük işgalin yaşandığı İstanbul'da gecekondu sahiplerinin sadece yüzde 18'i kendi işgal ettiği arazi üzerindeki binada oturuyor. Yüzde 82'si ise daha önce işgal edenlerden satın almış. Bu gecekonduların yüzde 56'sı, 'mafyadan' alınmış. İşgalde siyasiler, bürokratlar ve mafya işbirliği yapmış. Böylece mafya çetelerine trilyonlar akıtılmış. 
     Hükümet, Hazine arazilerinin satışı için kanun çıkarmaya, orman özelliği kaybettirilmiş alanların satışı için de Anayasa değişikliğine hazırlanırken, 57'inci hükümet döneminde kurulan ve iki yıl araştırma yapan komisyonun Hazine arazileri işgali ile ilgili raporu bu konudaki tabloyu ortaya çıkardı. 
     1948'den itibaren geçen 54 yıl içinde toplam 15 imar ve gecekondu affı ile meşrulaştırılan Hazine arazileri yağması sonucu kurulan milyonlarca 'gecekondu' durumundaki binaların yüzde 70'inde kiracılar oturuyor. Buna göre gecekondu binalarının tamamı, gecekondu nüfusunun yüzde 30'una ait. Yani işgalci yalnızca bir konut değil, apartman yaparak rant kapısı yaratmış. 
     Ayrıca İstanbul'da kendi işgal ettiği arazide yaptığı binada oturanların oranı sadece yüzde 18. Bu da işgalin büyük ölçüde, 'konut ihtiyacı olanlar' tarafından değil, satmak için işgal eden mafyalar tarafından işgal edildiğini gösteriyor. 
     6 Kasım 2002 tarihli 'Kamu Arazilerinin Yağmalanma Nedenleri ve Alınması Gereken Önlemler' başlıklı raporda, bu alanların yağmalanmasının arkasında, politikacı ve bürokratlarla işbirliği yapan arazi mafyası olduğu belirtiliyor. Rapora göre, İstanbul'da gecekondu arsalarının yüzde 56'sı arazi mafyası tarafından işgal edilerek, başkalarına satıldı. 
     
     İşgalci ödüllendiriliyor 
     Raporda, kamu arazilerinin yasadışı kullanımını seçim propagandalarına malzeme yapan politikacıların, yasadışı işgalcileri ödüllendirirken, dürüst vatandaşların da hukuk devletine güvenlerini sarstığı belirtildi. 
     Arazi yağmasının nasıl yapıldığı da anlatılan raporda, işgalin büyük bölümü emlakçı, yerel yönetici ve mafya ile radikal suç örgütlerinden oluşan rant grupları tarafından çevrildiği ifade ediliyor. 25 milyar dolar gelir beklentisi ile satışa çıkarılan orman arazilerinin yağmalanmasında ise köy muhtarları da devreye girdi. Gecekondulaşmanın yüzde 80'e ulaştığı Türkiye genelinde, arazi rantı ve arsa spekülasyonunun yasadışı kişi ve örgütlerin oluşumuna yolaçtığı vurgulandı. Yağmaya belediyelerin de gelir kapısı olarak izin verdiği belirtildi. 
     
     Gecekonduların yarısı mafyadan 

</TEXT>
</DOC>
