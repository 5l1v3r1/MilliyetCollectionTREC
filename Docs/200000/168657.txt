<DOC>
<DOCNO> 168657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/spor/spo04.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TEKKE ATEŞLE OYNADI 
</HEADLINE>
<TEXT>

Avusturya'daki maçta yan hakemi tokatlayan Trabzonsporlu golcü, UEFA'ya şikayet edilir ve Disiplin Kurulu'na gönderilirse, büyük olasılıkla bir yıl futbol oynayamayacak 
     CEMAL ERSEN 

     Tarihi ceza gündemde 
     BORDO - Mavili takımın Avusturya kampında önceki gün Austria Wien ile oynadığı ve yarım kalan hazırlık karşılaşmasında yardımcı hakem Felligel Andrea'ya tokat atarak düşüren Fatih Tekke, tarihi bir ceza ile karşı karşıya kaldı. Maçın orta hakemi Sober Wolfgang tarafından UEFA'ya şikayet edilecek olan Trabzonsporlu futbolcunun cezası, yine UEFA tarafından belirlenirse, bir yıla kadar hak mahrumiyeti cezası almasının kesin olduğu bildirildi. 
     
     Türkiye'de 6 hafta 
     UEFA'NIN, Wolfgang'ın raporunu ve şikayetini Disiplin Kurulu'na sevk etmesi durumunda, hakemlere karşı işlenen suçlarda acımasız davranan kurulun, üst sınır olan 1 yıl cezayı gündeme getireceği öğrenildi. UEFA'nın söz konusu şikayet nedeniyle dosyayı Türkiye Futbol Federasyonu'na göndermesi durumunda Profesyonel Disiplin Kurulu'na sevk edilmesi gereken Fatih Tekke'ye, burada da asgari 6 maç ceza verilmesine kesin gözüyle bakıldığı kaydedildi. 
     
     Ali Eren örneği 
     FEDERASYON yetkilileri geçen sezon Beşiktaş'ın, Olimpic Lyon ile oynadığı maçta rakibine tekme atan ve kırmızı kart gören Ali Eren'in, Fransız Federasyonu tarafından TFF'ya sevk edildiği için iki maç ceza aldığını hatırlattılar. Ancak Ali Eren'e, hakeme değil rakibe kasti davrandığı için 2 maç ceza verildiğini hatırlatan yetkililer, Fatih'in Türkiye'ye sevk edilmesi halinde, UEFA Kupası maçlarında oynayabileceğini de bildirdiler. 
     
     'Sopayla vuruyordu' 
     BORDO - Mavili takımın kaptanı Fatih Tekke, Austria Wien'li oyuncuların saha içinde kendilerine sürekli tırpan attığını ve hakemin de buna göz yumduğunu belirtti. Tecrübeli oyuncu, "Bir maçta bu kadar ezilmemize izin verildiğini hatırlamıyorum. Bir hakemin tüm kararları bir takım aleyhine olur mu Ama oldu işte. Yardımcı hakemin hocamızın üzerine yürüdüğünü, elindeki sopayla vurmaya kalkıştığını görünce çılgına döndüm" dedi. 
     
     'Katliam gibiydi' 
     TRABZONSPORLU futbolcular da olayları değerlendirdiler. Maç boyunca sürekli faul yapılan Gökdeniz, "Katliam gibiydi" derken, 14. dakikada kırmızı kart gören Sommers, "Hakeme küfür etmedim. Sadece kötü adam dedim" diye konuştu. Hakem tarafından oyundan atılan Hüseyin de "Bu hakemi gördükten sonra bizim hakemlere daha çok kanım ısındı. Kurban olurum bizim hakemlere" yorumunu yaptı. 
     
     'Ceza veririz' 
     BAŞKAN Özkan Sümer, Avusturya'daki olaylı maç sonrası kulüp olarak ceza almayacaklarını, ancak adı karışan futbolculara ceza verilebileceğini söyledi. Sümer, Trabzonspor Kulübü olarak olaylara karışan, kırmızı kart gören, hakeme saldırıda bulunan futbolcularına ceza uygulayabileceklerini de açıkladı. Kafile Başkanı Kenan Sönmez ise Samet Aybaba'nın mecbur kaldığı için takımı sahadan çektiğini belirtti. 
     
     'Arkası gelirdi' 
     MEHMET TAN 

     SAMET Aybaba, maçın devamı etmesi halinde, çok daha büyük olayların yaşanabileceği endişesini taşıdığını ifade etti, "Arkası kötü gelecekti" dedi. Trabzon'un hocası, "Böyle skandal hakem görmedim. 22. dakikada Gökdeniz iki oyuncu arasından çıktı, ama rakibin biri uçan tekme attı, arkadaşına isabet etti. Kırmızı kart görmeliydi. Almanca bildiği için doktorumuzu, hakemle konuşması amacıyla sahaya yolladım" dedi. 
     AYBABA, Hüseyin'in de kart görmesinin aslında maçın bitişi olduğunu belirtti. Hoca şöyle devam etti "Üstüme yürüyen yardımcı hakem Fillinger'e, İngilizce 'Deli misin ' dedim. Sopayla vurmaya kalkmış, göremedim. Takımı sahadan çekmedim, sinirlerin yatışması için kulübenin önüne çağırdım. Wien'in sert oynamasını da anlam veremedim. Löw'ün, Türklerle bir hesabı varsa, onun adresi biz değiliz". 
     
     'Raporumu yazacağım' 
     MAÇIN orta hakemi Wolfgang Sober, kararlarının doğru olduğunu savundu, "Sert oynayan Trabzon'du" dedi. Sober, Türk doktorun sertliğe izin verilmemesi konusunda kendisini uyardığını hatırlattı, "Ama, o dakikadan sonra 7 numara Gökdeniz üst üste iki faul yaptı. 8 numara Sommers Almanca küfür etti. 9 numara Fatih yardımcıma yumruk attı" diye konuştu. 
     SOBER, maçı tatil etmemesi halinde olayların daha da büyüyeceğini belirtti ve şunları söyledi "Seyirciler de kavga ederdi. Raporuma herşeyi yazacağım. Yazmazsam, siz gazetelerinizde olayları yazacaksınız. O zaman çok güç durumda kalırım. Raporumu, kendi kurul başkanlığımıza göndereceğim. Ondan sonra ne olur, resmi işlemler nasıl yürür bilemem." 
     

</TEXT>
</DOC>
