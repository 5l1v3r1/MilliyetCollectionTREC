<DOC>
<DOCNO> 184431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/ekonomi/eko07.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bedava kömür, bedava doğalgaz 
</HEADLINE>
<TEXT>

   Hükümet yoksullara kömür ve bedava doğalgaz verme niyetinde 
   EKONOMİ SERVİSİ 
   
   Enerji Bakanı Hilmi Güler 6. Enerji Fuarı'nın açılışında yaptığı konuşmada TTK ve Sosyal Yardımlaşma ve Dayanışma Fonu ile yürüttükleri çalışma kapsamında yoksul insanlara önümüzdeki yıl 800 bin ton kömür dağıtmayı planladıklarını dile getirdi. Güler, hava kirlilğine yol açacak bölgelerde ise kömür yerine bedava doğalgaz vereceklerini, aile başına vermeyi planladıkları kömür miktarını da 500 kg'dan 750 kg'a çıkaracaklarını söyledi. Irak'a enerji satılması konusuna da değinen Güler, 500 megawatt'lık elektrik talebi bulunduğunu ancak bunun 200 megawatt'ına yanıt verilebileceğini dile getirdi. 
   
   İhracatçıya ucuz elektrik 
   İhracatçılarda elektrik girdileri için bir çalışma yaptıklarını bildiren Güler, şöyle devam etti "İhracat yapanlar için elektrik girdilerinde bir düzenleme yapmayı düşünüyoruz. Amacımız ihracatı, bunun da ötesinde üretimi artırmak. Elektrik ve doğalgaz fiyatlarını sanayi girdisinde konutlara göre daha aşağıya çekmek için çalışmalarımız var" 
   
   'Rusya Mavi Akım'da yüzde 12 indirim önerdi'    Türkiye ile Rusya arasında yapılan doğalgaz fiyatlandırma görüşmelerinde, MaviAkım'dan gelecek gazın fiyatında Eni - Gazprom'um BOTAŞ'a yaklaşık yüzde 12'lik bir indirim önerdiği iddia edildi. İtalyan basınının Petrostrategies dergisine dayanarak verdiği haberde, ilk sözleşmeye göre doğalgazın 1000 metrekübünü Botaş'a 115 dolardan satmakta olan Eni - Gazprom, Türk tarafına söz konusu fiyatta 14 dolarlık bir indirim yapmayı kabul etti. 
   
   
</TEXT>
</DOC>
