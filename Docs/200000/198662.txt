<DOC>
<DOCNO> 198662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sonspo25.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Pınar Karşıyaka - Ülkerspor 82-80 
</HEADLINE>
<TEXT>

     Türkiye Basketbol Ligi'nde Pınar Karşıyaka, Ülkerspor'u uzatmada 82-80 yenerek rakibine bu sezonki 2. yenilgisini tattırdı. 
     Karşılaşmaya iyi başlayan taraf evsahibi Pınar Karşıyaka oldu. 5. dakikada skoru 12-7'ye getiren Pınar Karşıyaka, bu periyotta İnanç ve Johnson ile sayılar buldu. 8. dakikada bu oyuncuların etkili oyunuyla farkı 10 sayıya 22-12 dek yükselten evsahibi ekip, ilk periyodu 24-14 önde geçti. 
     2. periyotta ise konuk ekip Traina ve Rentzias'ın etkili oyunuyla farkı 18. dakikada 1 sayıya düşürdü. Dommercant ve Onur ile rakibinin öne geçmesine izin vermeyen Pınar Karşıyaka, devreyi 39-36 önde kapadı. 
     3. periyot çekişmeli bir oyuna sahne oldu. 29. dakikada konuk ekip 48-47 ilk kez öne geçerken Pınar Karşıyaka ise Johnson ve İnanç'ın etkili oyunuyla 3. periyodu da 50-48 önde kapamayı bildi. 
     Son periyotta da büyük bir çekişme yaşanırken 32. dakika 51-51, 33. dakika 55-55, 37. dakika ise 59-59 berabere geçildi. Karşılaşmanın son dakikasına konuk ekip önde girerken Pınar Karşıyaka oyunun bitimine 4 saniye kala Onur'un sayısıyla eşitliği yakaladı 71-71 ve normal süre bu skorla kapandı. 
     Uzatma bölümünde iki takım da büyük bir mücadele ortaya koyarken potaaltında Johnson'un etkili oyunuyla Pınar Karşıyaka öne geçti ve karşılaşmayı 82-80 kazanmayı başardı. 
     
</TEXT>
</DOC>
