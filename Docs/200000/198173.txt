<DOC>
<DOCNO> 198173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sondun35.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani'den Fransız gazetesine demeç... 
</HEADLINE>
<TEXT>

     Irak geçici hükümet konseyine başkanlık eden Irak Kürdistan Yurtseverler Birliği lideri Celal Talabani, Irak'ta güvenliğin sadece Iraklılar tarafından sağlanabileceğini söyledi. Fransız Hıristiyan gazete La Croix'ya demeç veren Talabani, ''Biz dostumuzu düşmanımızı kolayca ayırt ediyoruz. Polisimiz giderek daha etkili hale geliyor. Saldırıların yoğun olduğu Sünni üçgeninden 300 kadar üst düzey yetkili bana kısa süre önce bir araya gelip birlikte bu saldırıların durdurulması talebinde bulundu'' dedi. 
     Talabani, Amerikalıları ''bizi tiranlıktan kurtaranlar'' olarak tanımlayarak, Amerikalılara eleştiri yöneltmeyi reddettiği demecinde, koalisyon ile geçici hükümetin gelecekteki geçici hükümetin seçilmesi için haziran ayını son tarih olarak belirleyen anlaşmanın altını çizerek, ''Irak o zaman tam egemen olacaktır. Haziran'da koalisyon birlikleri artık işgal gücü olmayı bırakacaktır'' ifadesini kullandı. 
     Irak geçici hükümet konseyinden bir heyetin gelecek ay Paris'i ziyaret edeceğini belirten Talabani, bu ziyarette Fransız hükümetine Irak'ın yeniden yapılandırılmasına katkıda bulunmasının teklif edileceğini kaydetti. 
     Celal Talabani'nin konsey başkanlığı görevi pazar günü sona eriyor. Her konsey başkanının görev süresi 1 ay olarak belirlenmişti. 
     
</TEXT>
</DOC>
