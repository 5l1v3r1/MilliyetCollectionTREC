<DOC>
<DOCNO> 168491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/soneko11.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu-Sen, Ekonomik ve Sosyal Konsey toplantısına katılmıyor 
</HEADLINE>
<TEXT>

     Kamu-Sen Genel Başkanı Bircan Akyıldız, Ekonomik ve Sosyal Konsey toplantısına katılmayacaklarını bildirdi. 
     Akyıldız, Başbakanlık'taki toplantı öncesi yaptığı açıklamada, kamu çalışanlarının sorunları görüşülmesi gerekirken, AB gündemli bir toplantıyı kabul edemeyeceklerini belirterek, ''Türkiye Kamu-Sen olarak biraz sonra içeride başlayacak olan toplantıya katılmayacğız'' dedi. 
     Ücret zamlarıyla ilgili mutabakatın tesis edilmediğine işaret eden Akyıldız, Başbakandan 7 aydır randevu beklediklerini ifade ederken, ''randevu talebimize bugüne kadar cevap vermemiş bir siyasal iktidarın, bu toplantıda dile getirilecek olan hususları dikkate alacağına inanmıyoruz'' dedi. 
     Kamu-Sen olarak Ekonomik ve Sosyal Konsey'in ruhuna ve düzenleme amacına uygun olarak işlevsel hale getirilmesini istediklerini anlatan Akyıldız, AK parti iktidarının iş başına geldiği yaklaşık 7-8 aylık süre içerisinde, ekonomik ve sosyal konseyin devreye sokulmasında veya sosyal tarafların ekonomik ve sosyal konulara katılımının sağlanmasında samimi olduğuna inanmadıklarını söyledi. 
     Akyıldız, ''bugüne kadar işlevsel hale getirilmemiş olması, bugün olduğu gibi sadece göstermelik toplantılarla varlığını kamuoyuna hissettirmiş olması, konseyin münhasıran AB'ye şirin gözüküp üyelik yolunda mesafe almaya yönelik olarak ortaya çıktığı anlamına gelmektedir'' diye konuştu. 
     AK parti iktidarının sosyal tarafların görüşlerini almak, danışmalarda bulunmak gibi bir niyeti olmadığını savunan Akyıldız, ''AKP iktidarı bu tür görüşmeleri ve danışmaları, işadamları ile kendilerine yakın sivil toplum kuruluşları ile kapalı kapılar ardında, villalarda ve yemekli toplantılarda yapıyor'' dedi. 
     Akyıldız, Kamu-Sen olarak gündemin işçi ve memur ücretlerine yapılacak olan zamlara yoğunlaştığı bir sırada ve AB ile entegrasyonun hedeflendiği yasal paket zincirinin 7.'sinin tartışıldığı bir süreçte, geçmiş 6 paketin ülkeye yansıyacak olumsuzluklara karşı hiç bir şeyin yapılamayacağına inandıkları bir zeminde, konseyde AB sürecinin tartışılmasının bir anlam ifade etmeyeceğini iddia etti. 
     Bir gazetecinin ''bundan sonra nasıl hareket edeceksiniz '' şeklindeki sorusunu da Akyıldız, ''bundan sonraki tepkilerimiz, siyasi iradenin tutumuna göre şekillenecek'' cevabını verdi. 
     
</TEXT>
</DOC>
