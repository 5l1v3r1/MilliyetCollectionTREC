<DOC>
<DOCNO> 158514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sonspo07.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rize'nin golcüleri iddialı.. 
</HEADLINE>
<TEXT>

     İkinci Futbol Ligi A Kategorisi'nde Akçaabat Sebatspor ile ligin son haftasında yapacağı maçtan puanla ayrılması halinde Süper Lig'e çıkacak olan Çaykur Rizespor'da, forvet oyuncuları bu maç öncesi iddialı. 
     A Kategorisi'nde 24 golle en fazla gol atan oyuncusu olan Yunus, A.A muhabirine yaptığı açıklamada, geçen yıl Konyaspor'da da gol kralı olduğunu, ancak Süper Lig heyecanı yaşayamadığını ifade etti. 
     Akçaabat Sebatspor maçının, kendisi açısından büyük önemi olduğunu kaydeden Yunus, şöyle konuştu 
     ''Büyük olasılıkla gol kralı olacağım. Ancak önemli olan takımın Süper Lig'e yükselmesi. Bu maçta elimden geleni yapacağım. Süper Lig'i hak eden bir takımız. Önümüzde zorlu bir 90 dakika var. Bu hafta Akçaabat Sebatspor'u yenerek Süper Lig'e yükseleceğimize inanıyoruz.'' 
     
     OKAN ''AKÇAABAT SEBATSPOR'U YENECEĞİZ'' 
     Yeşil-mavili takımın bir başka forvet oyuncusu Okan ise Akçaabat Sebatspor'u yenerek Süper Lig'e çıkacaklarını savundu. 
     Okan, ligin ilk yarısında başarılı olamadığını, ancak ikinci yarıda iyi bir performans yakaladıklarını ifade ederek, şöyle konuştu 
     ''Teknik direktörümüz Hikmet Karaman'ın takıma gelmesiyle iyi bir çizgi yakaladık. Hem ben, hem de takım yeni bir ruh kazandı. Hocamızın bize karşı gösterdiği olumlu yaklaşım bize büyük etki yaptı. İkinci yarıda forvette gerek Tetteh, gerek Yunus ile iyi bir ikili oluşturduk. Başarılı olduğumuzu düşünüyorum. Önümüzde sadece bir maç kaldı. Bu maçı alıp Süper Lig'de oynama hakkı elde edeceğiz.'' 
     
</TEXT>
</DOC>
