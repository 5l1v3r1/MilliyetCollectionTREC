<DOC>
<DOCNO> 163947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sonspo04.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa Dünya Kupası hezimetini unutmak istiyor 
</HEADLINE>
<TEXT>

     6. FIFA Konfederasyon Kupası, Fransa basınında geniş yer buldu. 
     Fransız gazeteleri, milli takımlarının bu turnuvada şampiyon olarak, Dünya Kupası finallerinde yaşanan hezimetin unutturulmasını istiyor. 
     France Soir gazetesi, ''Dünya Kupası Felaketini Unutturun'' başlığıyla verdiği haberde, ''Dünya Kupası maçlarında yaranın sarılması için Fransa'nın mutlaka şampiyon olması gerektiğini'' yazarken, Le Parisien gazetesi, Fransa'nın Dünya Kupası'nda yaşattığı hayal kırıklığının etkisini silmek ve 2004 yılında yapılacak Avrupa Şampiyonası'nda iyi bir takım ortaya koyduğunu gösterebilmek için Konfederasyon Kupası maçlarında başarılı olmak zorunda olduğunu kaydetti. 
     L'Equipe gazetesi ise takımın başındaki yeni teknik direktör Jacques Santini ile birlikte, Konfederasyon Kupası'nın 2004 yılında yapılacak Avrupa Şampiyonası'nın bir anlamda provası olacağını ifade etti. 
     
</TEXT>
</DOC>
