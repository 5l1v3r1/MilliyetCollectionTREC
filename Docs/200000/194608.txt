<DOC>
<DOCNO> 194608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sonspo16.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Neslihan Kritik anlarda kritik sayılar verdik .. 
</HEADLINE>
<TEXT>

     Voleybolda 9. Bayanlar Dünya Kupası'ndaki 8. maçında, Sapporo kentinde geçen yılın Dünya Şampiyonu İtalya'ya 3-1 yenilerek 6. yenilgisini alan A Milli Takım'da, antrenör Reşat Yazıcıoğulları, yenilgiyi konsantrasyon eksikliği ve oyun disiplininden erken kopmaya bağladı. 
     Reşat Yazıcıoğulları, maçtan sonra yaptığı açıklamada, aslında bugün yenilgiye karşın kötü oynamadıklarını ifade ederek, karşılaşmayı şöyle değerlendirdi 
     ''Bugün kötü oynamamıza rağmen oyuncularımız ilk seti kazanınca gereksiz bir rehavete girdi, sanki bu seti kazanmayı yeterli gördüler. Bu durum da topları karşılamadaki konsantrasyon ve oyun disiplinini erken kaybetmemize, dolayısıyla voleybolun temel gereklerini yerine getiremememize neden oldu. Topları iyi karşılayamayınca hızlı ve istediğimiz gibi hücum yapamadık, bu da yenilgiyi hazırladı.'' A Milli Takım'ın başarılı smaçörü Neslihan Demir de, ''Bugün iyi bir oyun oynadığımıza inanıyorum. Fakat kritik anlarda konsantrasyonu kaybedip kritik sayılar verince maça ortak olamadık. Oyun disiplininde süreklilik sağlayabilsek, sonuç çok daha farklı olurdu'' dedi. 
     İtalya Milli Takımı Antrenörü Marco Bonitta ise, ''Türkiye, ne denli güçlü bir takım olduğunu, Avrupa ikincisi olarak kanıtlamıştı. Böyle güçlü bir rakibi yendiğimiz için çok sevinçliyiz. Çünkü bu galibiyetle Atina Olimpiyat Oyunları'na katılma şansımızı biraz daha artırdık'' diye konuştu. 
     
</TEXT>
</DOC>
