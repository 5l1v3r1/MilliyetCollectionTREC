<DOC>
<DOCNO> 180159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/siyaset/siy03.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li komutanın Türk askeri umudu 
</HEADLINE>
<TEXT>

   ABD'li General Wald, TSK komuta kademesinin Genelkurmay Başkanı Özkök'e daha sadık isimlerden oluştuğunu ve Türkiye'nin Irak'a asker gönderme konusunda daha umutlu olduğunu söyledi 
      HABER MERKEZİ 

   
   ABD'nin Avrupa Kuvvetleri Komutan Yardımcısı General Charles Wald, Türk Silahlı Kuvvetleri'nin yeni komuta kademesinin Genelkurmay Başkanı Orgeneral Özkök'e daha sadık isimlerden oluştuğunu belirtirken, Türkiye'nin Irak'a asker gönderme konusunda daha umutlu olduğunu söyledi. Anadolu Ajansı ve NTVMSNBC'nin haberine göre Wald, Türkiye'nin, ABD'nin liderliğinde Irak'taki sürece katkıda bulunacağını kaydetti. Bütün göstergelerin olumlu yönde olduğunu vurgulayan ABD'li komutan, silahlı kuvvetlerin kadrosundaki değişikliklerin Genelkurmay Başkanı Orgeneral Özkök'ün elini güçlendirdiğini ifade ederken, "Göreve gelen kadro Genelkurmay Başkanı Orgeneral Özkök'e daha sadık isimlerden oluşuyor" diye konuştu. 
   Türkiye'de temaslarını sürdüren NATO Avrupa Müttefik Kuvvetler Komutanı ve ABD'nin Avrupa Kuvvetler Komutanı Orgeneral James Jones'un yardımcısı olan Wald görüşlerini şöyle dile getirdi 
   "Türkiye'de bir süre zor zamanlar yaşandı, ancak sanırım şimdi asker gönderilmesine ilişkin göstergelerin çoğu, gerçekten olumlu. Irak Savaşı sırasında topraklarının kullanımına izin vermediği halde, Türkiye'nin Irak'a asker göndererek katkıda bulunacağına inanıyorum. Sanırım Türkiye, Irak'ta büyük ve yardımcı olacak şekilde faaliyet gösterecek. Sanırım Türkiye, ABD'nin önderliğinde Irak'ta katkıda bulunacak." Wald'ın bu sözleriyle ilk defa üst düzeyde bir Pentagon yetkilisi, kayıtlara geçecek şekilde, Türkiye'nin Irak'a asker göndermesi konusunda Washington'un umutlu olduğunu dile getirmiş oldu. 
   
</TEXT>
</DOC>
