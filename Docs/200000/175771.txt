<DOC>
<DOCNO> 175771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sontur16.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tilki Selim kürkçü dükkanında yakalandı... 
</HEADLINE>
<TEXT>

     - ''Tilki Selim'' lakabıyla tanınan sentetik uyuşturucu hap captagon üreticisi, üretimin yapıldığı imalathanede nakliyeci, aracı ve imalatçı konumundaki kişilerle birlikte yakalandı. 
     Alınan bilgiye göre, Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı, Kayseri Emniyet Müdürlüğü'nün elde ettiği bulgulardan hareket ederek, uluslararası uyuşturucu madde kaçakçılığı yapan ve ''GEZER'' adı verilen organizasyonunun deşifresi için çalışma başlattı. 
     Kayseri ve İstanbul Emniyet Müdürlüğü ile ortak sürdürülen çalışmalar sonucu organizasyonun Kayseri'de sentetik uyuşturucu imalatına yönelik faaliyetleri belirlendi. 
     Organizasyonun suç unsurlarıyla birlikte yakalanabilmesi için Ankara Devlet Güvenlik Mahkemesi Cumhuriyet Başsavcılığı'nın talimatları doğrultusunda ''Erciyes'' adlı bir çalışma grubu oluşturuldu. 
     Kayseri'de Kaçakçılık ve Organize Suçlarla Mücadele Daire Başkanlığı'na bağlı ekiplerin koordinesinde Kayseri Emniyet Müdürlüğü ekipleri ile birlikte teknik ve fiziki çalışmalara ağırlık verildi. Ayrıca, organizasyonun İstanbul'daki irtibatlarının ortaya çıkarılması ve üyelerin tespiti için İstanbul Emniyet Müdürlüğü ekipleri de çalışmalarını sürdürdü. 
     Kayseri ve İstanbul'da 24 saat aralıksız sürdürülen takip ve araştırmalar sonucu organizasyonun lideri Selim G. Tilki Selim ile nakliyeci, aracı, imalatçı konumundaki kişilerin kimlikleri tespit edildi. 
     Uyuşturucu çetesinin, 10 Ağustos 2003 Pazar günü, Kayseri'deki sentetik uyuşturucu imalathanesi olarak kullanılan binada buluşmak üzere harekete geçmesi üzerine ''Erciyes Operasyonu'' başlatıldı. 
     Ankara DGM ve Kayseri Cumhuriyet Başsavcılığı'nın talimatları doğrultusunda Kayseri İl Jandarma Komutanlığı'nın katılımıyla gerçekleştirilen operasyonda, uyuşturucu maddenin imal edildiği yerde halen imalata devam eden Tilki Selim ile Hayrettin T, Çetin K, Ökkeş G. ve Murat K. suçüstü yakalandılar. 
     
     ELE GEÇİRİLEN MADDELER 
     İmalathane içerisinde ise şu maddeler ele geçirildi 
     500 kilogram civarında toz ve sıvı halde amfetamin captagon ana maddesi , 11 bin adet numune captagon tablet, 180 kilo kafein, 40 kilogram teotilon, 250 kilogram formik asit, 500 kilogram civarında hidroklorik asit, 500 kilogram civarında etil alkol, 200 kilogram aseton, 250 kilogram laktoz, 250 kilogram civarında benzehil metil keto, 200 kilogram civarında kostik soda, 150 kilogram civarında formamid ve formik asit, 100 kilogram civarında benzen. 
     1 adet tablet baskı makinesi, 36 adet captagon baskı kalıbı, draje satfrüj makinesi, pres makinesi, büyük kurutma fırını, öğütücü, büyük mikser, folklift ve 2 tonluk seyyar vinç, fazla miktarda cam beher, fanus, tüp, ısıtıcı, düzenekler ile birlikte iki adet minibüs. 
     
     KAHRAMANMARAŞ'TA İKİNCİ OPERASYON 
     Yakalanan kişilerin ifadeleri doğrultusunda organizasyonun daha önce Kahramanmaraş'ın Pazarcık ilçesi Çeçeli köyündeki boş bir fabrika içerisinde de captagon imal ettikleri belirlendi. 
     Bunun üzerine, 11 Ağustos 2003 Pazartesi günü, bu bölgede Kahramanmaraş Emniyet Müdürlüğü ile İl Jandarma Komutanlığı'na bağlı ekiplerle ortak bir operasyon daha gerçekleştirildi. 
     Bu operasyonda da 108 bin adet captagon tablet ele geçirilirken, organizasyonla bağlantısı olan bir kişi daha tespit edildi. 
     
     SON YILLARDA ORTAYA ÇIKARILAN EN BÜYÜK İMALATHANE 
     ''GEZER'' adı verilen organizasyon çökertilirken, organizasyonun Bulgaristan üzerinden Türkiye'ye getirdikleri amfetamini Türkiye'de captagon tablete çevirdikten sonra Arap ülkelerine, İngiltere ve Bulgaristan'a sevk etmek istediği belirlendi. 
     Son yıllarda ortaya çıkarılan en büyük imalathanede üretilen captagonun ana maddesi amfetaminin ise birinci kalite olduğu öğrenildi. 
     Bu arada, Selim G'nin avukatlığını kardeşi Hilmi Gezer'in üstlendiği öğrenildi. 
     
</TEXT>
</DOC>
