<DOC>
<DOCNO> 156657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sonspo18.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
6 kupalı Milan'da 9. final sevinci yaşanıyor... 
</HEADLINE>
<TEXT>

     Avrupa Şampiyonlar Ligi kupasını tarihinde 6 kez kazanan AC Milan'da, San Siro Stadı'nda dün akşam oynanan maçta FC İnter'i yenerek 9. kez finale çıkmanın sevinci yaşanıyor. 
     ''İnter'e elenseydi işinden olacaktı'' denilen AC Milan'ın teknik direktörü Carlo Ancelotti, teknik direktör olarak kariyerinde ilk kez Şampiyonlar Ligi finaline giderken, ''Çok mutluyum. Ancak Cuper için üzgünüm, onun yerinde ben de olabilirdim'' dedi. 
     1-1 sona eren maçta Milan'ın golünü atan Shevchenko ise ''En önemli golümü attım. Final, hayatımın rüyası olacak'' diye konuştu. 
     Öte yandan, 10 yıldan fazladır Milan'ın sahibi olarak başkanlığını yapan İtalya Başbakanı Silvio Berlusconi de dünkü karşılaşmayı tribünde, Yunanistan, Arnavutluk ve Sırbistan-Karadağ başbakanları ile birlikte izledi. 
     Berlusconi, maç sonrası gazetecilere yaptığı açıklamada, ''Bayağı zorlandık. İnter çok inatçıydı. Hem fizik, hem de moral olarak ne kadar güçlü olduklarını gösterdiler. Maçın adamı bence Shevchenko'ydu. Biz final havasına alışık bir takımız. Şimdi elbette kupayı istiyorum'' dedi. 
     
</TEXT>
</DOC>
