<DOC>
<DOCNO> 192561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sontur35.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sayıştay Başkanı Damar'dan özür... 
</HEADLINE>
<TEXT>

     TBMM Plan ve Bütçe Komisyonu'nda CHP'li milletvekillerinin, ''kamusal alan falan tanımıyorum'' sözleriyle tepkisini çeken Sayıştay Başkanı Mehmet Damar, ''Özür diliyorum, sözlerim yanlış anlaşıldı'' dedi. 
     TBMM Plan ve Bütçe Komisyonu'nda Cumhurbaşkanlığı, TBMM Başkanlığı, Sayıştay Başkanlığı ve RTÜK bütçeleri üzerindeki eleştirilerin yanıtlanmasının ardından söz alan CHP Trabzon Milletvekili Mehmet Akif Hamzaçebi, Damar'ı eleştirdi. Sayıştay Başkanı Damar'ın kendisine yönelik eleştirileri yanıtlamasının doğal olduğunu belirten Hamzaçebi, ''Ancak, kamusal alan falan tanımıyorum demesini, bir yüksek organı başkanına yakıştıramadım. Ve bu sözün Meclis'in çatısı altında söylenmiş olmasını da üzüntüyle karşılıyorum'' dedi. 
     Bunun üzerine yeniden söz almak isteyen Damar, TBMM Plan Bütçe Komsiyonu Başkanı Sait Açba'nın kendisine söz vermemesi üzerine ''Özür dilerim, sözlerim yanlış anlaşıldı'' demekle yetindi. Damar'ın bu sözlerine de CHP Muğla Milletvekili Gürol Ergin, ''Siz yanlış söylediniz'', CHP İstanbul Milletvekili Birgen Keleş de ''Olur mu canım'' diyerek tepki gösterdiler. 
     Komisyonda daha sonra, sırasıyla Cumhurbaşkanlığı, TBMM Başkanlığı, Sayıştıy Başkanlığı ve RTÜK'ün 2004 yılı bütçeleri ile 2003 yılı kesin hesapları oylanarak kabul edildi. Bu arada, TBMM Bütçesi'nin Meclis'in desteklediği kurum ve kuruluşlar ile dernek ve vakıflara ayrılan ödeneği 150 milyar lira arttırıldı. 
     Sayıştay Başkanlığı'nın yatırımlar ödeneğinin toplam 1 milyar lira arttırılmasına ilişkin önerge de kabul edildi. Komisyonda, geleneksel dil ve lehçelerle ilgili yükümlülüğü dolayısıyla yeni bölge müdürlükleri kuracak olan RTÜK'e buralarda kullanılmak üzere 30 uzman kadro tahsis edilmesi de kabul edildi. RTÜK Başkanı Fatih Karaca ilave bir kadro almadıklarını, bu kadro için başka kadroları kullanacaklarını bildirdi. 
     TBMM Plan ve Bütçe Komisyonu yarın da Başbakanlık ve bağlı kuruluşların 2004 yılı bütçelerini görüşecek. 
     
</TEXT>
</DOC>
