<DOC>
<DOCNO> 194198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sondun09.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, düşen helikopterin ardından F-16'larla saldırıya geçti 
</HEADLINE>
<TEXT>

     ABD'nin, Irak'ın kuzeyindeki Tikrit kentinde dün bir askeri helikopterinin düşürülmesinin ardından, savaş uçakları ve zırhlı araçlarla isyancıların barınağı olduğundan şüphelenilen yerleri vurduğu bildiriliyor. 
     Bölgeden gelen haberlere göre, F-16 savaş uçakları, Tikrit yakınlarındaki hedefleri bombalarken, Abrams tipi tanklar ve Bradley tipi zırhlı araçlar desteğindeki Amerikan askerleri, isyancıların kullandığından şüphelenilen evleri yıktı. 
     Devrik Irak lideri Saddam Hüseyin'in memleketi Tikrit'de dün Amerikan Black Hawk helikopterinin, içindeki 6 kişilik mürettebatla düşürülmesinin ardından ABD'nin karşılığının gecikmediği ve karanlığın çökmesinden sonra savaş uçaklarıyla Tikrit üzerinde uçuşa başladığı, helikopterin düştüğü yerin yakınına yaklaşık çeyrek tonluk bombalar attığı kaydedildi. 
     Bombardımanın ardından da kent çevresinde zırhlı araçlar desteğindeki Amerikan askerleri tarafından baskınlar düzenlendiği belirtildi. 
     Bu arada, Amerikalı bir askeri yetkili, Tikrit'te Ramazan ayı dolayısıyla kaldırılan gece sokağa çıkma yasağının, 23 00-04 00 arası yeniden uygulanmaya başlandığını bildirdi. 
     Amerikalıların üs olarak kullandığı, Saddam Hüseyin'in eski sarayının yaklaşık bir kilometre uzağında nehir kenarında düşen helikopterin, vurularak düşürüldüğü bugün bir Amerikalı askeri yetkili tarafından doğrulanmıştı. 
     Irak'ta geçen hafta sonunda da Felluce kenti yakınlarındaki Amariye'de Chinook tipi helikopterin düşürülmesi sonucu 16 Amerikan askeri ölmüş, 20 asker yaralanmıştı. Bu saldırıyla ABD, Saddam Hüseyin rejiminin devrilmesinden sonra tek bir saldırıdaki en büyük kaybını verdi. 
     
</TEXT>
</DOC>
