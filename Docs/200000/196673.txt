<DOC>
<DOCNO> 196673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sontur36.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bölünmüş yol yapımı hızlandırılıyor 
</HEADLINE>
<TEXT>

     Bölünmüş yol yapımını hızlandırmak amacıyla hazırlanan ''Karayolları Genel Müdürlüğü'nce Yapılacak Bölünmüş Yol İnşaatında Uygulanacak Usul ve Esaslar Hakkındaki Kanun Tasarısı'', TBMM Genel Kurulu'nda kabul edildi. 
     Bayındırlık ve İskan Bakanı Zeki Ergezen, yaptığı konuşmada, kabul edilen yasa ile Türkiye'nin iktidarı ve muhalefeti ile bir zoru başardığını söyledi. 
     Kendi atadıkları bürokratlar dahil olmak üzere, Karayolları Genel Müdürlüğü makine parklarındaki makinelerin ömrünün dolduğu yolunda brifingler aldığını ifade eden Ergezen, ''Bende onlara Bana makinelerin ömrü bitmiş diyen her bürokratın da ömrü bitmiştir dedim ve bu yolların yapımını gerçekleştirdik'' dedi. 
     Müteahhitleri çok sevdiğini ve onlarla Türkiye'de büyük işler yapacaklarını söyleyen Ergezen, ''Onlara helal rızkın ne olduğunu da anlatacağız ve büyük işler yapacağız'' görüşünü dile getirdi. 
     Bakanlık görevine geldiği andan itibaren bölge ve parti ayrımı yapmadan çalıştığını ve ülkenin her yerindeki bakanlığı ile ilgili soruna aynı ilgiyle yaklaştığını anlatan Ergezen, ''Türkiyeli olmaya mecburuz biz. Bu sorunları ancak bu yaklaşımla çözeriz'' dedi. 
     
     ''2 YILDA BİTİRECEĞİZ'' 
     Karadeniz Sahil Yolu için ayrılan ödenekle ilgili eleştirilerin haklı olmadığını da ifade eden Ergezen, ''Bu yolu Sayın Mesut Yılmaz, Sayın Koray Aydın, Sayın Yaşar Topçu bitirdi de bitirme mi dedik. Hayır demedik. Ama dün beni Sayın Başbakanım çağırdı ve bu yol için ne kadar para gerektiğini sordu. Sonuçta bu yolu bitirin dedi. Ben de buradan söylüyorum Karadeniz'in tüm yollarını 2 yılda bitireceğiz'' diye konuştu. 
     
     KABUL EDİLEN YASA 
     Yasa, bölünmüş yol yapımını hızlandırmak üzere Karayolları Genel Müdürlüğü'nce ihtiyaç duyulacak her türlü makine ve ekipman tahsisini, bunların giderleri ve bölünmüş yol yapım hizmetlerinde çalıştırılacak personelin temini, mali ve sosyal hakları ve bazı taşınmazların satışından elde edilecek gelirlerin yol yapım işlerinde kullanılabilmesi ile ilgili usul ve esaslarını düzenliyor. 
     Bayındırlık ve İskan Bakanlığı emrine verilenler ve Karayolları Genel Müdürlüğü mülkiyetinde bulunan taşınmaz malların satışından elde edilecek gelirlerin yanı sıra, bunların kira ve kullanım bedellerinin de bölünmüş yol veya devlet ve il yolları yapımında kullanılmasını içeren önerge de Genel Kurul'da kabul edildi. 
     İlgili taşınmaz malların satışı, ilgili kuruluşların ve belediyelerin görüşlerinin alınması ve çevre ve imar bütünlüğünü bozmayacak şekilde planlanması ile gerçekleşebilecek. Satış ile ilgili görüş istenen kuruluşlar ve belediyeler 15 gün içinde görüşlerini bildirecekler. 
     Bölünmüş yol yapımında Karayolları Genel Müdürlüğü'nce ihtiyaç duyulan her türlü makine ve ekipman, Genel Müdürlüğün ihtiyaç göstermesi, Bayındırlık ve İskan Bakanlığı'nın yazılı talebi üzerine kamu kurumu ve kuruluşlarınca bedelsiz olarak Genel Müdürlük emrine geçici olarak tahsis edilecek. 
     Makine ve ekipmanların hangi kamu kurum ve kuruluşlarından ne kadar temin edileceği, ne kadar süre ile tahsislerinin sağlanacağı ve tahsis süresinin sonunda geri verilmesi ile ilgili usul ve esaslar, bölünmüş yolun yapılacağı illerin valilerinin koordinasyonunda ilgili kurum ve kuruluşlarla yapılacak protokollerle düzenlenecek. 
     Kamu kurum ve kuruluşlarında çalışan personel, Karayolları Genel Müdürlüğü'nün ihtiyaç göstermesi, Bayındırlık ve İskan Bakanlığı'nın yazılı talebi üzerine, bölünmüş yol yapımı uygulama programı çerçevesinde geçici olarak Genel Müdürlük emrinde görevlendirilecek. Görevlendirme, personelin görevlendirildiği işin süresini geçemeyecek. Ancak, bölünmüş yol yapımı işinin programda öngörülen süre içinde tamamlanamaması halinde personelin görevlendirme süresi aynı usule göre uzatılabilecek. 
     Görevlendirilecek personelin aylık, ücret ve diğer her türlü mali ve sosyal hakları, aslen görevli bulundukları kamu kurum ve kuruluşunca ödenecek. Bunların sağlık yardımından faydalanmaları için gerekli hasta sevki işlemleri Karayolları Genel Müdürlüğü tarafından yapılacak. Bölünmüş yol yapımı için görevlendirilen işçiler, vardiya usulü ile çalıştırılabilecekler. 
     
</TEXT>
</DOC>
