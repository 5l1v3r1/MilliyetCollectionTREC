<DOC>
<DOCNO> 153995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/soneko14.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu tasarruf... Anapara beklentisi olanlar mutlaka alsın 
</HEADLINE>
<TEXT>

     Ziraat Bankası Genel Müdür Yardımcısı Suphi Kabadayı, Zorunlu Tasarruf Hesabı anapara ödemelerinde dün itibariyle 134 bin 515 kişiye, 32.6 trilyon lira ödeme gerçekleştirildiğini bildirdi. 
     Zorunlu tasarruf ödemelerine ilişkin yanıtlayan Kabadayı, anaparaları, beklentisinin altında kalan tasarruf sahiplerine, bankadan paralarını mutlaka almaları çağrısında bulunurken, bu kişilerin itiraz etme hakları olduğunu belirtti. 
     Tasarruf sahiplerinin sıra beklediklerini, ancak ödemelerin beklentilerinin altında kalması durumunda paralarını almadıklarını, bunun da sistemde yığılmayı getirdiğini kaydeden Kabadayı, yasada Ziraat Bankası'nın kayıtlarının esas alınacağı yönünde hüküm bulunduğunu, buna karşılık bu parayı alanların da haklarına halel gelmeyeceğini ifade etti. 
     Ödemelerde yaşanan sıkıntılara da değinen Suphi Kabadayı, işyerlerinin birçoğunun kapandığını ve tasarruf sahiplerinden kesilen bölümlerin yatırılmadığını ya da yatırılmış olsa da beyanname düzenlenmemesi gibi durumlar olduğunu belirterek, bunların sıkıntı yarattığını vurguladı. 
     Bankanın teknik altyapı olarak hazır durumda olduğunu ancak tasarruf hesaplarının birleştirilmesi ile yaklaşık 7 milyon kişiye ödeme yapılması gerektiğini hatırlatan Kabadayı, bunun belirli bir sürede ödenmesi zorunluluğundan kaynaklanan sıkıntılar olabileceğini dile getirdi. 
     
     EMEKLİLERİN ANAPARA ÖDEMELERİNE GEÇİCİ DURDURMA 

     Bu arada emekli olanların anapara ödemelerinin, Hazine tarafından ''geçici olarak'' durdurulduğunu kaydeden Ziraat Bankası Genel Müdür Yardımcısı Suphi Kabadayı, bu uygulamanın emeklilerin mağdur olmaması için yapıldığını belirtti. 
     Ödemelerde her ay bir nema katsayısının belirlendiği ve ilan edildiğini, Mart ve Nisan aylarına ilişkin katsayının ise ancak dün belirlendiğini anlatan Kabadayı, şunları kaydetti 
     ''Emekliler, dün itibariyle paralarını almaları durumunda 9.07 katsayısı üzerinden paralarını alabileceklerdi. Ancak Mart ve Nisan aylarının da eklenmesiyle bu katsayı 9.5'e kadar çıkabilecek. Hazine'nin nema oranlarını belirlemesinin ardından ödemeler başlayacak.'' 
     




</TEXT>
</DOC>
