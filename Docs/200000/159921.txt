<DOC>
<DOCNO> 159921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sondun20.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'dan sevindirici mesaj "SARS vakası yok" 
</HEADLINE>
<TEXT>

     Bulgaristan Sağlık Bakanlığı, akut solunum yetmezliği SARS hastalığı şüphesiyle Almanya'da yapılan klinik çalışmalar sonucunda, ülkede SARS vakası olmadığının teyit edildiğini bildirdi. 
     Bakanlık açıklamasında, Almanya'nın Hamburg kentindeki ''Bernard Nocht'' Enstitüsü'nde yapılan ve sonucu negatif çıkan test sonuçlarının ulaşmasının ardından Bulgaristan'da SARS vakası olasılığının tamamen bertaraf edildiği kaydedildi. 
     ''Ülkede, tespit edilen sars vakası yok ve salgınla mücadeleye ilişkin bütün tedbirler alındı'' denilen açıklamada, bu veriler temelinde Dünya Sağlık Örgütü'nün DSÖ Bulgaristan'ı SARS vakası olabilecek sorunlu ülkeler listesinden çıkardığı belirtildi. 
     Açıklamada, SARS'la mücadele kapsamındaki Sofya, Varna, Burgaz havaalanları ile Varna, Burgaz limanlarındaki tedbirlerin olası SARS enfeksiyonlarına karşı korunma amaçlı olarak süreceği vurgulandı. Açıklamada, SARS salgını tespit edilen ve tedbir alınması gerektiği bildirilen ülkelerden gelenler dışında, Bulgaristan'a gelenler için herhangi bir kısıtlayıcı tedbir bulunmadığı bildirildi. 
     Bulgaristan'da geçen ay Kanada'dan gelen bir Bulgar vatandaşı, SARS şüphesiyle Bulaşıcı Hastalıklar Kliniği'nde karantinaya alınmıştı. 
     Olay, Bulgaristan'da ve komşu ülkelerde paniğe yol açmış, Bulgaristan'a sınırı olan ülkeler, gümrük kapılarında SARS kontrolü yapmaya başlamıştı. 
     
</TEXT>
</DOC>
