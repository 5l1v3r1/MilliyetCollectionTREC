<DOC>
<DOCNO> 163103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/siyaset/siy01.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoca'nın hayali Erdoğan'a kaldı 
</HEADLINE>
<TEXT>

Erbakan'ın Refahyol döneminde gündeme getirdiği D - 8 projesini Erdoğan hayata geçirdi. Malezyalılardan turist isteyen Erdoğan, onlara tank satışında aracılık edecek 
     ABDULLAH KARAKUŞ Kuala Lumpur 

     SP lideri Necmettin Erbakan'ın Refahyol döneminde İslam ülkeleri arasında ekonomik işbirliği amacıyla geliştirdiği D - 8 projesini hayata geçirmek Başbakan Recep Tayyip Erdoğan'a nasip oldu. Erdoğan, Malezya Başbakanı Mahathir Muhammed'e "İkili ilişkilerimizi artıralım. Üçüncü ülkelere ortak yatırım yapalım, ortak ticaret yollarını artıralım" önerisinde bulundu. 
     Eşi Emine Erdoğan, Devlet Bakanları Ali Babacan, Kürşad Tüzmen, Ulaştırma Bakanı Binali Yıldırım ve 100'e yakın işadamıyla Malezya'ya gelen Erdoğan, Muhammed tarafından karşılandı. Erdoğan, Muhammed'e Malezya'nın Türkiye için önemli bir ülke olduğunu ve ticari açıdan ortak büyük işler yapabileceklerini söyledi. Malezya ile ilişkilerin artması gerektiğini belirten Erdoğan, üçüncü ülkelere ticaret için ortaklık yapmayı önerdi. 
     
     100 milyon dolar için aracı 
     Türkiye'de dini, tarihi ve kültürel birçok yerin olduğunu vurgulayarak, "Sizin Türkiye'ye turist göndermenizi bekliyoruz" diyen Erdoğan, Malezya ordusuna FNSS firması tarafından 100 milyon dolarlık minitank zırhlı muharebe aracı satışı için aracı olacak. Erdoğan, Malezya'nın Türkiye'den denizaltı almasını da istedi. 
     Malezya'nın palmiye yağını dünyaya ihraç ettiğini belirten Muhammed ise Türkiye'nin de bu yağdan almasından memnun olacağını söyledi. Görüşmelerde enerji ve sağlık alanında mutabakat zaptı imzalandı. 
     

</TEXT>
</DOC>
