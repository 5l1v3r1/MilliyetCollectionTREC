<DOC>
<DOCNO> 157460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sondun12.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
De Soto "Taraflar Annan planı üzerinde değişiklik yapabilir" 
</HEADLINE>
<TEXT>

     BM Genel Sekreteri Kofi Annan'ın Kıbrıs Özel Temsilcisi Alvaro De Soto, ''Kıbrıs'ta tarafların anlaşarak, Annan planında değişik yapmalarının mümkün olabileceğini'' belirtti. De Soto, Atina'da yayınlanan Ethnos gazetesine verdiği demeçte, ''İki liderin kendi aralarında anlaşmaları koşuluyla planda değişiklik yapmalarını engelleyen bir şey yok'' dedi. İlgili tarafların Annan planını çözüm için temel olarak kabul etmelerinin Genel Sekreter'in bu alandaki çabalarını yeniden başlatmasına yardımcı olacağını kaydeden De Soto, ''Şu anda önemli olan, Yunanistan ve Türkiye ile Kıbrıs'ta iki liderin Genel Sekreter'in raporunda ortaya koymuş olduğu parametrelere bağlılıklarını kesin olarak şüphe götürmeyecek şekilde açıklamalarıdır'' dedi. Annan planının hala müzakere masasında ''beklediğini'' kaydeden De Soto, tüm ilgili taraflara bir an önce müzakerelere başlamaları çağrısında bulundu. 
     De Soto, planın halk oylamasına sunulması durumunda Kıbrıslı Türklerin ve Rumların büyük bölümü tarafından kabul göreceğine inandığını da belirtti. 
     
</TEXT>
</DOC>
