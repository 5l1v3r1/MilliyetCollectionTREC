<DOC>
<DOCNO> 175164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/yasam/yas02.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kilis'te herkes 'köpek avı'nda 
</HEADLINE>
<TEXT>

   Kuduz köpeğin 16 kişiyi ısırmasının ardından Kilis'te başlatılan 'sürek avı'nda 200 köpek kurşuna dizildi... 
      REŞİT ÇELEBİOĞLU Kilis DHA 
   
   Kilis'te 16 kişiyi ısıran sokak köpeğinin kuduz olduğunun belirlenmesi üzerine başlatılan itlaf operasyonunda 200'den fazla köpek öldürüldü. 
   İl Hıfzıssıhha Kurulu'nun 7 Ağustos'taki kararı üzerine, il genelinde başıboş köpek avına çıkan belediye timleri, ucunda ip olan kancayla yakaladıkları köpekleri kafeslere doldurdu. Kaçan köpekler ise uyuşturucu şırınga bulunan tüfeklerle uyutularak yakalandı. 
   Yakalandıktan sonra şehir dışındaki Kesmelik mevkiine götürülen köpekler, tüfekle öldürüldükten sonra açılan çukurlara atılıp üzerlerine kireç dökülerek gömüldü. 
   Bu arada belediyenin köpek başına üç milyon lira verdiği söylentisi üzerine birçok kişi yakaladıkları köpekleri belediyeye getirdi. Yetkililerin böyle bir uygulama bulunmadığını belirtmesi üzerine tartışmalar yaşanırken, bazı vatandaşlar getirdikleri köpekleri serbest bıraktı. 
   
   Para tartışması 
   Besledikleri köpeklerin kuduz köpek tarafından ısırıldığını belirten bazı vatandaşlar da itlaf edilmesi için köpeklerini belediye ekiplerine teslim etti. 
   Kilis Belediyesi Veterineri Zeynel Abidin Çelebi, dört ekibin çalıştığını, tepki görmemek için yakalanan köpeklerin Kesmelik'te itlaf edildiğini açıkladı. Çelebi, kuduz tehlikesi kalkana kadar uygulamanın süreceğini söyledi. 
   
   
</TEXT>
</DOC>
