<DOC>
<DOCNO> 166894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sonspo23.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Efsane Ferrari'ler Antalya'da... 
</HEADLINE>
<TEXT>

     Michael Schumacher ve Niki Lauda gibi ünlü Formula-1 pilotlarının kullandıkları Ferrari'lerin de aralarında bulunduğu 8 otomobil, Antalya Migros Alışveriş Merkezi'nde sergilenmeye başladı. 
     Açılışını Migros Alışveriş Merkezi Müdürü Hakan Şahin ile Otomobil ve Motor Sporları Federasyonu TOMSFED Spor Komitesi Başkanı Metin Çeker'in yaptığı sergide, aralarında Michael Schumacher'in kullandığı Ferrari 412, Niki Lauda'nın kullandığı 312 Ferrari, Ferrari 328, Ferrari BB, Ferrari Dallara, Ferrari 308'in de bulunduğu 8 yarış otomobili sergileniyor. 
     Ferrari'lerin sergisinin açılışına katılan ünlü manken Cansu Dere de, arabalar kadar ilgi odağı oldu. Ünlü yarış arabalarıyla poz veren Cansu Dere, ehliyetini Rusya'da yitirdiğini, ancak iyi araba kullandığını söyledi. 
     Migros Alışveriş Merkezi'ndeki Ferrari sergisi, 1 hafta boyunca açık kalacak. 
     
</TEXT>
</DOC>
