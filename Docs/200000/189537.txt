<DOC>
<DOCNO> 189537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sonspo10.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Servet Oynatılmazsam giderim demedim... 
</HEADLINE>
<TEXT>

     Fenerbahçeli milli futbolcu Servet Çetin, ''Takımda görev alıp almayacağımın kararı tamamıyla teknik direktörümüz Christoph Daum'a aittir'' dedi. 
     Servet, basında yer alan ''Oynatılmayacaksam çekip giderim'' biçimindeki ifadelerin kesinlikle kendisine ait olmadığını açıkladı. 
     Genç futbolcu, sarı-lacivertli kulübün resmi internet sitesinde yaptığı açıklamada, şunları kaydetti 
     ''Fenerbahçe gibi bir takımda forma giymek herkese nasip olmaz. Buraya Fenerbahçemiz'e katkıda bulunmak için geldim. Yedek kalmayı hiçbir arkadaşım gibi ben de istemem. Ne var ki profesyonel bir futbolcu olarak çalışmalarımı aksatmam söz konusu olamaz. Takımda görev alıp almayacağımın kararı tamamıyla teknik direktörümüz Christoph Daum'a aittir. Kendisi ne zaman hazır olduğumu düşünürse ve bana ihtiyaç duyarsa, o zaman çıkıp formam için elimden gelenin en iyisini yaparım. 
     Sezon başında 3 yıllık bir sözleşmeye imza attım ve küçüklüğümden beri hayalini kurduğum Türkiye'nin en büyük ve en köklü kulübünün formasına kavuştum. Bundan duyduğum onur ve mutluluğu burada tarif etmem mümkün değil.'' 
     
</TEXT>
</DOC>
