<DOC>
<DOCNO> 193283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/soneko32.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Teknoloji ödülleri finalistleri tanıtıldı... 
</HEADLINE>
<TEXT>

     Türk sanayi ürünlerinin dünya pazarlarındaki rekabet gücünü artırma çabalarına katkı sağlamak amacıyla gerçekleştirilen Teknoloji Ödülleri finalistleri basına tanıtıldı. 
     TÜBİTAK, Türkiye Teknolojiyi Geliştirme Vakfı ile Türk Sanayicileri ve İşadamları Derneği TÜSİAD tarafından bu yıl beşincisi düzenlenen Teknoloji Ödülleri'nin finalistleri, ürünleri hakkında bilgi verdiler. 
     Vestel'in önümüzdeki günlerde İngiltere pazarına sunacağı dijital televizyon, Vitra'nın yüzde 25 su tasarruflu klozet tasarımı, Ford Otosan'ın tasarımı Transit Tourneo Connect, Boyataş'ın yer radarlarının kamuflaj edilmesi amacıyla kullanılan radom boyası gibi ürünler ilgi çekti. 
     Toplam 34 kuruluşun yenilikçi ürün ve süreçlere yönelik 38 projeyle katıldığı Teknoloji Ödülleri yarışmasında, Büyük Ödül kategorisinde 10 firmaya ait 12 proje, Başarı Ödülleri kategorisinde ise 9 firmaya ait 9 proje finale kaldı. 
     
     ''KATILIMDAKİ ARTIŞ YETERLİ DEĞİL'' 
     Toplantıda konuşan Teknoloji Ödülleri Yürütme Kurulu Başkanı Selim Sarper, yenilikçi ürün geliştirilmesi ve firmaların teşvik edilmesi amacıyla düzenledikleri organizasyona katılımın geçen yıla oranla genelde yüzde 30 artış gösterdiğine dikkati çekti. 
     Bu ilgiyi, teknoloji üretiminin öneminin anlaşılmaya başlanmasının bir göstergesi olarak sevindirici bulduğunu belirten Sarper, Büyük Ödül kategorisinde yüzde 70'lik artışın firmaların AR-GE'nin öneminin farkına vardığını ve geleceğe yatırım yaptıklarını ortaya koyduğunu vurguladı. 
     Sarper, katılımcı kuruluşların yüzde 60'ını KOBİ'lerin oluşturduğunu ifade ederek, katılımın ağırlıklı olarak makine ve malzeme, bilgi ve iletişim, kimya, savunma, havacılık ve uzay sanayi dallarından geldiğini kaydetti. 
     Selim Sarper, şu görüşleri dile getirdi 
     ''Ancak katılımcı sayısında rekor artış gerçekleşmiş olsa da hala bizim Türkiye'de, yeni teknolojiler geliştirme anlamında görmeyi umduğumuz seviyeye ulaşmış değiliz. Hedefimiz önümüzdeki yıllarda başvurulardaki artışın yüzde 100'den de fazla olmasıdır. Bugün fikri mülkiyet ihracatının, fikri mülkiyet ithalatını karşılama oranı sıfır. Biz hep sanayi üretimine bakıp ihracatın ithalatı karşılama oranlarına odaklanırız. Oysa bunlar geçici rekabet gücü.'' 
     
     V. TEKNOLOJİ KONGRESİ 
     V. Teknoloji Kongresi, 9 Aralık Salı günü İstanbul'da Grand Cevahir Otel'de gerçekleştirilecek. 
     Kongrede, ''Türkiye'nin Teknoloji Geliştirmedeki Öncelikleri'', ''Teknoloji Geliştirme İşbirlikleri'' ve ''Başarı Öyküleri'' konulu paralel oturumlar ile ''Özlenen AR-GE Düzeyine Neden Ulaşamıyoruz '' konulu bir panel düzenlenecek. 
     Bu yılki ana teması ''Türkiye'nin Teknoloji Geliştirmedeki Öncelikleri ve İşbirlikleri'' olan kongrenin sona ermesinin ardından V. Teknoloji Ödülleri sahiplerini bulacak. 
     İki farklı kategoride verilen Teknoloji Ödülleri, Teknoloji Büyük Ödülü kategorisinde bir ürüne, sadece KOBİ'lerin başvurabildiği Teknoloji Başarı Ödülleri kategorisinde ise en çok üç ürüne verilecek. 
     
     FİNALİST FİRMALAR VE ÜRÜNLERİ 
     Toplantıda tanıtımı yapılan finalist firmalar ve ürünleri şöyle 
     -Alcatel-Teletaş Telekomünikasyon Endüstri Ticaret A.Ş., ''Sanal İkinci Hat VoIP Servisi'' -Aselsan A.Ş., ''Şahingözü Elektro-Optik Sensör Sistemi'', -Barış Elektrik Endüstrisi A.Ş., ''Kompozit Soğutma Gazı Tankı'' -Dizayn Teknik Plastik Boru ve Elemanları Sanayi ve Ticaret A.Ş, ''Altyapı Borularının Elektrofüzyon Kaynak Yöntemi ile Birleştirilmesi'' ve ''Ön İzolasyonlu Boru Üretim Sistemi'' -Eczacıbaşı Yapı Gereçleri Vitra Seramik Grubu, ''Klozetlerin Daha Az Su ile Fonksiyon Yapması'' -Ford Otomotiv Sanayi A.Ş, ''Transit Tourneo Connect Ürün Geliştirme'' ve ''Ecotorg Motoru Ürün Geliştirme'' -Kalealtınay Robotik ve Otomasyon Sanayi ve Ticaret A.Ş., ''Yeni Nesil Otomotiv Arka Aksının Robotlu Kaynak Hattı'' -Oksijen Teknoloji Geliştirme ve Bilişim Sistemleri Sanayi Ticaret A.Ş., ''Oksijen Mobil Multimedya Mesajlaşma Çözümü'' -Tusaş Motor Sanayi A.Ş, ''J85 Ejektör Geliştirme'' -Vestel A.Ş, ''MHEG-5 Uyumlu Analog Sayısal TFT TV'' 
     
     BAŞARI ÖDÜLLERİ 
     -Birim Makina Sanayi ve Ticaret Limited, ''Hurda Makası'' -Boyataş Boya Dağıtım ve Sanayi A.Ş, ''Merbolin Radom Boyası'' -Dönmez Debriyaj Sanayi ve Ticaret A.Ş, ''Debriyaj Diskleri için Tork, Esneklik ve Liberasyon Test Cihazı'' -Eliar Elektronik Sanayi A.Ş, ''TBB 6500 İris Tekstil Boyama Bilgisayarı'' -Elimko Limited, ''E-200 Universal Gelişmiş Proses Kontrol Cihazı'' -Eta Elektronik Tasarım Sanayi ve Ticaret A.Ş, ''Mini-RETS-Yeni Nesil Atış Eğitim Sistemleri'' -Gate Elektronik Sanayi ve Ticaret A.Ş, ''Bilgisayar Destekli Genel Amaçlı Test ve Ölçüm Cihazı'' -Setaş Kimya Sanayi A.Ş, ''Uygun Maliyetli ve Kesikli Uygulamaları Boya Sentezi'' -Yonca-Onuk ortaklığı, ''MRPT Multi Role Tactical Platform-Çok Amaçlı Taktik Platform Konsepti'' Finale kalan kuruluşlardan ödüle layık görülenler, 9 Aralık 2003 tarihinde İstanbul Grand Cevahir Oteli'nde yapılacak Teknoloji Kongresi'nin ardından ödüllerini alacak. 
     
</TEXT>
</DOC>
