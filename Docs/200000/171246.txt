<DOC>
<DOCNO> 171246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sontur33.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ATV'ye ''Asmalı Konak'ın son bölümünde çok reklam vardı'' uyarısı 
</HEADLINE>
<TEXT>

     Sevilen dizilerden Asmalı Konak'ın TV'deki heyecanlı finali, ATV'ye ceza getirdi. Radyo ve Televizyon Üst Kurulu RTÜK , dizinin 2 saat 15 dakikalık son bölümünün 57 dakika 5 saniyesinde reklam yayınlayan ATV'ye uyarı cezası verdi. 
     RTÜK, bugün yaptığı toplantıda, İzleme ve Değerlendirme Dairesi'nin yayınlara ilişkin raporlarını değerlendirdi. 
     Üst Kurul, izleyiciler ile Tüketici Hakları Derneği'nin şikayeti üzerine, Asmalı Konak'ın 16 Haziran 2003 tarihinde ekrana gelen son bölümünde yayınlanan reklamlara ilişkin uzman raporlarını değerlendirdi. 
     Uzman raporunda, dizinin 2 saat 15 dakikalık son bölümünün 57 dakika 5 saniyesinde reklam yayını yapıldığı, dizinin sonuna doğru da oldukça sık aralıklarla 71 adet altyazı, logo ve çerçeve reklamlarına yer verildiği bildirildi. Yayın kuruluşunun kamuoyunda izlenme oranı oldukça yüksek olan dizinin yayınında gerek reklam kuşaklarının süreleri, gerekse iki reklam kuşağı arasında uyulması gereken süre ve gerekse altyazı logo, ve çerçeve reklam yayınında uyulması gereken hususlar açısından kanun ve yönetmelik hükümlerini yok sayar bir tutum sergilediği ifade edilen raporda, ''Adeta izleyiciye reklam arası dizi yayını sunulmuştur'' denildi. 
     Raporu değerlendiren Üst Kurul, söz konusu yayının ilgili yönetmeliğin reklamlarla ilgili düzenlemeleri ve 3984 Sayılı RTÜK Yasası'nın ''Reklamların Biçimi ve Sunuluşu'' başlıklı 20 maddesine aykırı olduğu gerekçesiyle ATV'ye uyarı cezası verilmesini kararlaştırdı. 
     
     GİZLİ KAMERA KULLANIMINA UYARI CEZASI 

     Üst Kurul ayrıca gizli kamera kullanılan ''Haber Özel'' programı nedeniyle de Show TV'ye uyarı cezası verdi. 
     RTÜK, Başbakanlık Sosyal Hizmetler ve Çocuk Esirgeme Kurumu'nun 5 Mart 2003 tarihinde yayımlanan ''Haber Özel'' programında SHÇEK'e bağlı Denizli Yetiştirme Yurdu'nda izin alınmadan gizli çekim yapıldığına ilişkin şikayetini de değerlendirdi. 
     Üst Kurul, ''yargı kararları dışında gizli çekim yapılamayacağı ve ilgililerin izni olmadan yayınlanamayacağı'' ilkesinin ihlal edildiği gerekçesiyle 3984 Sayılı RTÜK Kanunu'nun 33. maddesi gereği Show TV'ye uyarı cezası verilmesine karar verdi. 
     
</TEXT>
</DOC>
