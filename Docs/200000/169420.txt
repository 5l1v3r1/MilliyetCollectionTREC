<DOC>
<DOCNO> 169420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/guncel/gun01.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gönüllü çoktu ama 'Haydi' diyen olmadı 
</HEADLINE>
<TEXT>

İkizlerin ameliyatı için yapılacak masrafları karşılamaya talip olan hayırseverlerin adı listede kaldı. Geçen her saat hayati önem taşırken, onları ne arayan oldu ne de soran 
     HALUK ATALAY GÜRKAN AKGÜNEŞ 

     Gülşen ve İrem'i ayıracak ameliyatın, bazı hayırseverlerin yardım sözüne rağmen gerçekleştirilememesi tartışma konusu oldu. Zeynep Kamil Hastanesi Başhekimi Op. Dr. Sadiye Eren, ikizlerin solunum yetmezliğinden ölümünün sürpriz olduğunu belirterek şunları söyledi "Bağışta bulunmak isteyenlerin listesi çocuk cerrahisi uzmanımız Şeref Etker'in elindeydi. Ancak, bebeklerin belli bir kiloya erişmesi gerekiyordu. Tıbbi olarak bebeklerin durumu uygun değildi. Biz zamanı temmuz sonu gibi planlıyorduk. Malzemeleri yavaş yavaş alıyorduk. Ameliyathanede bir düzenleme yapılması gerekiyordu. Bunu yaptık, doku genişletme cihazını aldık." 
     
     'ÖĞRENİNCE YIKILDIM' 
     İkizlerle ilgili Milliyet'te yayımlanan ilk haberin ardından hastaneyle bağlantı kurduklarını anlatan IC Otel Group Halkla İlişkiler Müdürü Sema Ögel ise şöyle konuştu "Son görüşmemde İsa Gülbetekin 'Bu konu kurumlar arasında halledilecek safhaya geldi. Bir sorun çıkarsa biz hazırlıklıyız' dedi. Doktorla görüştüm, 'Yazışmalar yapılıyor' dedi. Masrafı karşılayacağımızı söyledik. Ama haber gelmedi." Yardım konseri vereceğini açıklayan ancak ikizlerin ölüm haberini alan Haluk Levent de şunları söyledi "Maalesef bürokrasiye kurban gittiler. Ne yapacağımı bilmiyorum, yıkıldım. Beni üç gün önce aradılar. Perşembe günü onlar için konser verecektim. Tüm hasılatı onlara verip üstünü tamamlayacaktım. Bu olay ders olsun." AKP Milletvekili İnci Özdemir ise "Bu dünya tatlısı iki bebeği bürokrasi yüzünden kaybetmişsek, gereği neyse yapılacaktır" dedi. 
     
     'KESİNTİLERİ VERSELER...' 
     Çocuklarının ölümünü kabullenmekte h l zorluk çeken Öğretmen İsa Gülbetekin, dün yine devlete sitem etti. Emekli Sandığı'nın kızlarını diri diri toprağa gömdüğünü söyleyen İsa Gülbetekin, "Çocuklarımın katili bürokrasidir. Suç duyurusunda bulunacağım. Üzüldüğüm bir başka şey, 14 yıl maaşımın belirli bir kısmı kurumum tarafından kesildi. Bana kesintilerim verilseydi bebeklerimi sağlığına kavuştururdum" diye konuştu. 
     
Anneleri elleriyle yıkadı...      İREM ve Gülşen, Zeynep Kamil Hastanesi'nde 20 Aralık 2002'de dünyaya gelmişti. Ameliyatla ayrılarak sağlıklarına kavuşacaklardı. Ancak hastaneden cenazeleri çıktı. İsa Gülbetekin, kızlarının kefene sarılı cenazelerini kucağına alarak, hastane önünde kendisini bekleyen taksinin bagajına koydu. Hatice Gülbetekin de bir başka araçla onları takip etti. Cenazeler Kayışdağı İmam Hüseyin Camii'nde getirildi. Hatice Gülbetekin, kızları İrem ve Gülşen'i elleriyle yıkadı. 
     ÇOK bitkin görünen anne Hatice Gülbetekin, "Cansız vücutlarını ellerimle yıkadım ama h l öldüklerine inanmıyorum. Bize yaşayacakları söylendi. Ağlayamıyorum, gözyaşım kalmadı" dedi. Cenaze namazı Kayışdağı Camii'ndeki ikindi namazının ardından gözyaşları içindeki birkaç aile yakınının katılımıyla kılındı. Cenazeler yine taksi bagajında Sarıgazi Mezarlığı'na götürüldü. Aynı mezara defnedilen ikizleri son bir defa daha görmek isteyen Hatice Gülbetekin'e imam izin vermedi. 
     

</TEXT>
</DOC>
