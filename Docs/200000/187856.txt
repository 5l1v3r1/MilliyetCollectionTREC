<DOC>
<DOCNO> 187856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sontur34.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay Genel Başkanı Cevabını veremeyeceğimiz şey yok 
</HEADLINE>
<TEXT>

     Kızılay Genel Başkanı Ertan Gönen, yolsuzluk iddiasıyla Kızılay yönetiminin görevden alınması söylentileri konusunda, ''Cevabını veremeyeceğimiz bir hizmet alanı yoktur'' dedi. 
     Ertan Gönen, A.A muhabirine yaptığı açıklamada, Kızılay'ın her hükümetle aynı mesafede çalıştığını belirterek, ''Hükümetin talimatıyla çalışan hayır kurumuyuz. Şu ana kadar bize intikal eden herhangi bir uygulama olmadı'' diye konuştu. 
     Kızılay'ın hizmetlerinde bazı noksanlıklar olabileceğini kaydeden Gönen, ''Hükümetin takdiridir, kendileri bugüne kadar yaptığımız hizmetleri değerlendirecektir. Cevabını veremeyeceğimiz bir hizmet alanı yoktur'' dedi. 
     Irak'a yapılacak insani yardımlar konusunda da Ertan Gönen, Ramazan'dan önce 2 bin 500 aileye acil yardım yapılacağını bildirdi. 
     Gönen, Irak Sağlık Bakanlığı ve Irak Kızılay yetkililerinin isteği üzerine bölgeye 2 bin çadır, 25 bin battaniye, ilaç, gıda, soba ve yer yatağı gönderileceğini ifade ederek, yardımların belirli periyotlarla yapılacağını belirtti. 
     Hükümetin talimatı ile de bölgeye Ramazan dolayısıyla yardım malzemesi gönderileceğini kaydeden Gönen, sıcak yemek yerine 2 bin 500 aileye 1 ay yetecek iftar ve sahur da kullanılmak üzere şeker, yağ, un, makarna ve pirinçten oluşan yardım paketlerinin gönderileceğini söyledi. 
     Gönen, Irak'a yapılacak yardımın maliyetinin 2 trilyon lirayı bulacağını ifade ederek, 2 seyyar hastanenin de bölgeye gönderileceğini belirtti. 
     Ramazan boyunca bölgede 2 seyyar polikliniğin de sağlık hizmeti vereceğini ifade eden Gönen, önümüzdeki günlerde Irak'ta bir hemşirelik okulu açmayı planladıklarını söyledi. Gönen, ''Bu sağlık hizmetlerinde bir alt yapıdır'' dedi. 
     Gönen, Irak'a gönderilecek sağlık personeli sayısının ise Sağlık Bakanlığı'nca talebe göre belirleneceğini kaydetti. 
     
</TEXT>
</DOC>
