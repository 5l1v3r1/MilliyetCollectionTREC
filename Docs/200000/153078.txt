<DOC>
<DOCNO> 153078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sontur09.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Geç gelen baharda saman nezlesine yakalanmayın... 
</HEADLINE>
<TEXT>

     İstanbul Üniversitesi İÜ Cerrahpaşa Tıp Fakültesi Göğüs Hastalıkları Anabilim Dalı Öğretim Üyesi Prof. Dr. Ahmet Rasim Küçükusta, ilkbahar mevsiminin geç ve birden gelmesinin, havada yoğun polene yol açtığını vurgulayarak, polenlerin de ''saman nezlesi'' olarak bilinen alerjik nezleye neden olduğunu bildirdi. 
     Prof. Dr. Küçükusta, baharın gelmesiyle birlikte halk arasında ''çiçek tozu'' olarak tanımlanan polenlerin çeşitli hastalıklara yol açtığına dikkati çekti. 
     ''Polenler 'saman nezlesi' olarak da bilinen alerjik nezleye neden olur. İlkbaharın geç ve birden gelmesi, havada yoğun polene yol açar'' diyen Prof. Dr. Küçükusta, en çok alerji yaratan polenlerin ise meşe, kayın ve dişbudak gibi ağaç, ayrıkotu, kuzukulağı ve tatlı ilkbaharotu gibi çayır ve çimen ile arpa, buğday ve yulaf gibi hububat polenleri olduğunu söyledi. 
     
     KORUNMA YOLLARI... 
     Saman nezlesinin, tedavi edilmemesi halinde astımın öncü belirtilerinden olduğunu da kaydeden Prof. Dr. Küçükusta, polenlerden korunma yollarını şöyle sıraladı 
     ''Hangi polenlere alerjik olunduğu bilinmeli. Polenlerine alerjik olunan bitkilerden uzak durulmalı. Evin kapı ve pencereleri sıkıca kapatılmalı. Evde ve otomobilde polen filtreli klima kullanılmalı. Evdeki polen miktarı çok fazla ise hava temizleyicilerinden yararlanılmalı. 
     Polenlerin atmosferde yoğun olarak bulunduğu zamanlarda sabahın erken saatleri, sıcak, kuru ve fırtınalı havalar dışarı çıkmamaya özen gösterilmeli. Mutlaka dışarı çıkılacaksa, ağız ve burnu koruyan maskeler kullanılmalı. 
     Polen mevsiminde açık havada spor ve egzersizden kaçınılmalı. Polen zamanı ağaçlık, çimenlik yerlere gidilmemeli, deniz kenarları tercih edilmeli. 
     Dışarıda mutlaka güneş gözlüğü kullanılmalı ve eve gelince gözlük bol suyla yıkanmalı. Ayrıca şapka takılmalı. Şapka takılmıyorsa saçlar yatmadan önce mutlaka yıkanmalı. Çünkü saçlara bol miktarda polen yapışmış olabilir. 
     Günlük kıyafetler, eve gelir gelmez yatak odası dışında bir yerde hemen değiştirilmeli. 
     Bu mevsimde polenlerden kaynaklanan aşırı hapşırma, burun tıkanıklığı, sinüslerde iltihap, gözlerde yaşarma gibi şikayetler varsa, mutlaka tedavi edilmeli.'' 
     





</TEXT>
</DOC>
