<DOC>
<DOCNO> 176001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur26.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Barosu'ndan Blair hakkında suç duyurusu.. 
</HEADLINE>
<TEXT>

     İstanbul Barosu, Irak savaşı nedeniyle İngiltere Başbakanı Tony Blair, Savunma Bakanı Geoff Hoon ve Eski Genelkurmay Başkanı Amiral Sir Michael Boyce hakkında Lahey'deki Uluslararası Ceza Mahkemesi Savcılığı'na suç duyurusunda bulunacak. 
     Baro Başkanı Kazım Kolcuoğlu ve Baro Yönetim Kurulu üyeleri, İstanbul Barosu'nda bir basın toplantısı düzenledi. 
     Toplantıda konuşan Kolcuoğlu, Irak savaşı öncesi 18 büyükkent barosunun Paris'te yaptığı toplantıda, Irak'a yönelik meşru olmayan ve uluslararası hukuka uymayan bir müdahalenin karşısında olduklarını, bunun Dünya ve Ortadoğu barışını tehlikeye düşüreceğini söylediklerini hatırlattı. 
     Kolcuoğlu, Uluslararası Ceza Mahkemesi Roma Sözleşmesi'nin, ''soykırım suçu, insanlığa karşı işlenen suçlar, savaş suçları ve saldırganlık suçlarını'' yargı alanı içine aldığını ve bu suçları işleyenlerin Uluslararası Ceza Mahkemesi'nde yargılanmasını öngördüğünü hatırlattı. 
     Irak savaşı ve sonrasında binlerce kişinin öldürüldüğünü, savaş suçunun işlendiğini, şu anda da 9 bin kişinin kayıp olduğunun basına yansıdığını belirten Kolcuoğlu, sözleşmeye göre savaş suçlularının yargılanması için harekete geçtiklerini söyledi. 
     İngiltere'nin sözleşmeyi kabul ederek Uluslararası Ceza Mahkemesi'ne yargıç verdiğini de hatırlatan Kolcuoğlu, savaşa taraf olan İngiltere Başbakanı Tony Blair, Savunma Bakanı Geoff Hoon ve Eski Genelkurmay Başkanı Amiral Sir Michael Boyce hakkında ''Savaş suçları, soykırım suçları ve insanlık karşıtı suçlar'' nedeniyle Lahey'deki Uluslararası Ceza Mahkemesi Savcısı'na suç duyurusunda bulunacaklarını kaydetti. 
     Kolcuoğlu, 3 klasör halinde İngilizce hazırlanan dilekçe ve savaş suçu delillerinin elden başvurunun zaman alacağı gerekçesiyle kurye ile Lahey'e gönderileceğini belirtti. 
     Atina Barosu'nun da savcılığa benzer bir başvuru yaptığını kaydeden Kolcuoğlu, mahkemenin bunları birleştirerek ele alabileceğini söyledi. 
     Kolcuoğlu, ''Suç duyurusu ile Irak'a yapılan saldırının meşru olmadığını, uluslararası hukuka aykırı olduğunu ve bunu suç olarak kabul ettiğimizi dünyaya açıklıyoruz'' dedi. 
     Baro Başkanı Kolcuoğlu, suç duyurusunun kabul edilmesi halinde mahkemenin, yargılama sonucunda ''müebbet hapis, 30 yılı geçmeyen hapis, para cezası ve suç dolayısıyla elde edilen mal ve değerlere el koyma'' cezaları verebileceğini söyledi. 
     Roma Sözleşmesi'nin, ABD tarafından kabul edilmediğini hatırlatan Kolcuoğlu, ABD'li yetkililer hakkında bu nedenle böyle bir suç duyurusu gerçekleştiremediklerini sözlerine ekledi. 
     
     TÜRKİYE'NİN IRAK'A ASKER GÖNDERMESİ 

     Basın mensuplarının, ''Türkiye'nin Irak'a asker göndermesi'' konusundaki düşüncesini sormaları üzerine Kolcuoğlu, şunları söyledi 
     ''Türkiye'nin böyle bir olaya müdahil olması ileride aynı konuları Türkiye için de gündeme getirebilir. Bunu biz değil, başka bir baro veya uluslararası örgüt yapabilir. Eğer hukuka uygun olmayan, meşruiyeti olmayan bir olaya meşruiyet kazandırmaya çalışırsanız, yahut oradaki suçlara katılırsanız, yapılacak her türlü girişim bana göre aynı nitelikleri taşır. 
     BM kararı, uluslararası hukuka uygunluk ve meşruiyet içinde Türkiye'nin Irak'a müdahil olmasını kabul edebiliriz. Bu kadar gayrımeşru bir olaya TBMM'nin kararı olmadan karışılmasının sorumluluğunu Türkiye ve yönetim kaldıramaz. Bu anayasaya da aykırı olur.'' 
     
</TEXT>
</DOC>
