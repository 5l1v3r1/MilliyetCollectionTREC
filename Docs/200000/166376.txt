<DOC>
<DOCNO> 166376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/soneko15.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Elektrikte İstanbul Anadolu Yakası'na en düşüş bedel uygulanacak 
</HEADLINE>
<TEXT>

     Enerji Piyasası Düzenleme Kurumu EPDK Başkanı Yusuf Günay, Kurulun elektrik sektöründe gerçek maliyetlerin yansıtıldığı şeffaf piyasa yapısını kurabilmek üzere bölgesel tarife uygulamasına geçilmesi yönündeki çalışmalarını Türkiye Elektrik Dağıtım A.Ş. TEDAŞ ile birlikte tamamlayarak Bakanlar Kurulu'na sunduklarını söyledi. Uygulamayla İstanbul Anadolu yakasında elektrik fiyatı en düşük bedelden hesaplanacak. 
     EPDK Başkanı Yusuf Günay, bölgesel tarifeye geçiş yönündeki çalışmaları hakkında açıklamalarda bulundu. Günay, bu konudaki çalışmaların tamamlanarak Bakanlar Kurulu'na geçen hafta sonu sunduklarını, nihai kararı Bakanları Kurulu'nun vereceğini belirtti. 
     33 bölge bazında uygulanması öngörülen tarifelere bakıldığında 10 bölgede fiyat artışı, 23 bölgede fiyat düşüşlerinin olacağını ifade eden Günay, fiyat artışı olan 10 bölgenin 5'inde ise yüzde 6 civarında fiyat artışının yaşanacağını söyledi. 33 bölge bazında dağıtım ve perakende satış tarifeleri belirlenerek uygulama safhasına geçilmiş olunacağını belirten Günay, şöyle devam etti 
     ''Bölgesel tarifeye geçilmesi ile birlikte şeffaf ve adil bir fiyatlandırma, sanayi abone fiyatlarında düşüş, özelleştirmede kolaylık, etkin ve verimli bir işletmeciliğin teşvik edilmesi, kayıp ve kaçakların azaltılması, tüketici bilincinin gelişmesi, çapraz sübvansiyonun kaldırılması ile oluşacak verimlilik ve etkinlik paralelinde ortaya çıkacak artı değerlerden bölge tüketicilerinin yararlanması sağlanacaktır.'' 
     
     SÜBVANSİYON 

     Elektrik Piyasası Kanunu'nun 13. maddesinde, ''belirli bölgelere ve veya belirli amaçlara yönelik olarak tüketicilerin desteklenmesi amacıyla sübvansiyon yapılması gerektiğinde, bu sübvansiyon fiyatlara müdahale edilmeksizin, miktarı ile ilgili esas ve sulleri Bakanlığın teklifi ve Bakanlar Kurulu kararı ile belirlenmek üzere söz konusu tüketicilere geri ödeme şekli yapılması gerekmektedir'' denildiğini hatırlatan Günay, hesaplarına göre tüketicilerin doğrudan desteklenebilmesi için, yaklaşık 200 trilyon lira kaynağa ihtiyaç bulunduğunu bildirdi. 
     Başkan Günay, bu itibarla mali boyutunu Bakanlığa sunmuş bulundukları sübvansiyona ilişkin mekanizmanın teşkili ve uygulamaya konulmasıyla, fiyat artışı yaşayacak tüketicilerin belli bir süre desteklenmesinin mümkün olabileceğini söyledi. 
     
     FİYAT YÜKSEKLİĞİ YARATAN ETKENLER 

     Türkiye'deki elektrik enerjisi fiyatlarının, OECD ülkeleriyle karşılaştırıldığında oldukça yüksek olduğunu belirten Başkan Günay, bunun başlıca nedenlerinin ise ''elektrik enerjisi üretim maliyetlerinin, geçmiş dönemden yükümlenilen maliyetlerin, kayıp-kaçakların ve elektrik enerjisinden alınan vergi, fon ve payların'' yüksekliği olduğunu söyledi. 
     
     SORULAR 

     EPDK Başkanı Yusuf Günay açıklamalarının ardından gazetecilerin sorularını yanıtladı. 
     ''200 trilyon lira kaynağın verileceğinden umutlu musunuz '' şeklindeki soru üzerine Başkan Günay, 200 trilyon liradan çok daha fazla kaynağı kamu olarak elde edeceklerini belirterek, şunları söyledi 
     ''Uygulamada kayıp-kaçak oranlarını gözönüne alarak fiyatlandırma yapılmasına gidileceği için kayıp-kaçak mücadeleleri bize etkin destek sağlayacağı için tüketicilerin bilinçlenmesini sağlayacak. Bu yolla da 200 trilyondan daha fazlasını kamu olarak alacağımızı düşünüyorum.'' ''Tüketicilere ne kadar süreyle geri ödeme yapılacak '' şeklindeki bir soru üzerine Günay, tüketcilere kayıp kaçak oranları belli seviyeye gelinceye kadar destekleme yapılacağını, fakat bunun tamamen Bakanlar Kurulu taktirinde olduğunu kaydetti. 
     Günay, bölgesel tarifelerle ilgili bir soru üzerine, fiyatların iller bazında tespit edileceğini ve her ildeki kayıp-kaçak oranları doğrultusunda fiyatlandırmanın yapılacağını, hiçbir ilin bir başka ilin avantaj ve dezavantajını üstlenmeyeceğini söyledi. 
     ''Bu eşitsizlik yaratmayacak mı '' şeklindeki bir soru üzerine de EPDK Başkanı Günay, eşitsizliğin şu andaki uygulama olduğunu kaydetti. 
     
     İSTANBUL ANADOLU YAKASI'NDA EN DÜŞÜK BEDEL 

     Elektrikte 33 bölge bazında öngörülen mesken ve sanayi fiyatlarına bakıldığında, bölgesel tarifeye geçildiğinde 10 bölgede fiyat artışı, 23 bölgede ise fiyat düşüşleri olacak. 
     En yüksek bedeli, 27. bölgede yer alan Van, Bitlis, Hakkari, Şırnak, Siirt ve Bitlis ödeyecek. En düşük bedel ise 16. bölgede yer alan İstanbul'un Anadolu yakasında uygulanacak. 
     13. bölgede yer alan Başkent Ankara, 16. Bölgede yer alan İstanbul'un Anadolu yakası, 29. bölgede yer alan İstanbul'un Avrupa yakası, 30. bölgede yer alan İzmir gibi büyük illerde, elektrik fiyatları önemli ölçüde düşecek. 
     Doğu ve Güneydoğu Anadolu bölgelerindeki birçok şehirde ise elektrik fiyatları artacak. 
     Bölgesel tarifede elektrik fiyatları, o bölgedeki elektrik maliyeti ile kayıp-kaçak oranına bağlı şekilleniyor. 
     
     BOTAŞ'A İTHALAT LİSANSI 

     EPDK'daki törende BOTAŞ'a, Azerbeycan, Rusya ve Türkmenistan'dan doğalgaz ithal etmek üzere, 10'ar yıl süreli 4 ithalat lisansı, 30 yıl süreyle iletim lisansı verildi. 
     Ayrıca TPAO'ya ve Habas Sınai ve Tıbbi Gazlar Şirketi'ne 30'ar yıl süreyle toptan satış lisansı, EGO Genel Müdürlüğüne de 30 yıl süreyle dağıtım lisansı verildi. 80 adet otoprodüktör projesine de EPDK hükümleri çerçevesinde lisans verildi. 

     
</TEXT>
</DOC>
