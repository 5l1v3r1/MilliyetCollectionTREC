<DOC>
<DOCNO> 176627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/spor/spo00.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
SPOR PANORAMA 
</HEADLINE>
<TEXT>
   İki testiden biri 
   Bu hafta Trabzon ve Fenerbahçe'ydi, henüz işin başında kırılma noktasında görülenler. Oysa, daha ne sular akacak köprülerin altından. Sonunda omuzlara alınacak kırılmadan kalanlar 
      TAMER BAĞLAN 

   
   İlk haftayı kayıpla geçen her iki ekip için de varolma mücadelesi gibi bir şeydi haftanın açılış karşılaşması. Olumsuz bir sonuç, başta Fenerbahçe olmak üzere, kaybeden taraf için erken kapanış anlamına bile gelebilirdi. Her iki ekibin bu tedirginliği, maçın tamamında hissedildi. Futbolsuz, durağan, neredeyse pozisyonsuz karşılaşma Hooijdonk'un frikiği dışında resmen eziyetti. Fener'in umut ışığını yakan sonuç ligin ilk iki haftasında kırmızı kartla üç futbolcu, bir teknik adam ve 5 puan kaybeden Trabzonspor için zor günlerin başlangıcı olabilir. Özkan Sümer ve Samet Aybaba'nın biran önce külahları önlerine koyup düşünme vaktidir. Yalnız, öncelikle Samet Aybaba'nın sakinleşmesi gerekir... 
   Beşiktaş geçen sezon bıraktığı yerden devam ediyor, uygun adımlarla. Localar ve yenilenen çehre dışında, değişen pek bir şey yok İnönü Stadı'nda. Sezonun yıldız adaylarından Sinan ortada yok, Ahmed Hassan 34, Okansa yalnızca 10 dakika... Yeniler dururken ve taraftar heyecanla beklerken onları, her ne kadar eleştirilse de eskiye rağbet edişi kazanan haklıdır ve bir bildiği vardır elbet usta Lucescu'nun. Diğer tarafta ise geçen sezondan herşeyi farklı Hagili Bursaspor'un. Bir de gol üretebilseler, belki de lezzetten yenilmeyecekler... 
   MHK'nın sezon başı açıkladığı 'Sakıncalı piyadeler'den Bülent Korkmaz'ın, ufak bir dokunuşu tekme kıvamında sunan yarım burgulu düşüşü, takımını bir kişi ve bir gol geride bıraktı. Çoklarına kötü bir son hazırlayabilecek bu düşüş, aksine uyuyan devi uyandırdı. Galatasaray, Hasan Şaş önderliğinde ruhunu ve büyük takım olma farkını ortaya koyarak kazandı. Ancak, bu kazançta Gaziantepspor teknik direktörü Nurullah Sağlam'ın da katkısı vardı... 
   Maddi açıdan geleceklerine şüpheyle bakılan iki kardeş takımın mücadelesinden karlı çıkan evsahibi oldu. İstanbulspor yine disiplinli, uyumlu ve sakin ne var ki bu kez etkisizdi. Oğuz'un kurtarışları, Adanasporlular'ın biraz beceriksizlik, biraz da şanssızlığı maça damgasını vurdu. Anlayacağınız, henüz siftah yapamayan Yılmaz Vural'ın bahanesi boldu 
   Malatyaspor'a kadro, hedef ve tecrübe bakımından rakip olamazdı Akçaabat Sebatspor. Üstelik rakip sahada işi daha da zordu. Yani, olası bir yenilgi ne bir hezimet ne büyük bir kayıptı. Antrenör Suat Tekelioğlu ve futbolcu Macit Güven'in yaptıkları ise, tam anlamıyla ayıptı 
   Gençlerbirliği geçen sezonki gibi üretken değil, üstelik savunma zaafları yerli yerinde. Değişmeyen bir sorunları daha var o da hakemlerle... Az, buz değil İki haftada iki gol ve iki penaltıları güme gitti. Ne delil, ne bilgi, ne de art niyet var bizde. Bu, ya büyük bir tesadüf ya da bir büyük tesadüf olarak görülmeli... 
   Ankaragücü tıpkı geçen sezonki gibi, Samsunspor'a karşı iki farkla geri düştükten sonra, Tevfik Lav'ın yerinde müdaheleleriyle kazanabildi. Geçen sezon 3-2, bu sezon 4-2... Seneye, Samsunspor yine iki farkla öne geçerse eğer sonuç şimdiden belli... 
   
   Haftanın karması 
   Oğuz İstanbulspor 
   Kürşat Çaykur Rize 
   Tolga Malatyaspor 
   Ronaldo Beşiktaş 
   Özgür Ankaragücü 
   Aurelio Fenerbahçe 
   Murat Hacıoğlu Diyarbakırspor 
   Tayfur Beşiktaş 
   Hasan Şaş Galatasaray 
   Van Hooijdonk Fenerbahçe 
   Ramadan Ankaragücü 
   
   Haftanın portresi 
   HASAN ŞAŞ Galatasaray 
   Çalkantılı bir sürecin ardından yeniden yeşil sahaları parsellemesini beklemek "iyimserlik" olarak gösteriliyordu. Hasan bu şekilde düşünenleri şaşırttı, CSKA Sofya maçının ardından Gaziantep deplasmanında da Galatasaray'ı sırtladı. Topa hükmedişi, rakip oyuncuyu çaresiz bırakan driplingleri ve yaratıcı kimliğiyle başrole soyundu. Bir gol atıp, bir de attırdı, kendine has meziyetleriyle bize Antep'te güzel bir sofra hazırladı. 
   
   Haftanın takımı 
   FENERBAHÇE İstanbulspor karşısında yara alan Fenerbahçe, H.Avni Aker'de ilacına kavuştu. Kısa sürede bambaşka bir kimliğe bürünen Daum'un öğrencileri, kolektif futbolun ritmine uyum sağlayıp, Trabzon'da yedi yıldır üstesinden gelemedikleri horon sesini bastırmayı başardılar. Takım ruhunu keşfetmenin hazzını tattılar. 
   
   Haftanın hocası 
   Tevfik LAV Ankaragücü Rize maçında hasta yatağındaydı, takımını yardımcısına emanet etti, yenilgi acısına tuz biber ekti. Kendisi için lig yeni başladı, Samsunspor önünde farkını ispatladı. 2 - 0 geriye düştükten sonra demoralize olan oyuncularına özgüven aşıladı. İkinci yarıdaki yerinde değişiklikleri ve taktik seçimleriyle takımını zafere taşıdı. 
   
   Haftanın hakemi 
   Cem DEDA İstanbul-Adana 23 yaşında, pırıl pırıl parlayan bir yetenek. Süper Lig'de ilk kez podyuma çıktı, ancak tecrübesizliğine rağmen hakem hatalarının göze battığı bir haftada taşıdığı elbisenin hakkını verdi. Heyecanını bastırıp, dinamikliğiyle tempolu mücadelenin ayak seslerini yerinde izledi. Gördüğünü çaldı, kart seçimlerinde doğrudan şaşmadı. 
   
   Gol krallığı Futbolcu Takım Maç Gol S.Youla Gençlerbirliği 2 4 R.Ragap Ankaragücü 2 3 A.Hassan Beşiktaş 2 2 Saffet Akyüz Diyarbakırspor 2 2 
   
   Gol pası Futbolcu Takım Maç Gol Pası İ.Yattara Trabzonspor 1 2 M.Yozgatlı İstanbulspor 2 2 A.Yordanov İstanbulspor 2 2 Cenk İşler Konyaspor 2 2 
   
   Altın eldiven Futbolcu Takım Maç Gol O.Dağlaroğlu İstanbulspor 2 - Recep Biler Fenerbahçe 1 - O.Cordoba Beşiktaş 2 1 Vintilla Bursaspor 2 1 
   
   Kart cezalıları 
   Kırmızı kart Mustafa Macit Akçaabat Sebatspor , Kaies Diyarbakırspor , Bülent Korkmaz Galatasaray , Erhan Namlı Gaziantepspor , Oumar Trabzonspor 
   
   Haftanın sonuçları 
   Trabzonspor - Fenerbahçe 0 - 1 
   Van Hooijdonk Dk.12 
   Beşiktaş - Bursaspor 1 - 0 
   Tayfur Dk.19 
   İstanbulspor - Adanaspor 1 - 0 
   Saidou Dk.37 
   Ankaragücü - Samsunspor 4 - 2 
   Serkan Dk.11 , Mehmet Nas Dk.15 , Ramadan Dk.22 ve 66 , Yılmaz Dk.60 , Milton Dk.76 - Ken.kal. 
   Denizlispor - Çaykur Rizespor 1 - 1 
   Timuçin Dk.73 , Murat Sözkesen Dk.81 
   Gaziantepspor - Galatasaray 1 - 2 
   Mehmet Polat Dk.64 , Hasan Şaş Dk.75 , Lukunku Dk.84 
   Malatya - Akçaabat Sebatspor 3 - 1 
   Atilla Birlik Dk.20 , Selahattin Dk.46 , Mithat Dk.58 , Fazlı Dk.67 
   Elazığspor - Konyaspor 0 - 0 
   
   Alkış alanlar 
   Değerini kaybetmedi 
   LUCESCU, Karpatlar'ın Maradonası Hagi'nin futbolculuk kariyeri sürecinde taşıdığı her meşalenin tanığıydı. Romanya'da 16 yaşında Hagi'ye milli forma verdi, 19 yaşında kaptanlık pazubandını teslim etti, "O beni hiç yanıltmadı" sözü duyulan güvenin özetiydi. Lucescu, bu futbol sihirbazının kramponlarını bağlayacak kadar üzerine titremişti. Beşiktaş - Bursa maçında teknik direktör olarak ayrı saflarda durduğu eski öğrencisinin yanına giden Lucescu, konuşarak Hagi'nin heyecanını dizginlemeye çalıştı. Futbolu sadece kazanmak olarak düşünenlere iyi bir ders verdi. 
   
   Kara tahta 
   Bu öfke ne diye 
   İSTERDİK ki, bu sayfalara sizi yeniden konuk etmeyelim. Olgunluk içinde futbolu özümsemenizi, stadlara gelirken taşlar, sopalar ve kesici aletler yerine yanınıza fair play ruhunu almanızı beklemiştik. Ne yazık ki, temenniler yine başka bahara kaldı, ligin ikinci haftasında özellikle üç büyüklerin maçlarında tribünler savaş meydanlarını aratmadı. Facianın bilançosu kabarıktı yaralananlar, tutuklananlar, milyarlarca liralık maddi hasar... Çocuğunun başından akan kanı gören baba maça geldiği için vicdan azabı duydu. Peki sizler, tribün teröristleri, vicdanınız temiz mi 
   
   Haftanın sözü 
   OUMAR Trabzonspor Ben müslüman 
   BÜLENT UZUN Hakem Ben de müslüman 
   - Bir kırmızı kart polemiği - 
   
   
</TEXT>
</DOC>
