<DOC>
<DOCNO> 194619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sonspo27.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yönetimde çatlak Demirören ve Oktay toplantıya katılmadı 
</HEADLINE>
<TEXT>

     Beşiktaş'ta, Galatasaray ile yapılan derbi maç sonrasındaki olayların ardından, kulüp başkanı Serdar Bilgili'nin basın toplantısındaki açıklamaları nedeniyle rahatsızlık duyan asbaşkanlar Yıldırım Demirören ile Kıvanç Oktay, bu akşamki yönetim kurulu toplantısına katılmadılar. 
     Yaşanan olaylar sonrası istifa edecekleri yönünde söylentiler çıkan, ligde dünkü Gençlerbirliği maçına da gitmeyen Demirören ve Oktay'ın, konuyla ilgili kulübe ne sözlü, ne de yazılı olarak herhangi bir başvurularının bulunmadığı ifade edildi. 
     Beşiktaş Kulübü İletişim Komitesi Başkanı Prof. Dr. Mete Düren, ''Bu akşamki toplantıya iki yönetici arkadaşımız katılmadı. Ancak mazeret iletip iletmediklerini bilmiyorum'' dedi. 
     
</TEXT>
</DOC>
