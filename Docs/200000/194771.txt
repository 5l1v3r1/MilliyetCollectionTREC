<DOC>
<DOCNO> 194771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sondun34.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de bebek maması skandalı büyüyor... 
</HEADLINE>
<TEXT>

     İsrail'de üç bebeğin beyin hasarı nedeniyle ölmesinden sonra piyasadan toplatılan bebek mamasının üreticisi, hata yaptığını kabul etti. 
     Almanya'nın Herford kentindeki Humana şirketinin yönetim kurulu sözcüsü Dieter Jacobi, şirketin, soya bazlı biberon mamasına hesaplama hatası nedeniyle yetersiz miktarda B1 vitamini eklediğini açıkladı. 
     Hatanın insan kaynaklı olduğunu ve ürün kontrolü sırasında yapıldığını belirten Jacobi, olumsuz koşulların üst üste geldiğini kaydetti. 
     Jacobi, Almanya'daki soya bazlı ürünlerin bileşiminin farklı olduğunu söyledi. 
     İsrail Sağlık Bakanlığı, üç bebeğin beyin hasarı nedeniyle ölmesi üzerine, Humana şirketi tarafından üretilen soyalı biberon mamasını piyasadan toplatmıştı. 
     Humana şirketiyle 1990 yılından beri birlikte çalışan İsrailli firma Remedia, haziran ayında ürünün bileşiminde ufak bir değişiklik yaptığını açıklamıştı. 
     Humana şirketi, İsrail için üretilen her ürünün kontrol edildiğini ve bileşimlerinin Remedia şirketiyle birlikte geliştirildiğini açıkladı. 
     Beyin hasarı nedeniyle ölen bebeklerden ilki, mama bileşimi değiştirildikten hemen sonra haziran ayında, diğer iki bebek de bu ayın başında öldü. Şu an hastanede tedavi altında olan 10 bebekten 3'ünün durumu ciddi. 
     Mamada yetersiz olduğu açıklanan B1 vitamini, sinir sisteminin gelişmesi için hayati önem taşıyor. 
     
</TEXT>
</DOC>
