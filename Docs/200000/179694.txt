<DOC>
<DOCNO> 179694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/spor/spo15.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Top başı yaptılar    AVRUPA Futbol Şampiyonası grup elemelerinde Liechtenstein ile karşılaşacak olan A Milli Takımımız dün Polat Otel'de toplandıktan sonra Florya Metin Oktay tesislerinde iki saat süren bir çalışma yaptı. Adelesi ağrıyan Hasan Şaş antrenmanı yarım bırakırken, Tugay da uçağı geç indiği için idmana katılmadı. Bugün özel uçak ile İsviçre'ye gidecek olan milli takım kafilesine İspanya Ligi'nde forma giyen temsilcilerrimizden Rüştü 3, Tayfun ise 4 Eylül'de katılacak. Bu arada dün Hakan Şükür 32. yaş gününü takım arkadaşlarıyla birlikte kutladı. 
   
   Yıldırım'dan ikna turu    MİLLİLER dün akşam Futbol Federasyonu Hukuk Kurulu Üyesi Şekip Mosturoğlu'nun çocuğunun sünnet düğünde toplandılar. Düğüne katılan Fenerbahçe Başkanı Aziz Yıldırım'ın burda federasyon yetkililerini yakın takibe aldığı ve ceza konusunda ikna etmeye çalıştığı gözlendi. 
   
   Ulusoy patladı    FEDERASYON Başkanı Haluk Ulusoy dün önemli açıklamalarda bulundu. Bazı formalı yazarların Federasyon ile Fenerbahçe'yi karşıkarşıya getirmek istediğini belirten Ulusoy," Raporlara göre verilmiş olan kararları kimse eleştiremez. Fenerbahçe'nin tahkime başvurma hakkı var. Tahkim kararınada herkes saygı göstermeli. Fenerbahçe ile beni karşı karşıya getirmeye çalışmak insanlık dışıdır." dedi. 
   
   Erol imzaladı    BURSA, transferin son gününde Fenerbahçe'nin eski futbolcusu Erol Bulut ile sözleşme yaptı. Bir yıllığına Yeşil - Beyazlı renklere bağlanan tecrübeli futbolcu, "Döndüğüm için çok mutluyum. Türkiye'de futbola olan ilgiyi Almanya ve Yunanistan'da bulamadım" dedi. 
   
   Son bomba Keita    ANKARAGÜCÜ, 24 yaşındaki Gineli golcü Mamadouba Keita'yı renklerine bağladı. Daha önce Fenerbahçe'den Ceyhun ile Brezilyalı Galeano'ya imza attıran Başkent temsilcisi, dün de Mısır'ın İsmailiye takımında forvet oynayan ve geçen sezon 10 gol atan milli oyuncuyla iki yıllık sözleşme yaptı. 
   
   Boksta 4 madalya    18. Avrupa Gençler Boks Şampiyonası'nda Türkiye, 1 gümüş ve 3 bronz madalya kazanarak, takım halinde 6. sırayı aldı. Polonya'daki şampiyonada 51 kiloda Yakup Kılıç ikinciliği, 54'te Ali Boğurcu, 60'da Sedat Taşçı ve 64'te Adem Bozkurt üçüncülüğü elde etti. 
   
   Tolga tamam    İSTANBULSPOR, geçen sezon Beşiktaş'ta forma giyen savunma oyuncusu Tolga Doğantez ile bir yıllık sözleşme imzaladı. Sarı-Siyahlılar, Fenerbahçe'ye giden Petkov'un yerine Teknik Direktör Aykut Kocaman'ın raporu doğrultusunda 28 yaşındaki Tolga'yı aldı. 
   
   Ali Akdeniz'e ağır fatura    DENİZLİ yönetimi, Samsunspor maçında kendisini oyundan alan Giray Bulak'a tepki gösteren, yerine giren Mustafa Keçeli'ye de elini uzatmayan Ali Akdeniz'e ceza kesme kararı aldı. Yönetimin, Beşiktaş maçı öncesi de ayrılmak istiyen genç oyuncuya 10 ile 30 milyar arasında ceza vereceği öğrenildi. 
   
   Kayakta ilk madalya    HOLLANDA'NIN Rotterdam kentindeki Tekerlekli Kayak Dünya Kupası müsabakalarında Türk sporcular iki bronz madalya kazanarak, bir ilki gerçekleştirdi. Ferdi yarışmalarda Esra Güneş, takım sprint müsabakasında ise Sebahattin Oglago ve Muhammet Kızılarslan'dan oluşan ekip üçüncülüğü aldı. 
   
   Pachola Malatya'da    SAMSUNSPOR'U farklı deviren Malatyaspor, Brezilyalı Pachola ile kadrosunu güçlendirdi. Başkan Hikmet Tanrıverdi, Pachola olarak bilinen ve asıl adı Domirez Junior Azevedo Elias olan 27 yaşındaki Brezilyalı oyuncu ile iki yıllık sözleşme yaptıklarını açıkladı. 
   
   
   
</TEXT>
</DOC>
