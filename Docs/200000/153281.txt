<DOC>
<DOCNO> 153281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sonspo09.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milliler Çek Cumhuriyetine gitti... 
</HEADLINE>
<TEXT>

     A Milli Futbol Takımı, Çek Cumhuriyeti ile yarın yapacağı özel maç için özel uçakla Prag'a gitti. 
     Milli Takımlar Teknik Direktörü Şenol Güneş, Atatürk Havalimanı'nda yaptığı açıklamada, Haziran ayı içinde Slovakya ve Makedonya ile 2 resmi maç yapacaklarını belirterek, ''Çek Cumhuriyeti iyi bir takım. Avrupa'da başarılı oyuncuları var. Güçlü bir rakiple oynayarak son durumumuzu görmek istiyoruz'' dedi. 
     Milli Takım kadrosuna katılan yeni oyuncuları da hazırlık maçında görmek istediğini anlatan Güneş, şöyle konuştu 
     ''Aday kadrodaki 23 oyuncudan 4'ü yeni. Çek Cumhuriyeti maçında onlar hakkında bir fikir sahibi olacağız. Kadromuzdaki oyuncuların lig atmosferi içinde genel bir yorgunluğu var. Geniş bir kadro oluşturarak yaz döneminde 2 resmi maçımızı oynadıktan sonra Konfederasyon Kupası'na gideceğiz. Yarınki maçta takım hakkındaki eksiklikleri ve kendi oyun anlayışımızı görmek istiyoruz. Umarım güzel bir maç olur ve kazanarak Türkiye'ye döneriz.'' Şenol Güneş, dün akşam kampa katılan Rüştü'nün durumunun iyi olduğunu, Hakan Şükür'ün ayağında sakatlığı bulunduğu belirterek, bunların dışında takımda ciddi bir sakatlığın olmadığını kaydetti. 
     Bu arada, kafileyle birlikte Futbol Federasyonu Başkanı Haluk Ulusoy da Prag'a gitti. Ulusoy ile Güneş'in, havalimanında birbirleriyle sohbet ederken, neşeli oldukları gözlendi. 
     Teplice kentinde TSİ 21.05'te başlayacak maç SHOW TV'den naklen yayınlanacak. 
     
     AKSU ''MEDYA YOLUYLA GÖNDERMELER YAPMAK DOĞRU DEĞİL'' 
     Futbol Federasyonu Başkanvekili Ata Aksu, Şenol Güneş ile aralarında bir tatsızlık olmadığını, olamayacağını belirtirken, ''Ancak medya yoluyla göndermeler yapmak doğru değil'' dedi. 
     Güneş'in dünkü basın toplantısındaki açıklamalarıyla ilgili gazetecilerin sorularını yanıtlayan Aksu, şöyle konuştu 
     ''Bir kurumsal çalışma içindeyiz. Sayın Güneş de bizim çok sevdiğimiz, güvendiğimiz, dimdik arkasında durduğumuz ve halen de durmaya devam ettiğimiz bir arkadaşımız. Bu tür konuşmaları doğru bulmuyorum. Herkes burada görevini yapıyor. Kimse kimseyi sevmek mecburiyetinde değil, ama saygı göstermek mecburiyetinde. Görevini sürdüren Güneş ile devam edeceğiz. Aramızda bir tatsızlık yok, olması da mümkün değil. Yalnız şunu açık ve net söyleyeyim, medya yoluyla göndermeler yapmak doğru değil.'' 
     




</TEXT>
</DOC>
