<DOC>
<DOCNO> 150549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sontur23.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT Genel Müdürlüğü için üç aday, Salı günü belirlenecek... 
</HEADLINE>
<TEXT>

     Radyo ve Televizyon Üst Kurulu, 22 Nisan Salı günü toplanarak TRT Genel Müdürlüğü için üç aday belirleyecek. 
     Üst Kurul, 2954 Sayılı TRT Kanunu'nun 13. maddesi ile 3984 Sayılı RTÜK Kanunu'nun 36. maddesi gereği adaylar arasından veya Üst Kurul üyeleri tarafından önerilen kişiler arasından belirleyeceği üç ismi, Bakanlar Kurulu'na bildirecek. 
     Bakanlar Kurulu, bu isimler arasından yeni TRT Genel Müdürü'nü seçerek, Cumhurbaşkanı'nın onayına sunacak. 
     
     ADAYLAR GİZLİ OYLA BELİRLENECEK 
     ''Radyo ve Televizyon Üst Kurulu'nun Çalışma Esas ve Usulleri Hakkında'' Yönetmeliğin 15. maddesine göre, TRT Genel Müdürü için Üst Kurul'ca gösterilecek adaylar, Üst Kurul üyeleri tarafından önerilen veya Üst Kurul'a başvuran kişiler arasından gizli oyla belirlenecek. 
     Yapılacak oylamada ilk üç turda, Üst Kurul üye tam sayısının üçte ikisinin oyunu 6 almış olanlar, aday olarak belirlenmiş sayılacak. İlk üç turda bu çoğunluk sağlanamaz ise aday olarak gösterilmek için en az beş oy almak gerekecek. 
     Üst Kurul üyeleri, ilk üç turda TRT genel müdürü için, üç adaya oy verecekler. Daha sonraki turlarda eksik kalan aday sayısı kadar oy kullanılacak. Oylama sonucu, Başkan tarafından Kurul'a açıklanacak ve sonuçlar bir tutanakla tespit edilecek. 
     TRT Genel Müdürlüğü için 19'u TRT'den olmak üzere toplam 103 kişi RTÜK'e başvurdu. 
     





</TEXT>
</DOC>
