<DOC>
<DOCNO> 186680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/guncel/gun05.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Suç unsuru yokmuş 
</HEADLINE>
<TEXT>

   Müfettişler iki meslektaşını öldürmekten yargılanan polis Reyhan Emre Şen'in 'infiale kapılıp' arkadaşlarını vurduğu yönünde görüş bildirdi. Şen'in meslekten ihracı istendi 
      TOLGA ŞARDAN Ankara 

   
   Beşiktaş'ta trafik polisi Reyhan Emre Şen'in, kendisini rüşvet almaya zorladıkları gerekçesiyle iki meslektaşını öldürmesini soruşturan müfettişler, rüşvetle ilgili belge ve bilgiye ulaşamadı. Müfettişler, halen İstanbul 5. Ağır Ceza Mahkemesi'nde yargılanan Şen'in meslekten ihracını istedi. 
   İçişleri Bakanlığı'nca görevlendirilen iki polis başmüfettişi, Dursun Demir ve Naci Akarsu'nun öldürülmesiyle ilgili soruşturmayı tamamladı. Dosyayı cuma günü Emniyet Genel Müdürlüğü'ne teslim eden müfettişler, Şen'in görevi sırasında kafasında soru işaretlerinin oluşmasına neden olan olayları not aldığı 12 maddelik listeyi de inceledi. Şen'in göreve yeni başladığı için mevzuat konusunda yetersiz olduğunu belirleyen müfettişler, listedeki olaylar hakkında görevli ekiplerin yasal işlem yaptığını saptadı. 
   Müfettişlerle cezaevinde görüşen Şen de, ifadesinde savcıya aktardığı bilgileri tekrarladı. Olayda net suç unsuru bulmayan müfettişler, Şen'in akli dengesinin yerinde olmadığı gerekçesiyle "infiale kapılıp" arkadaşlarını vurduğu yönünde görüş bildirdi ve Emniyet Örgütü Disiplin Tüzüğü'nün ilgili maddesi gereği meslekten ihracını istedi. 
   Adli yargılaması devam eden Şen'ın dosyası bir süre sonra Merkez Disiplin Kurulu'nda görüşülerek karara bağlanacak. İki kez idamla yargılanan Şen altı aydan fazla kesinleşmiş hapis cezası alırsa doğrudan ihraç edilecek. 
   
   
</TEXT>
</DOC>
