<DOC>
<DOCNO> 166658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sonspo16.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuncay Gelecek yıl Fenerbahçe'den ayrılıyorum... 
</HEADLINE>
<TEXT>

     Fenerbahçe ve milli takımın yıldızı Tuncay Şanlı, gelecek yıl Fenerbahçe'den ayrılacağını açıkladı. Tuncay, İtalyan basınına verdiği demeçte "Fenerbahçe ile halen 2 yıllık sözleşmem var ama şimdiden kulübe gelecek yıl yollarımızın ayrılacağı bilgisini verdim" dedi. 
     İtalyan La Gazzetta dello Sport gazetesi, FC Inter'in, Fenerbahçe'de oynayan Tuncay Şanlı ile ilgilendiğini, Türk futbolcunun da İtalyan takımına gelmeye hazır olduğunu yazdı. 
     Gazetede yer alan demecinde Tuncay, ''Menajerim Erdinç Şehit ile konuştum. Bana Inter ile görüşmelerin olduğunu onayladı ama bu yıl için değil, büyük olasılıkla gelecek yıl için. Fenerbahçe ile halen 2 yıllık sözleşmem var ama şimdiden kulübe gelecek yıl yollarımızın ayrılacağı bilgisini verdim. Yani 2004-2005 sezonunda Inter'e hazır olacağım. Beni Shevchenko ile karşılaştırıyorlar. Benim için büyük onur. Bana öyle geliyor ki Milano'da 2 Shevchenko fazla olur. Ben Tuncay'ım ve öyle kalmak istiyorum'' dedi. 
     Gazetede yer alan haberde Beşiktaş Teknik Direktörü Mircea Lucescu ise, Tuncay ile ilgili ''İyi bir futbolcu, sık sık uzun toplarla oyunu hızlandırıyor ve tek düşüncesi gol. Yalnızca 21 yaşında olmasına karşın sahada güçlü bir karakteri var. Eklenecek birşey de hızlılığı. Rakip savunma oyuncuları için gerçek bir yılan. İkinci Lig'de oynadığı zaman Galatasaray'a istemiştim ama başkan değişikliğinden sonra yeni başkan Tuncay'ı Fenerbahçe'ye hediye edip beni dinlemedi ve daha sonra bir de benim görevime son verdi'' değerlendirmesini yaptı. 
     
     EMRE BU YIL KAZANACAĞIZ, ÖMÜR BOYU INTER'DEYİM... 

     Öte yandan, İtalya'nın FC Inter takımında 3. sezonunu geçirmeye hazırlanan milli futbolcu Emre Belözoğlu, ''Bu yıl kazanacağız bunu hissediyorum'' dedi. 
     23 yaşındaki genç futbolcu, sakatlığından ötürü bir dizi testten geçmek için geldiği Milano'da, La Gazzetta dello Sport Gazetesi'ne verdiği demeçte, ''Inter'de çok iyiyim ve birlikte bir dizi başarıya imza atacağımıza ikna oldum. Bundan dolayı ömür boyu Inter'de kalacağım. Lacivert-siyahlı formayı artık üzerine dikilmiş gibi hissediyorum'' ifadelerini kullandı. 
     ''Her maç bir savaştır bunu bu şekilde düşünmek gerekir'' diyen Emre, hırsıdan dolayı AC Milan'da oynayan Gattuso'ya benzetilmesi üzerine, ''Biliyorum o Milan'ın kalbi ve benim gibi dev bir fiziği yok ama kıyaslama yapmaktan hoşlanmıyorum'' yorumunda bulundu. 
     FC Inter'in transfer stratejisi hakkında kendisine yöneltilen sorulara da yanıt veren Türk futbolcu, ''Birçok yıldız futbolcu zaten İtalya'da ve dışarıda olanların da bir yere gideceklerini sanmıyorum. Karagounis ve Lamouchi'nin gelmesiyle takımda rekabet artacak ama ben endişelenmiyorum. İlk 11'deki yerimi fethetmek için savaşmaya hazırım. Kariyerimde hiç kimse bana birşey hediye etmedi, inancım ve hırsımla herşeyi adım adım ben kazandım'' dedi. 
     
     ZİDANE'I ÇOK BEĞENİYORUM 

     Milli futbolcu, Real Madrid'te oynayan Fransız futbolcu Zinedine Zidane'ı her zaman çok beğendiğini bildirdi. 
     Bu arada sakatlığının düzelmesi yolunda iyi sonuçların alınması üzerine Türkiye'ye geri dönerek sezonun açılacağı 22 Temmuz tarihine dek tatilini sürdürecek olan Emre, İtalyanlar'a Çeşme ve Bodrum'u övdü. 
     Emre, geçen sezon kendisine karşı gösterdikleri ilgiden dolayı teşekkür ettiği FC Interli taraftarlara, ''Denize sıfır büyüleyici bir villam var, çok hoş bir yer. Tüm lacivert-siyahlı taraftarlara buraları görmelerini tavsiye ediyorum, büyülenecekler. Bu denize aşığım'' çağrısında bulundu. 

     
</TEXT>
</DOC>
