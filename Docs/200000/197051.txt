<DOC>
<DOCNO> 197051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/soneko18.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgaz satış fiyatı değişmedi 
</HEADLINE>
<TEXT>

     Doğalgaz satış fiyatı, Aralık ayında da sabit kaldı. 
     Doğalgaz satış fiyatında, Ruslarla yapılan pazarlık sonucu elde edilen sonuçlar sebebiyle artış yapılmadı. 
     Türkiye'nin doğalgaz ithalatçısı tek şirketi olma özelliğine sahip BOTAŞ tarafından, her ayın son günü belirlenen ve Enerji Piyasası Düzenleme Kurumu'na EPDK bildirilen doğalgaz satış fiyatı, Aralık ayında da sabit kaldı. 
     Enerji ve Tabii Kaynaklar Bakanlığı'ndan yapılan yazılı açıklamaya göre, bayram tatili nedeniyle dün belirlenen Aralık ayı doğalgaz satış fiyatları, Kasım ayı satış fiyatları ile aynı olacak. Böylece, son üç aydan bu yana, doğalgaz fiyatlarında artışa gidilmemiş oluyor. 
     Buna göre, Aralık ayı doğalgaz satış fiyatları serbest tüketici konumundaki sanayi kuruluşları için metreküp satış fiyatı 241 bin 210 lira, dağıtım kuruluşu konut satış fiyatı da metreküpü 213 bin 880 lira olarak belirlendi. 
     BOTAŞ, Ocak ayından bu yana 4 kez indirim yaptığını, beş kez de fiyatlarda zam yapmayacağını açıkladı. 
     Uluslararası piyasalarda dolar ve petrol fiyatlarının yükselmesine karşın, BOTAŞ'ın Rus Gazexport şirketi ile yaptığı yeni anlaşmadan elde edilen sonucun doğalgaz fiyatlarına yansıtıldığı ve böylece fiyatlarda artışa gidilmesine gerek kalmadığı kaydedildi. 
     Doğalgaz, geçen yıla oranla, sanayi kuruluşları için yüzde 13.84 ve konutlar için de yüzde 14.55 oranlarında daha ucuza satılıyor. 
     
</TEXT>
</DOC>
