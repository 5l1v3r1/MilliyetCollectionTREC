<DOC>
<DOCNO> 172088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sondun03.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'un siyaset sahnesinde bir Türk... 
</HEADLINE>
<TEXT>

     New York'ta kasım ayında yapılacak Belediye Meclisi seçimlerinde Türk asıllı Jak Karako yine aday oldu. 
     Meclis üyeliğine, iki yıl önce yapılan seçimlerde Liberal Parti'den aday olan, ancak az bir farkla kaybeden Karako, bu kez Demokrat Parti'den adaylığını koyarak, seçimlere iddialı hazırlanıyor. 
     Karako, yaptığı açıklamada, 9 Eylül'de yapılacak parti ön seçimlerinde yalnızca bir rakiple mücadele edeceğini ve bunu kazandığı takdirde kasım ayındaki asıl seçimlere Demokrat Parti'nin tek adayı olarak katılacağını belirterek, bu yılki seçimlerde önemli bir avantaj yakaladığını kaydetti. 
     Önceki yıllardan farklı olarak bu yıl yalnızca Belediye Meclisi seçimlerinin yapılması nedeniyle katılımın düşük olacağını ve bunun da seçilmesi için önemli bir avantaj yaratacağını söyleyen 1967 İstanbul doğumlu Karako, ön seçimleri kazanması halinde Demokrat Parti seçmenlerinin çoğunlukta bulunduğu New York'ta Belediye Meclisi'ne gireceğine kesin gözle baktığını belirtti. 
     New York'un en zengin semtleri olan Central Park South, Upper Eastside ve Midtown Eastside'ı içine alan 4. bölgeden aday olan Karako, parti desteği olmaksızın seçimlere var gücüyle hazırlandığını hedeflediği tek kitle olmasa da Türk-Amerikan toplumundan beklediği desteği bulamadığını kaydetti. 
     Kampanyasını yürütmek için 15 bin ile 20 bin dolara gereksinimi bulunduğunu anlatan Karako, kendisine destek sağlayan gönüllülerin 10 bin seçmene göndereceği kampanya mektuplarının zarflarını tek tek yazdıklarını bildirdi. 
     Daha önce New York Eyalet Meclisi seçimlerine de katılan Boğaziçi Üniversitesi Ekonomi Bölümü mezunu Jak Karako, seçmenlerine New York'taki astronomik kiraların nedeni olan aşırı yüksek emlak vergilerini düşürmek, işyeri açmayı kolaylaştırmak ve bürokrasiyi azaltmak için çalışma sözü verdiğini kaydetti. 
     İstanbullu Musevi bir ailenin oğlu olan Karako, Nişantaşı Anadolu Lisesi ve Boğaziçi Üniversitesi Ekonomi Bölümü'nden mezun olduktan sonra ABD'ye 1990'da işletme alanında yüksek lisans yapmaya geldiğini, şu anda Fransızlar'ın dev sigorta şirketi Axa'nın New York'taki temsilciğinde finans müdürü olarak görev yaptığını anlattı. 
     Liberal Parti ile ilişkilerinin sürdüğünü kaydeden Karako, Türk Amerikan Dernekleri Federasyonu Türk-Musevi İlişkileri Komitesi Başkanlığı görevini de yürütüyor. 
     New York ve Avrupa'nın bazı kentlerinin yanı sıra Ankara, İstanbul ve Eskişehir'de şubeleri bulunan ''Baila Tango'' adlı tango dans okulunun ortağı olan Jak Karako, ayrıca New York'un dünyaca ünlü konser salonu Carnegie Hall'da da hafta sonları tango dersleri veriyor. 
     
</TEXT>
</DOC>
