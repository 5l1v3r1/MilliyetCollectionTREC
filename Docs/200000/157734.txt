<DOC>
<DOCNO> 157734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/siyaset/siy04.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP 'Kılınç'ın uyarı yapma yetkisi yok' 
</HEADLINE>
<TEXT>

     ANKARA Milliyet 

     AKP Genel Başkan Yardımcısı Dengir Mir Mehmet Fırat, 6. Uyum Paketi ile ilgili çekincelerini Başbakanlığa gönderen MGK Genel Sekreteri Org. Tuncer Kılınç'ın uyarı yapma yetkisi olmadığını söyledi. Başbakan Tayyip Erdoğan, bugün Genelkurmay Başkanı Org. Hilmi Özkök ile bir görüşme yapacak. 
     
     'MGK'da görüşülür' 
     Dün akşam Erdoğan başkanlığında yapılan toplantının ardından açıklama yapan Fırat, 6. Uyum Paketi ile ilgili Kılınç'ın uyarı yapma yetkisi bulunmadığını kaydederek şöyle konuştu "Bu konular MGK'da görüşülebilir. Ondan sonra bir tavsiye kararı olabilir. Ama Sayın Kılınç hiçbir şekilde 'şey' yapamaz. Bu içerik olarak MGK'da görüşülecektir. Uyum paketi en kısa zamanda gündeme gelecektir." 
     Erdoğan ile Özkök'ün yapacakları görüşmenin sorulması üzerine de Fırat, "Bu görüşme anormal bir şey değil. Nezaket ya da bilgilendirme ziyareti olabilir. Genelkurmay Başkanı, Başbakan'a bağlıdır" dedi. 
     
     Meclis yazın da çalışacak 
     Öte yandan, Erdoğan, Türkiye'nin AB'ye girişi için kurmaylarına ve milletvekilerine gece gündüz çalışma talimatı vererek, "Bu yaz düzenlemeleri yapmak zorundayız. AB bizim için çok önemli. Milletvekilleri az tatil yapmalı ve gereken yasalar çıkarılmalı" dedi. 
     

</TEXT>
</DOC>
