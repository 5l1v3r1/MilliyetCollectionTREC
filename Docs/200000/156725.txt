<DOC>
<DOCNO> 156725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/ekonomi/eko06.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa altın hisseye 'olmaz' diyor 
</HEADLINE>
<TEXT>

AB ülkeleri özelleştirilecek kurumları kontrol edebilmek için özel yasalardan, kurumların statülerine eklenecek birtakım maddelerden ya da altın hisse uygulamasından yararlanamayacak 
     GÜVEN ÖZALP Brüksel 

     Hükümetlerin özelleştirme alanında bazı kurumlardaki yönetsel üstünlüklerini koruma amacı taşıyan "altın hisse" uygulamasına yasak geldi. Avrupa Adalet Divanı, İngiltere ve İspanya'daki örneklerden hareket ederek bu uygulamanın yasadışı olduğunu ilan etti. Bu kararın ardından Avrupa Birliği AB hükümetlerinin, özelleştirmede bu yöntemi kullanmaları pratikte mümkün olmayacak. 
     
     Türkiye'yi etkileyecek 
     AB Komisyonu'nun girişimiyle açılan davalar sonucunda çıkan bu karar gereği bundan böyle bir kurumu özelleştiren hükümetler, ilgili kurumu kontrol edebilmek için özel yasalardan, kurumların statülerine eklenecek birtakım maddelerden ya da altın hisse uygulamasından yararlanamayacak. Divan kararına göre, temel kamu hizmetlerinin söz konusu olduğu elektrik ve telefon gibi alanlarda dahi devletlerin rolünün en alt düzeyde olması öngörülüyor. Hisse alımında sınırsız veto ve işletme kararlarına da bundan sonra izin verilmeyecek. 
     Bu karar doğrudan olmasa bile yasalarını ve düzenlemelerini AB'yle paralel hale getirmeye çalışan Türkiye açısından da etki yaratacak nitelikte. Altın hisse ve benzeri uygulamalar nedeniyle AB Komisyonu'nun "peşine düştüğü" şirketler arasında Volkswagen, Telecom İtalia, Rolls Royce, Eurostar gibi isimler yer alıyor. 
     
     

</TEXT>
</DOC>
