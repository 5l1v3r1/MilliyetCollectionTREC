<DOC>
<DOCNO> 162916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sondun29.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazze saldırılarına tepkiler "İntihar bombacıları geliyor" 
</HEADLINE>
<TEXT>

     İsrail askerlerinin Hamas lideri Abdülaziz El Rantisi'yi öldürme girişiminin ardından Ortadoğu'da tırmanan şiddet olaylarını, bugün protestolar izledi. 
     Batı Şeria'nın Nablus kentinde toplanan 1000 kadar Filistinli gösterici, protesto yürüyüşü yaptı. 
     Yürüyüşte, ''İntihar bombacıları geliyor'' yazılı dövizlerin taşınması dikkat çekti. 
     Gazze'de dün yine bir Hamas yetkilisinin aracına düzenlenen ve 2 yaşındaki bir çocuk dahil 7 kişinin öldüğü İsrail saldırısının ardından, bugün düzenlenen cenaze töreninde yine ''intikam'' çığlıkları atılmıştı. 
     Cenaze töreninde havaya ateş açılırken, küçük çocuğun naaşı Hamas bayrağına sarıldı. 
     Akabe barış zirvesinin ardından İsrail'in Rantisi'yi hedef alan saldırısından sonra Hamas da İsrailli sivillere yönelik intihar eyleminde bulunmuştu. Son 4 gündeki olaylarda toplam 46 kişi yaşamını yitirdi. 
     
</TEXT>
</DOC>
