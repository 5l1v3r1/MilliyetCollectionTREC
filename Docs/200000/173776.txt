<DOC>
<DOCNO> 173776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sonspo30.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mirsad Türkcan İsveç'te favori biziz... 
</HEADLINE>
<TEXT>

     33. Avrupa Erkekler Basketbol Şampiyonası finallerinin hazırlıklarını sürdüren A Milli Takım'da, Mirsad Türkcan, ''İsveç'te favori biziz'' dedi. 
     Yeni bir heyecan için toplandıklarını belirten Mirsad Türkcan, Basketbol Federasyonu'nun internet sitesinde yer alan açıklamasında, ''Avrupa Şampiyonası bizim için çok önemli. Biz de bunun bilinci içinde hazırlıklarımızı yaparak İsveç'e hazır olarak gideceğiz. Çünkü İsveç'te biz favoriyiz. İnşallah da bunu orada herkese göstereceğiz'' diye konuştu. 
     Mirsad, 2 yıl önce Türkiye'de yapılan şampiyonada Avrupa ikincisi olduklarını hatırlatarak, şöyle konuştu 
     ''Bu nedenle İsveç'te üzerimizde büyük bir baskı olacak. Türk halkı Dünya Şampiyonası'nın ardından bizden çok büyük başarılar bekliyor. Bütün arkadaşlarımla beraber bunun farkındayız. Buna da bizim gücümüz var. Bu beklentileri karşılayabilmek için öncelikle iyi hazırlanmamız gerekiyor. Ardından da takım olabilmemiz gerekiyor. Bunu İsveç'te yapacağımıza yürekten inanıyorum. Artık benim, Hidayet'in, Mehmet'in ve İbrahim'in kim olduğunu herkes biliyor. O yüzden egoları bir kenara bırakıp, milli formayı gururla taşımamız gerekiyor. Hepimiz üst düzey oyuncularız. Bunun bilincinde İsveç'te oynarsak karşımıza kim çıkarsa çıksın farketmez diyorum.'' 
     
</TEXT>
</DOC>
