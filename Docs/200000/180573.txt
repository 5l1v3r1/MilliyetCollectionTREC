<DOC>
<DOCNO> 180573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur22.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mercan Doktorların aldığı bıçak parası sorunu çözülecek 
</HEADLINE>
<TEXT>

     AK Parti Genel Başkan Yardımcısı Murat Mercan, bazı doktorların aldığı bıçak parası sorununu çözeceklerini söyledi. 
     Mercan, Eskişehir Kırım Türkleri Kültür ve Yardımlaşma Derneği'ni ziyaretinde, bazı hastanelerde haksız yere para talep eden doktorların bulunduğu yönünde duyumlar aldıklarını belirterek, bu kişilerin isimlerini tespit etmeleri halinde gerekli yasal işlemleri hemen başlatacaklarını kaydetti. 
     Vatandaşlardan bu konuda cesur olmalarını isteyen Mercan, ''Vatandaş, bu tür olaylara adı karışan doktorları şikayet etmekten korkmamalı. Hiç kimsenin vatandaşın cebindeki paraya el uzatmaya hakkı yok. Doktorların böyle birey yapmasına izin vermeyeceğiz'' dedi. 
     Eti-Bor A.Ş'ye alınan 103 işçinin noter huzurunda çekilen kura sonucu belirlendiğine de değinen Mercan, işçi alımı konusunda kesinlikle ''torpile'' izin vermediklerini ifade etti. 
     ''Buraya kendi adamlarımızı alsaydık kimse bizden memnun olmazdı. Şimdi herkesin gönlü rahat. Bu konuda babamı bile kırdım'' diyen Mercan, ülke için tanınan son fırsatın AK Parti iktidarı olduğunu bildirdi. 
     Mercan, yolsuzluklarla mücadelenin en tepeden başladığını ve toplumun her kesimini kapsadığını belirterek, ''Devletin yeterli kaynağı yok. Yolsuzluklara giden para vatandaşın cebinden çıkıyor. Bu nedenle ne yolsuzluğa ne de yoksulluğa gönlümüz razı gelir'' diye konuştu. 
     Dernek Başkanı Cahit Koca da AK Parti Genel Başkan Yardımcısı Mercan'dan, Ukrayna'da bulunan Kırım Türkleri'nin uğradığı soykırımı Avrupa genelinde gündeme getirmesini ve Eskişehir'de kurmayı planladıkları kültür sarayının yapımı için destek istedi. 
     Konuşmaların ardından Mercan'a Kırım Türkleri'nin yöresel kıyafeti olan Kalpak hediye edildi. 
     
</TEXT>
</DOC>
