<DOC>
<DOCNO> 162359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/siyaset/asiy.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika'yla 'yumuşama' sinyali 
</HEADLINE>
<TEXT>
Gül'ün sözleri Powell'ı memnun etti 
ABD Dışişleri Bakanı Powell, mektubunda Abdullah Gül'ün Tahran'daki İKÖ toplantısında verdiği mesajları övdü ve Türkiye'nin bu mesajları sürdürmesini diledi 
     YASEMİN ÇONGAR Washington 

     Irak Savaşı'ndaki işbirliğinin, Bush yönetiminin umduğu ölçülerde gerçekleşmemesi üzerine soğuk bir dönemden geçen Türk - Amerikan ilişkilerinde bir "yumuşama" işareti var. Bu işaret, Ankara'ya bir mektupla ulaştı. 
     Milliyet'in, Amerikan ve Türk kaynaklarından edindiği bilgiye göre, ABD Dışişleri Bakanı Colin Powell, Türk muadili Abdullah Gül'e bir mektup yazarak, Gül'ün iki hafta önce İslam Konferansı Örgütü'nde İKÖ verdiği mesajlardan dolayı takdirlerini iletti. Powell mektubunda, Gül'ün Tahran'daki bu toplantıda yaptığı konuşmayı büyük ilgi ve memnuniyetle karşıladıklarını bildirdi. Gül, söz konusu konuşmasında, İKÖ üyelerine, "Önce kendi içişlerimize çekidüzen vermeliyiz" diye seslenmiş ve "saydamlık, temel hak ve özgürlüklere saygı ve kadın - erkek eşitliği" çağrısı yapmıştı. 
     
     Yumuşama jesti 
     Powell, mektubunda Gül'ün bu çağrısına katıldıklarını ve bu mesajların Türkiye tarafından bölge ülkeleriyle paylaşılmasının büyük önem taşıdığını vurguladı. Diplomatik kaynaklara göre, Powell, Ankara'nın bu çağrıyı ifade etmeye devam etmesi dileğinde de bulundu ve bu konularda, Türkiye ile ABD arasındaki diyalog ve işbirliğinin ilerletilmesini istedi. 
     Bush yönetiminin, Dışişleri Bakanı Gül'ün İKÖ'deki konuşmasından duyduğu memnuniyet, daha önce diplomatik kanallardan Ankara'ya yansıtılmıştı. 
     Ancak bu memnuniyetin, Powell imzalı bir mektupla ifade edilmesi, "ikili ilişkilerde yumuşama sürecini başlatabilecek bir jest" sayılıyor. 
     Amerikan kaynakları, Türkiye'nin Ortadoğu'ya yönelik olarak, "temel hak ve özgürlüklere saygı, demokrasi ve terörle mücadele" konularını öne çıkaran her girişiminin Washington'da "açık destek bulacağını vurguluyorlar. 
     

</TEXT>
</DOC>
