<DOC>
<DOCNO> 166982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/siyaset/siy01.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura da öğrenci gibi not verilecek... 
</HEADLINE>
<TEXT>

Mevcut yasada memurların sadece olumsuz sicilleri tutuluyor. Yeni yasayla başarılar da 'yetersiz'den 'pekiyi'ye kadar kayda geçecek 
     ÖNDER YILMAZ Ankara 

     Hükümet öğrencilere yönelik "başarı puanı" uygulamasını artık memurlara da uygulayacak. Memurların yıllık başarı grafikleri, "yetersiz"den "pekiyi"ye kadar beş kategoride tespit edilecek. Başarı grafiklerine göre de terfilerde öncelik tanınacak ya da aldıkları cezalarda indirime gidilecek. Başarısız memurlar ise eğitim programlarına alınacak. 
     Yeni Memurlar ve Diğer Kamu Görevlileri Hakkında Kanun Tasarı Taslağı'nda 657 sayılı kanun bürokratik, yasakçı, yönetici kurallarını empoze eden, disiplinci ve sicile dayalı diye tanımlandı. Memurların girişimciliğini, liderlik vasıflarını, inisiyatif kullanma ve disiplin anlayışlarını ön plana çıkaracak yeni bir sistem kurulacağı ifade edildi. Performans değerlendirme sisteminin üç ana ayağını ise "liyakat", "bireysel gelişim" ve "performans reyting" ölçümleri oluşturacak. 
     
     Vatandaşın fikri de alınacak 
     Başarı ve sicil notunda mevcut kriterlerin yanı sıra memurun, ülkeyi, çalıştıkları kurumu temsilde ve çıkarlarını korumada gösterdikleri başarı ve yöneticilik ehliyetleri de değerlendirilecek. Not verilirken yönetici görüşlerinin yanı sıra kamu hizmetinden yararlaran vatandaşlar arasında yapılan anketler, müşteri şikayetleri gibi bilimsel yöntemler de değerlendirilecek. 
     657 sayılı yasada sadece olumsuz siciller memurlara aktarılırken yeni yasayla olumlu - olumsuz bütün değerlendirmeler memura bildirilecek. Tasarı şeffaf sicil uygulaması amacıyla amirin sicil değerlendirmeleri için memura "itiraz etme" hakkı tanıyacak. İki kez üst üste olumsuz sicil alan memur emekli edilecek. 
     
     Disiplin cezaları korunacak 
     657 sayılı yasadaki disiplin cezaları yeni çalışmada da aynen korunacak. Uyarma, kınama ve aylıktan kesme, kademe ilerlemesini durdurma gibi cezalar gündeme geldiğinde memurun son üç yıllık başarı notu dikkate alınacak. Durumu iyi veya pekiyi olanlara bir derece hafif ceza uygulanacak. Örneğin, kınama cezası alan memurun notu iyi ise ceza, uyarı cezasına çevrilecek. Aylıktan kesme ve kademe durdurma cezası alanlar, daire başkanı ve üstü kadrolara atanmayacak. 
     

</TEXT>
</DOC>
