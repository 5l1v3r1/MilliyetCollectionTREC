<DOC>
<DOCNO> 166769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/yasam/yas03.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarikatçı dediği kızını tek kurşunla öldürdü 
</HEADLINE>
<TEXT>

Ali Rıza Çağlar, tarikat üyesi olup ailesinin dağılmasına neden olduğunu öne sürdüğü kızının canını, pazar yerinde pompalı tüfekle vurarak aldı.. 
     İSMAİL POLAT İstanbul 

     Kartal'da, Ali Rıza Çağlar 52 , bir tarikata üye olarak ailesinin dağılmasına neden olduğunu öne sürdüğü kızı Dr. Cevahir Çağlar'ı 26 pompalı tüfekle pazar yerinde vurarak öldürdü. Tüfeğin namlusunu çenesine dayayarak yanına kimseyi yaklaştırmayan Çağlar, iki saat sonra teslim oldu. 
     
     Babasından kaçamadı 
     Kartal Dr. Lütfi Kırdar Eğitim ve Araştırma Hastanesi Kadın Doğum Servisi'nde görevli Dr. Cevahir Çağlar, gece nöbetinde olduğu klinikten dün sabah ayrılarak, üzerini değişmek için evine uğramak istedi. Sokakta daha önce tartıştığı babasıyla karşılaştı. Çevredekilerin müdahalesini "Karışmayın bu namus meselesi" diyerek engelleyen Ali Rıza Çağlar, kaçmaya çalışan kızına pompalı tüfekle ateş etti. Başının arka kısmından vurulan genç doktor, olay yerinde öldü. 
     
     'Tetiği çekerim' 
     Semt pazarı kurulan caddede rastgele ateş açarak iki kişiyi de hafif yaralayan Çağlar, polislerin gelmesi üzerine, tüfeği çenesinin altına dayayarak, tetiği çekeceğini söyledi. 
     Afyon'da kahvehane işlettiği, bazı yerel gazetelere de makale ve şiir yazdığı öğrenilen Çağlar, kızının 1994'de bir tarikata üye olduğunu öne sürerek, bu tarihten sonra da ailesinin parçalandığını ve yuvasının yıkıldığını iddia etti. 
     
     'Çocuklarımı elimden aldı' 
     Basın mensuplarına "Tarikat, beş çocuğumu da teker teker elimden aldı" diyen Çağlar, şunları anlattı "Kızım, abisinin rahatsız olduğunu söyleyip annesinin İstanbul'a gelmesini istedi. Eşimi gönderdim. Bir süre sonra eşimin boşanma davası açtığını öğrendim. İstanbul'a geldim, kızımdan 'tarikata üye olmayanların resmi nik hlı olsa bile evliliklerinin geçerli olmadığını' öğrendim. Aynı nedenle sabah kızımla yeniden tartıştık." Çağlar, iki saat süren ikna çabaları sonucu tüfeğini bir gazeteciye vererek teslim oldu. 
     
     'Yapmadığını bırakmadı' 
     Kız kardeşinin babası tarafından tehdit edildiği yönünde savcılığa şikayette bulunduğunu öne süren abi Resul Çağlar ise şunları söyledi "Başbakanlık'tan burs kazandı. Babam, Başbakanlığa türbanlı resmini gönderip, kardeşimin tarikatçı olduğunu ve burs verilmemesini istedi. Annemin ayrılmasının nedeni tarikat değil, babamın işkenceleriydi. Eve, birlikte yaşamak için Rus kadın bile getirdi." 
     

</TEXT>
</DOC>
