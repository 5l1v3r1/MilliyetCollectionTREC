<DOC>
<DOCNO> 163123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/spor/ydilmen.html </URL>
<DATE> 2003/06/14/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Hakan Şükür'ü alan kazanır 
</HEADLINE>
<TEXT>

     Ulusal maçlarda oynayacağımız rakiplerimizin antrenörlerinin ağzından hep şu sözü duyarız "Kolay kolay Hakan Şükür olunmuyor... Önlem alınması zor bir oyuncu." 
     Uzun stoper koyarsın olmaz... Çabuk bir kısa koyarsın yine olmaz... Kapanırsan hiç olmaz... 
     Geniş alanda topu iyi kullanır. Rakip defansa hücumu filan unutturur... 
     Maç içersinde çok sıkışırsın, topu şişirirsin... Vurmasa da vurdurmaz.. Vücudunu kullanır, indirir, servis yapar. Makedonya maçındaki ikinci gol gibi. Üçüncü golde de koşusu, sol ayak içiyle bırakışı, iyi bir santrfor örneğidir. 
     Çok önemli bir özelliği de maç sonunda vücudunda kredi bırakmamasıdır. Ne var, ne yok sahada tüketir. 
     Son iki milli maça, zaman zaman İstanbulspor ile antrenmana çıkarak, zaman zaman da kendi başına koşarak hazırlandı. Hiç ekonomik oynamayı düşünmedi, son dakikalara kadar savaştı ve yoruldu... 
     Hakan Şükür, şu an Beşiktaş'ın gündeminde... Ve nedense inanılmaz bir şekilde tartışılıyor. Hayret... Hakan Şükür'ü tartışmak, saçmalıktır. Bonservisi elinde Hakan Şükür'ü alan kazanır. 
     Birkaç yıldır sezon başı hazırlık dönemi geçiremedi. Bu sefer geçireceği iyi bir kampla hem ligde, hem de Şampiyonlar Ligi'nde rakiplerine göre bir adım öne çıkar... 
     Beşiktaş evinde Gençlerbirliği, Trabzon ve Gaziantep gibi dirençli takımlara puanlar kaybetti. Kapanan takımlara karşı çok zorlandı. Al Hakan'ı rahatla... 
     Hakan gol atar... Kanatlardan gelen akınların hepsinde de etkili olur... Sergen, Ahmet Hassan gibi seken toplarda çok etkili, forvete dönük orta sahalar varken, leblebi gibi gol attırır. 
     Düzenli aile hayatı olan, hiç kaytarmayan Hakan Şükür'ü alan kazanır. 
     
     Menajerlik 
     İngiltere'deki menajerlikle, Türkiye'deki teknik direktörlük aynıdır... Orada "Teknik direktör" yerine "Menajer" diyorlar... Orada Ferguson, burada Fatih Terim örneği... Bir de idari menajer var. Türkiye'de Sinan Engin, Can Çobanoğlu gibi... Çobanoğlu, kültürü, karizması, iş bitirici özelliğiyle Milli Takımımız'a yakışıyor. 
     Ancak o bir Ferguson değil... Özellikle son maçlarda, kenarda hep onu görüyoruz. Oyunculara uyarılar yapıyor. 
     Geçmiş yıllarda Sinan Engin'de de aynı şey vardı, şimdi eser kalmadı. Bu davranışlar teknik adamı çok rahatsız eder. 
     Bir de başarıyı herkes sahiplenir. Başarısızlık da kimseyi bulamazsınız... İngiltere maçı sonrası faturayı tek sahiplenen Haluk Ulusoy oldu. 
     Makedonya maçının devre arasında Can Çobanoğlu'nun "Yaşamak cesurların hakkı. Cesursanız kazanın" cümlesi ve Güneş'in motive edici konuşmaları takımı canlandırmış ya... Kazandığımız zaman bunlar hep gündeme geliyor. Keşke İngiltere'de de devre arasında gidip bunları söyleselerdi. 
     Durum kulüp takımlarında da aynı... Kazandığınız zaman ya yönetici ya birileri gelip takımı motive etmiştir. Kaybettiğinizde ise garibim antrenörler yanmıştır... 
     Basınımız hep yazar "İşte perde arkası... Maçtan önce şu idareci aradı, şöyle motive etti, böyle motive etti" diye... 
     Bunların hepsi hikaye... 
     
BİR ANI      Futbol oynadığım yıllarda Etiler'den taksiye bindim, Bebek'e gidiyorum... 
     Şoför aynadan baktı "Siz Rıdvan mısınız " diye sordu. 
     "Evet" dedim... 
     Yine baktı "Beni kandıracağını sandın değil mi" dedi. 
     İspat için nüfus kağıdımı çıkaracak halim yok ya... Taksiden indim. 
     Bu kez üç - dört çocuk "Rıdvan ağabey nasılsın " diye sorunca şoför baktı baktı bombayı patlattı "Kerizlere bak onlar da Rıdvan sandı." 
     
     
     

</TEXT>
</DOC>
