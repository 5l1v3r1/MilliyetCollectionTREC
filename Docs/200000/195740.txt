<DOC>
<DOCNO> 195740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/soneko09.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ticaret Bakanı Coşkun "1 milyon kişi işine geri döndü" 
</HEADLINE>
<TEXT>

     Sanayi ve Ticaret Bakanı Ali Coşkun, ''Ekonominin bir makro dengeleri var bir de görünen yüzü var. Görünen yüzü bu işsizliğin azalması. Aşağı yukarı yüzde 3'lük oran da 1 milyon kişinin tekrar işine döndüğünün bir işaretidir'' dedi. 
     Praktiker Güneşli Mağazası'nın açılışının ardından gazetecilerin sorularını yanıtlayan Coşkun, ''İşsizlik oranı yüzde 9'lar seviyesine düşmüş durumda. Bu konudaki çabalarınız devam ediyor mu '' şeklindeki soru üzerine, çabalarının devam ettiğini, halkı bezdiren en önemli sorunların başında işsizliğin geldiğini söyledi. 
     İstihdamın teşviki konusunda çok önemli tedbirler almakta olduklarını ifade eden Coşkun, ''Ama şu ana kadar olanlar zaten yatırım, üretim ve ihracat seferberliğinin doğurduğu sistemdir. Aşağı yukarı yüzde 3'lük oran da 1 milyon kişinin tekrar işine döndüğünün bir işaretidir. Zaten ekonominin bir makro dengeleri var bir de görünen yüzü var. Aslında görünen yüzü bu işsizliğin azalması'' dedi. 
     Ali Coşkun, ''Şimdi yeni teşvikleri de getiriyoruz. İstihdama vergi teşvikleri getireceğiz ve böylece kayıt dışı istihdamı kayıt altına almak istiyoruz. Çünkü şu anda 1 milyonun üzerinde kaçak çalışan var. Bunlar da ekonomiye yük getiriyor. O bakımdan işsizlik konusunda hassasiyetle duruyoruz'' diye konuştu. 
     Coşkun, ancak bütün işsizlik sorununu çözmenin zamana bağlı olduğunu söyledi. 
     ''Esnafa sicil affı ne zaman gelecek '' şeklindeki bir başka soru üzerine de Coşkun, şu anda Meclis'e sevkedilmekte olduğunu, önümüzdeki bir hafta 10 gün içinde Meclis'te komisyonlarda görüşüleceğini ifade etti. 
     
     ''POLİSİYE TEDBİRLER HİÇBİR ZAMAN ARZU EDİLEN ŞEYLER DEĞİLDİR'' 
     Eski Bankacılık Düzenleme ve Denetleme Kurumu BDDK Başkanı Engin Akçakoca'nın yaşadığı mali polis baskınıyla ilgili bir başka soru üzerine de Coşkun, ''Ekonominin istikrara kavuşması bakımından polisiye tedbirler hiç bir zaman arzu edilen şeyler değildir. Ama bu hareketi yapan birimlerin hangi gerekçeyle yaptığını biz de Hükümet olarak şu anda değerlendiriyoruz. Onun için olmuş bir vakayı da çok abartmamak lazım'' yanıtını verdi. 
     Şişli ve Beyoğlu'ndaki sinagoglara düzenlenen saldırıya ilişkin olarak da Coşkun, ''Bilmiyorum, daha detaylı bilgiyi öğrenmedik. Ben de üzüntüyle karşıladım'' dedi. 
     
</TEXT>
</DOC>
