<DOC>
<DOCNO> 156928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sontur05.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
com.tr uzantılı adres tescili için 31 bin başvuru.... 
</HEADLINE>
<TEXT>

     İnternette adres tescili konusunda Türkiye'de tek yetkili kurum olan ODTÜ Alan Adı Yönetimi'nin Domain Names Systems-DNS , bugüne kadar ''jenerik'' oldukları gerekçesiyle tescil etmediği ''com.tr'' uzantılı adresleri noter huzurunda çekilişle vereceğini duyurması üzerine 31 bin başvuru yapıldı. 
     DNS Yönetimi, bir süre önce araba, banka ve çeşitli hizmet sektörlerinin doğrudan adlarıyla başlayacak internet alan adlarını tescil edeceğini duyurdu. Başvuruların alınmasının ardından 12 Mayıs'ta noter huzurunda kura ile bugüne kadar ''jenerik'' sayılarak dağıtılmayan adreslerin verileceğinin açıklanması üzerine, DNS'ye 31 bin başvuru yapıldı. 
     Yoğun evrak akışı üzerine, başvuru belgeleri DNS yönetimince bir odaya konuldu. Ancak, evrakların fazla olması nedeniyle personelin çalışma alanı kısıtlandı. 
     Başvuru evraklarının incelenmesinden sonra noter huzurunda çekiliş yapmayı planlayan DNS Yönetimi, evrakların son günde gelmesi ve ilginin çok fazla olması nedeniyle çekilişi ertelemek zorunda kaldı. DNS Yönetimince, çekilişin bir an önce gerçekleştirilmesi için evraklar üzerinde inceleme başlatıldı. 
     Başvurulardan bir kısmının daha önce başkalarına tescil edilmiş olması nedeniyle DNS Yönetimi, evrakları teker teker ayırmaya çalışıyor. ''Com.tr'' uzantılı adresler için çekiliş yapılacağı duyurulmasına karşın başvurular arasında ''gen.tr'', ''name.tr'' uzantılı adresler de bulunuyor. 
     
     FUTBOL TAKIMLARININ ADRESLERİ İLGİ ODAĞI 
     Daha önce tescil edilen ancak çekilişte başkalarınca alınmak istenen adresler arasında AK Parti, futbol takımlarının, kurum ve kuruluşların internet adresleri de bulunuyor. 
     ''Akparti com.tr'' adresini tescil ettirmek için 9, ''Chp.com.tr'' için 8, ''Galatasaray.com.tr'' 41, ''Fenerbahce.com.tr'' için 45, ''Besiktas.com.tr'' için 37 ayrı başvuru yapıldı. Bu arada, ''aku.com.tr'', ''avukat.com.tr'', ''ajans.com.tr'', ''araba.com.tr'', ''acenta.com.tr'' adreslerini tescil ettirmek için de yoğun ilgi olduğu belirlendi. Her sektörden çok sayıda şirket başta ''galeri.com.tr'', ''gaz.com.tr'', ''gazete.com.tr'', ''gofret.com.tr'', ''giyim.com.tr'', ''guvenlik.com.tr'', bankalarca ''faktoring.com.tr'', ''banka.com.tr'' ve ''para.com.tr'', petrol şirketleri ''benzin.com.tr'', ''yogurt.com.tr'' olmak üzere ''jenerik'' adları üzerlerine tescil ettirmek için kurada şans arayacak. 
     ODTÜ Alan Adı Yönetimi, başvurular üzerinde yapacağı incelemenin ardından gerekli belgelere sahip olan başvuru sahipleriyle daha sonra belirlenecek bir tarihte noter huzurunda çekilişle adreslerin dağıtım ve tescilini yapacak. 
     
</TEXT>
</DOC>
