<DOC>
<DOCNO> 183570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/yazar/uras.html </URL>
<DATE> 2003/09/20/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Yaylalarda hayvan yok villa var 
</HEADLINE>
<TEXT>

   
   Koyulhisar, Kelkit Çayı havzasında, Reşadiye ile Suşehri arasında, yüksek tepelerin yamacına kurulmuş şirin bir kasaba. Deprem geçirmiş. Heyelan geçirmiş. Yemyeşil bir yerleşim bölgesi. Belediye Başkanı Niyazi Ergin ile eşi Gülten Ergin, "İmkanı olan İstanbul'a göç etti. Koyulhisar emekliler şehri haline geldi" diyor. 
   Niyazi Ergin, bölge için yaylaların önemini anlatıyor. Büyük şehirlere göç eden, yurtdışında çalışan yöre halkı yazın yaylalara geliyor. Eskiden insanlar yazın hayvanları otlatmak için yaylalara çıkarken şimdilerde tatil yapmak ve eğlenmek için çıkar olmuş. Eskiden hayvanlarını otlağa çıkaranların oturdukları yayla evlerinin ve hayvanlarını barındırdıkları ahırların yerini şimdilerde beton villalar almış. Yaylalarda hayvan yok. Villa var... Her yaylada yılın belli aylarında bir "şenlik" düzenleniyor. Bu şenliğin tarihi önceden bilindiğinde şenlik zamanı yurtdışından, yurtiçinden yöre halkı yaylaya akın ediyor. Koyulhisar Belediye Başkanı Niyazi Ergin her yıl ağustos ayının ikinci pazar günü Duman Baba Yaylası'ndaki şenlikte on bin kişinin bir araya geldiğini söylüyor. 
   Niyazi Ergin ve eşi Gülten Ergin ile Eğri Çimen Yaylası'na çıktık. Ormanların içindeki bu yaylada 450 dolayında yazlık ev veya villa yapılmış. Her biri ikişer katlı, nefis tatil evi. Yaylada elektrik, su, kanalizasyon, uydu istasyonu, lokanta var... Ama evlerin çoğu boş. Çünkü bu evleri yaptıranların çoğu yurtdışında veya İstanbul, Ankara gibi büyük şehirlerde yaşıyor. "Yaylada bizim de evimiz olsun" diyerek bir bina yapmışlar. Tokat'ın ilçe ve köylerinde iki yüze yakın yayla var. Yaylalara giderken nefis göllerle karşılaşılıyor. Sadece Reşadiye'de 7 göl var. Zınav, Göllüköy, Gödülüş, Kurt, Gındıralı, Mehmet Bey ve Sülük gölleri... Reşadiye'nin kuzeybatısındaki Zınav Gölü, Yolüstü Meğdün köyü sınırları içinde. Belediye Başkanı Mehmet Kaya Yolüstü Kültür ve Kalkındırma Derneği ile yapı, su ürünleri, tarım ve hayvancılık kooperatiflerinin kuruluşunu sağlamış. Köyün altyapısını tamamlamaya içme suyu getirmeye çalışıyor. 36 yataklı hastane yaptırmış. 
   Zınav Gölü'nü tanıtmak ve göle turist çekmek için çaba gösteriyor. Burası keşfedilmemiş bir cennet diyor. Arayışları gölü, Milli Park'lardan yerel yönetime devralmak. Belediye Başkanı, "Gayretlerimiz boşa gitmiyor. Yolüstü köyü artık göç vermiyor. Tersine gelenler köyde kalıyor..." diyor. 
   
      
   
</TEXT>
</DOC>
