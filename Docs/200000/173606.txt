<DOC>
<DOCNO> 173606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/siyaset/siy03.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'İşgal gücü olmayız' 
</HEADLINE>
<TEXT>

   Dışişleri Bakanı Gül, BM Irak Özel Temsilcisi'ne, Türkiye'nin Irak'ta işgal gücü olarak görünmek istemediğini söyledi. Başbakanlık'ta bugün Irak zirvesi var 
      ANKARA Milliyet 

   
   Dışişleri Bakanı Abdullah Gül, BM Irak Özel Temsilcisi Sergio De Mello'ya, BM'nin Irak'ın demokrasiye geçişi amacıyla özel bir birim açmasını önerdi. De Mello ise, Irak'ta polis gücü oluşturmak gibi yeniden yapılanma için BM'nin 1483 sayılı kararın yeterli olmayabileceğini, bu konuda Güvenlik Konseyi'nin karar vereceğini söyledi. 
   Türkiye'nin Bağdat Büyükelçisi Osman Paksüt ile dün Ankara'ya gelen De Mello, Gül ile görüştü. Görüşmede, Gül, "Biz, güvenlik ve altyapı konusunda yardımcı olmak istiyoruz. Yapacaklarımıza ilişkin ABD'ye bir liste sunduk. BM de bizim tecrübelerimizin aktarılmasında aktif olmak için Türkiye'de özel bir birim kurabilir" dedi. De Mello da, "Öncelikli sorun güvenlik. Suç oranları o kadar artıyor ki, polis gücü her şeyden önce geliyor. Türkiye eğitim konusunda rol oynayabilir" diye konuştu. 
   Türkiye'nin Irak'ta polis gücü olarak bulunmak istemediğini dile getiren Gül ise, "İşgal gücü olarak görünmek istemiyoruz" dedi. De Mello ise, Gül'e, "Siz Bosna'da sıcak karşılandınız. Bu Irak'ta da olabilir" dedi. 
   
   Kritik zirve 
   Hükümet, istikrar gücü konusunu bugün Başbakanlık'ta yapılacak bir zirveyle değerlendirecek. Zirveye Genelkurmay Başkanı Orgeneral Hilmi Özkök de katılacak. 
   
   
</TEXT>
</DOC>
