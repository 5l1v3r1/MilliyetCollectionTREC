<DOC>
<DOCNO> 194156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/spor/spo01.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu ne sevgi ah 
</HEADLINE>
<TEXT>

   Sergen'i dilinden düşürmeyen Lucescu, "O çok özel bir futbolcu. Sahaya çıktığında yüzde 100'ünü sahaya verir. Onu eldivenle tutmak lazım. Benimle kalırsa dört yıl daha futbol oynar" diye konuştu 
      
   '90 dakikayı kaldırmaz' 
   BEŞİKTAŞ Teknik Direktörü Mircea Lucescu, Işık Sigorta'nın jüri toplantısında Sergen Yalçın'ı göklere çıkardı, takım ve spor yazarlarıyla ilgili düşüncelerini aktardı. Rumen teknik adam, Sergen için, "Sahaya çıktığı zaman yüzde 100'ünü oyuna verir. Ama vücudu 90 dakikayı çok zor kaldırır. Galatasaray'da iken onu Roma maçı öncesinde sahaya sürdüm. Sakatlandı, ameliyat oldu. Geri dönmesi ise 8 ayı buldu. Bu, arkama dönüp baktığımda benim en büyük hatamdı" dedi. 
   
   'Benimle kalırsa...' 
   SERGEN için methiyelerini sürdüren Lucescu, "Çok özel bir oyuncu. Onu eldivenle tutmak lazım. Çok saygılı ve disiplinli. Diğer antrenörlerle nasıl başarılı olamadı, merak ediyorum. 32. yaşını yeni kutladı. Sanırım 4 yıl daha futbol oynar. Tabii ki eğer benimle kalırsa" yorumunu yaptı. Yıldız oyuncunun 10 gün antrenman yapmayacağını söyleyen Siyah - Beyazlı çalıştırıcı, "Ameliyat söz konusu değil. Lazio ve Fenerbahçe maçlarında sahaya dönecek" ifadesini kullandı. 
   
   'Garanti vermedik' 
   ANTRENMANLARIN her şeyin en doğrusunu gösterdiğini belirten Rumen teknik adam, "İdmanlarımız bile gergin bir havada geçiyor. Futbolcuları transfer ederken ilk 11 garantisi vermedik. Rekabeti bilerek geldiler" ifadesini kullandı. Beşiktaş çalıştırıcısı, bazı spor yazarlarının futboldan çok, polemikten bahsettiğini söyledi. Türkiye'de çok sevilen Lucescu, "Türk vatandaşı olur musunuz " sorusuna ise, "Ben bir Rumenim ve Rumen olarak kalacağım" yanıtını verdi. 
   
   Kartal'ın gözü sıcak illerde    GALATASARAY maçında çıkan olaylar nedeniyle saha kapama tehlikesiyle karşı karşıya kalan Beşiktaşlı idareciler, bir yandan ceza almamak için dua ederken, diğer yandan da alternatifleri düşünmeye başladı. Siyah - Beyazlılar, saha kapama cezasının verilmesi durumunda Konyaspor maçını Antalya ya da İzmir'de oynamak için başvuruda bulunacağı öğrenildi. 
   
   İmzalar devre arası    BU sezon sonunda sözleşmesi bitecek futbolculardan Ronaldo'ya üç yıllık sözleşme imzalatan Beşiktaş Yönetimi, diğerleriyle devre arasında görüşülmesi kararı aldı. Mukavelesi sona erecek olan İbrahim, Ahmet Yıldırım ve Tümer'i de bırakmayı düşünmeyen Siyah - Beyazlılar, ilk yarıda akılları karıştırmamak için imzaları tatile bıraktı. 
   
   Beşiktaş, 'Işık' saçtı    Işık Sigorta tarafından düzenlenen "11 Altın Adam Yarışması"nın ekim ayı değerlendirmesinde, Beşiktaş'tan Mircea Lucescu, ayın teknik direktörü, Serdar Bilgili, ayın yöneticisi, Ronaldo ise ayın altın adamı seçildi. Toplantıya katılan ve geçen ay da en başarılı antrenör seçilen Lucescu, "en başarılı yönetici" olarak belirlenen İstanbulspor Başkanı Adnan Sezgin plaketlerini aldı. 
   
   Kaan da istirahatli    ORHAN YILDIRIM 

   
   10 gün dinlenecek 
   GENÇLERBİRLİĞİ maçının hazırlıklarını dün yaptığı tek antrenman ile sürdüren Beşiktaş'ta Sergen'den sonra Kaan Dobra'nın da oynayamayacağı açıklandı. İsviçre'de muayene olan Sergen'in karın kaslarında ödem oluştuğu, 10 gün boyunca özel tedaviye alınacağı belirtildi. Kulüp Doktoru Yalçın Yavuzer, sağ uyluk adalesinde çekme olan Kaan'ın da 10 gün dinlendirileceğini açıkladı. 
   
   Ahmet kadroda yok 
   YAVUZER, sol dizinde zaman zaman ağrı hisseden Ahmet Dursun'un önemli bir sorunu olmadığını söyledi. Dün salonda çalışan golcü oyuncuyu Teknik Direktör Lucescu idman eksiği olduğu gerekçesiyle Gençlerbirliği maçının kadrosuna almadı. Siyah - Beyazlılar bu sabah 11.00'de son çalışmasını yapacak, ardından 16.30'da Ankara'ya giderek kampa girecek. 
   
   Mihajlovic'e 8 maç ceza    BEŞİKTAŞ'IN 26 Kasım'daki rakibi Lazio'nun yıldızı Sinisa Mihajlovic, Avrupa Kupaları'nda 8 maç ceza aldı. UEFA'nın, Chelsea'ye 4-0 mağlup oldukları maçta rakibi Mutu'ya kasten tekme atması nedeniyle Sırp futbolcuyu bu cezaya çarptırdığı bildirildi. Disiplin komitesi ayrıca Mihajloviç'e 20 bin İsviçre Frangı da yaklaşık 22 milyar lira para cezası kesti. 
   
   
</TEXT>
</DOC>
