<DOC>
<DOCNO> 172306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sondun07.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld bir zamanlar Saddam ile el sıkışmıştı.. İşte o fotoğraf... 
</HEADLINE>
<TEXT>

     ABD Savunma Bakanı Donald Rumsfeld'in, 1980'li yıllarda ABD'nin, İran'a karşı kullanması için Irak'a kimyasal silah yardımında bulunduğu zamanlarda, Irak'ta Saddam Hüseyin ile el sıkışırken çekilmiş fotoğrafları, bugünlerde ABD'nin belli başlı kentlerinin metrolarında yer alıyor. 
     California Barış Hareketi adlı örgüt, ''Rumsfeld-Saddam Reklam Kampanyası'' başlıklı yeni kampanyasında, ABD yönetiminin ''yanlış politikalarını'' eleştirmeyi amaçlıyor. 
     Metrolardaki posterlerde Rumsfeld, 1983 yılı Aralık ayında, dönemin ABD Başkanı Ronald Reagan'ın temsilcisi olarak Bağdat'ta Irak lideri Saddam Hüseyin ile el sıkışırken görülüyor. 
     ABD yönetiminin, 1980'li yıllarda Saddam Hüseyin'i, ''İslami köktendinciliğin yayılmasını engellemeye yönelik'' ABD çabaları için yaşamsal önemde gördüğünü belirten California Barış Hareketi, bu çerçevede ABD'nin, kimyasal ve biyolojik silahlar ile füze sistemi programlarını geliştirmesinde Irak'a yardım ettiğini ileri sürdü. 
     California Barış Hareketi, konuyla ilgili açıklamasında, ''Ülke çapında bir reklam kampanyası başlatıyoruz. İki temel amacımız var. Birincisi, seçilmiş liderlerimizi, başarısız olan dış politikadan doğrudan sorumlu tutmak. İkincisi, gelecek nesillerin bir arada yaşayabileceği yeni bir Amerikan dış politikasını savunmak'' ifadelerini kullandı. 
     
</TEXT>
</DOC>
