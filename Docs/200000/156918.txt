<DOC>
<DOCNO> 156918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sonspo41.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Cavcav'a ateş püskürüyor... 
</HEADLINE>
<TEXT>

     Beşiktaş Kulübü İkinci Başkanı Hüsnü Güreli, ''Beşiktaş'ı yenip, Galatasaray'ın önünü açacağız'' diyen Gençlerbirliği Kulübü Başkanı İlhan Cavcav'a sert tepki gösterdi. 
     Güreli, İlhan Cavcav'ın hukuki bir suç işlediğini savunarak, ''Bana göre bu sözler hukuki bir suçtur. Futbol Federasyonu'nun bu sözleri ihbar kabul etmesi lazım. İlgili kurulların bunu incelemesi gerekir'' dedi. 
     Hüsnü Güreli, bir kulübün başkanının aynı ligden başka bir takım için ''Taraftarıyım'' diyemeyeceğini öne sürerek, ''Sayın Cavcav kendi camiasına nasıl hesap veriyor, merak ediyorum. Madem Galatasaraylı, o zaman bugüne kadar neden Galatasaray'da yöneticilik yapmamış da Gençlerbirliği'nde başkanlık yapıyor Hata yapmış, başta da kendi camiasına karşı hatalı'' şeklinde konuştu. 
     
     ''KİMSE KİMSENİN EMEĞİYLE OYNAMAZ'' 
     Beşiktaş'ın, Gençlerbirliği ile oynayacağı zorlu maça hafta içinde çeşitli çevrelerce spekülasyonu yapılan hakem Mustafa Çulcu'nun atanmasını da değerlendiren Güreli, tüm hakemlere güvendiklerini söyledi. 
     ''Bu saatten sonra kimse kimsenin emeğiyle oynamaz'' diyen Güreli, sözlerini şöyle tamamladı 
     ''Kendisi çok düzgün bir hakemdir. Tarafsız ve objektif bir maç yönetimi yapacağından eminiz. Hem federasyona, hem de Merkez Hakem Kurulu'na güveniyoruz. Bu saatten sonra kimse hata yapmaz, zaten bugüne kadar da yapmadı.'' 
     
</TEXT>
</DOC>
