<DOC>
<DOCNO> 170721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/soneko12.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
POAŞ "Bazı şirket hisselerinin ikizinin basıldığı belirlendi" 
</HEADLINE>
<TEXT>

     Petrol Ofisi A.Ş., aslı Bayındırbank kasasında bulunan bazı şirket hisselerinin ikizinin basıldığının belirlendiğini açıkladı. 
     Petrol Ofisi A.Ş. POAŞ , şirket hisseleriyle ilgili olarak basında çıkan ''Borsada sahte hisse paniği'' başlıklı habere ilişkin Borsa Başkanlığı'nca istenen açıklamaya cevaben İMKB'ye bir yazı gönderdi. 
     İstanbul Emniyet Müdürlüğü'nün 7 Temmuz 2003 tarihli yazısıyla, şirkete ait 10. tertip A grubu hisselerden halen Takasbank kasasında bulunduğu öğrenilen 573 seri nolu hisse senedinin ikizinin şirkette bulunup bulunmadığı veya ilgili hissenin şirketten çalınmış olup olmadığının sorulduğu belirtilen POAŞ yazısında, şöyle denildi 
     ''Buna cevaben 8 Temmuz 2003 tarihli yazımızla, söz konusu hissenin aslının Bayındırbank'a rehin edilmiş olduğu ve halen Bayındırbank'ın kasasında bulunduğu bildirilmiş ve Takasbank nezdindeki hissenin sahte olmasının kuvvetle muhtemel olduğu ifade edilmiştir. Bilahare, Bayındırbank kasasında bulunan senet aslının ikizinin basılmış olduğu ve bu ikizin de Takasbank'a ibraz edildiği tespit edilmiş ve bunun üzerine de söz konusu ikiz hissenin iptali talebiyle tarafımızdan dava açılmıştır. 
     Şu ana kadar yapılan çalışmalarımızda ikiz veya sahte başka senet bulunduğuna ilişkin bir bulgu yoktur.'' 
     
</TEXT>
</DOC>
