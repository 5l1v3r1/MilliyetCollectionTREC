<DOC>
<DOCNO> 175722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sonspo01.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim Daha farklı kazanabilirdik" 
</HEADLINE>
<TEXT>

     Galatasaray Teknik Direktörü Fatih Terim, CSKA Sofya'yı 3-0 yenerek iyi bir avantaj elde ettiklerini belirterek, ''Daha farklı kazanabilirdik'' dedi. 
     Terim, maç sonrası düzenlediği basın toplantısında, kazandıkları bu avantajı rövanşta da değerlendirerek Şampiyonlar Ligi'ne kalmayı umduklarını söyledi. 
     Maça baskılı başladıklarını kaydeden Terim, ''Bu arada iki gol bulduk. Daha sonra da her atağımız tehlikeli oldu. Alanımızı iyi kapatıp, üçüncü golü de bulduk. Rakip 10 kişi kaldıktan sonra, son 20 dakikada 4-5 gol pozisyonunu değerlendiremedik. Daha da farklı kazanabilirdik'' diye konuştu. 
     Akılcı bir taktik uyguladıklarını ifade eden Terim, son günlerde eleştirilen savunmasına da sahip çıkıp, ''Bu kadar ağır savunma da pozisyon vermedi'' dedi ve eleştirilere gönderme yaptı. 
     Bazı oyuncularının rahat olmadığını belirten Terim, birçok oyuncunun, eleştiriler nedeniyle sıkıntı yaşadığını kaydetti. 
     
     BATİSTA'YA ÖVGÜ 
     Terim, annesini kaybetmesine rağmen maçta oynayan ve iyi bir performans gösteren Batista'ya saygı duyduğunu söyledi. 
     Batista'nın oynamasını kendisinin istediğini ifade eden Terim, ''İsteğimize karşılık verdi ve mükemmel oynadı. Özverili bir futbolcu. Ancak bu Batista'yı 1-2 maçta bırakmayacağız. İnşallah bu sezon kendisinden çok daha fazla yararlanacağız'' diye konuştu. 
     
     ''HASAN VE GALATASARAY ADINA ÇOK SEVİNDİM'' 
     Herkesin kendisinden Hasan'ı oynatmamasını beklediğini anlatan Terim, iyi oyuncularda ısrar edilmesi gerektiğine inandığını kaydetti. 
     Maçta iyi oynayan Hasan ve Galatasaray adına çok sevindiğini vurgulayan Terim, ''İyi bir kazanç oldu. Böyle bir şeye kendisinin de ihtiyacı vardı'' dedi. 
     
     ''TRANSFER ÇALIŞMALARI SÜRÜYOR'' 
     Transfer çalışmalarının sürdüğünü belirten ve önümüzdeki günlerde bu konunun açıklığa kavuşabileceğini vurgulayan Terim, transfer çalışmalarının, Şampiyonlar Ligi'ne kalıp kalmayacaklarıyla bir ilgisinin bulunmadığını vurguladı. 
     
     MLADENOV ''NE OLDUĞUNU ANLAMADAN İKİ GOL YEDİK'' 
     CSKA Sofya Teknik Direktörü Stoytcho Mladenov, maçta ne olduğunu anlamadan iki gol yediklerini söyledi. 
     Üçüncü golün kendilerini adeta şok ettiğini belirten Bulgar teknik adam, ''Kırmızı karttan sonra ise hiçbir şey yapamadık'' dedi. 
     Mladenov, aldıkları kötü sonuca rağmen, hala tur atlamak için şanslarının olduğu iddiasında bulundu. Mladenov, ''Galatasaray çok iyi bir takım. 3-0 kazanarak büyük bir şans elde etti. Biz ise çok hata yaptık. Umarım bunları bir an önce düzeltiriz. Yine de turdan umudumuzu kesmedim'' diye konuştu. 
     
</TEXT>
</DOC>
