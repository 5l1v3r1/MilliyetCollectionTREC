<DOC>
<DOCNO> 172976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sondun24.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktris sevgilisini döverek öldüren Cantat'ın psikolojisi bozulmuş 
</HEADLINE>
<TEXT>

     Litvanya'da kaldığı otelde feci şekilde dövülerek komaya giren ve beyin ödemi sonucu öldüğü açıklanan Fransız oyuncu Marie Trintignant'ı öldürmekle suçlanan Bertrand Cantat'nın ''ruhsal durumunda bozulma'' nedeniyle hastaneye kaldırıldığı bildirildi. 
     Fransız Noir Desir rock grubunun şarkıcısı Cantat'nın bulunduğu Lukiskiu Cezaevi'nin Müdürü Rimantas Gagys, ''Bertrand Cantat, ruhsal durumunda bozulma nedeniyle cezaevi hastanesine kaldırıldı'' dedi. 
     Litvanyalı adli yetkililer, Cantat'nın 14 Ağustos'a kadar gözaltında tutulacağını, bu sürenin daha sonra uzatılabileceğini açıklamıştı. 
     Fransa-Litvanya ortak yapımı ''Colette'' adlı filmin çekimleri için geçen ay başından bu yana Vilnius'da bulunan Trintignant, sevgilisi Bertrand Cantat ile Pazar günü tartışma sırasında dövülünce hastaneye kaldırılmış, Cantat da gözaltına alınmıştı. 
     
</TEXT>
</DOC>
