<DOC>
<DOCNO> 152210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/ekonomi/eko05.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Olacak O Kadar' marketi 
</HEADLINE>
<TEXT>

Gima, Levent Kırca'nın Dolmabahçe'deki Çadır Tiyatrosu'nu Şişli Belediyesi'nden aylık 35 milyara kiraladı. Çadır'ın birinci katı Gima, ikinci katı sinema, bowling salonu ve sergi alanı olarak kullanılacak 
     SONGÜL HATISARU - AYFER YILDIZ 

     Gima, İstanbul Dolmabahçe'de Levent Kırca'nın Çadır Tiyatrosu'nda kültür merkezi konseptinde oluşturulacak bir mağaza açıyor. Levent Kırca'nın kira sözleşmesinin bitmesi nedeniyle çadırı boşalttığı belirtiliyor. Çadırın yıkılmayacağı konseptin aynen korunacağı öğrenilirken, Şişli Belediyesi'nin bölgedeki tarihi dokunun korunması şartıyla 'olur' verdiği ve Gima ile anlaşmaya vardığı öğrenildi. Bu çerçevede bin 400 metrekarelik çelik konstrüksiyon çadırın ikinci katı, sinema salonları, bowling salonu, sergi alanı haline getirilecek. İkinci katta aynı zamanda alışverişe gelen çocuklu kadınlar için bir çocuk bakım yuvası oluşturulacak. Çadırın çevresindeki park da yeniden düzenlenecek. Çadırın birinci katı yine var olan konsepte dokunulmadan, süpermarket şeklinde kullanılacak. Gima'da fast - food markaları da bulunacak. Gima'nın 29 ilde 77 mağazası bulunuyor. İstanbul ve Balıkesir'de önümüzdeki günlerde birer mağazanın daha açılması planlanıyor. 
     
     Aylık kira 35 milyar 
     Çadır konseptinin ileride yaygınlaşabileceği belirtilirken, Levent Kırca'nın kira sözleşmesinin bitmesi nedeniyle geçtiğimiz hafta çadırı boşalttığı öğrenildi. Gima'nın Belediye'ye aylık 35 milyar lira kira ödeyeceği bildirildi. 
     


EKONOMİ 




















</TEXT>
</DOC>
