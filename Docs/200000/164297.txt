<DOC>
<DOCNO> 164297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/spor/ygokce.html </URL>
<DATE> 2003/06/20/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Amerika'ya tezkere yok 
</HEADLINE>
<TEXT>

     Endam aynasına bakınca... Aferin, çocuklara Her iki yarıda da çok rahat mücadele ettiler. Düşünün hepsi de lig yorgunluğuyla Fransa'ya gittiler. Buna rağmen taze heyecanlarıyla, genç enerjileri ve uluslararası kariyer özlemleri onlara gerekli hızı da, motivasyonu da kazandırdı. Savunma Amerika'nın attığı golde burnunun dibindeki adama kafa vurdurarak hatalı, ama rakibe çok fazla pozisyon vermediler. Genç Fatih'e yeşil ışık... Bülent ile Alpay'ın deneyimlerine ve ustalıklarına selam... İbrahim'in çabalarına da alkış... 
     Bu takımın Kore - Japonya'dan sadece dört kişiyle oynadığını, ötekilerin tümüyle yenilerden oluştuğunu unutmayalım. Çoğu ilk kez bir arada oynuyor. Gökdeniz sağ kanatta etkili. Volkan ön liberoda çok hata yapmadı. Ergün'e ne diyebiliriz ki Sadece teşekkür İstanbulsporlu Selçuk çift santrforun arkasında iyi servis yaptı. Tuncay ve Okan farklı bir hücum ikilisi oluşturdular. Okan'ın golcü olduğu belli. Ondan, önümüzdeki maçlarda daha etkili görüntüler izleyeceğiz. Ama Tuncay hem lider, hem çabukluk, hem teknik, hem de taktik zenginlikleri olan bir oyuncu. Koşuyor, arkadaşlarını ateşliyor, pozisyon hazırlıyor, golü de atıyor. Pozitif enerji merkezi. 
     Milli Takım'ın geriden çıkışlarını, oyunu hücuma yönlendirmesini, pozisyon zenginliğini çok beğendim. Savunmada yerleşme ve rakibe alan kapatma konusunda zaman zaman ortaya çıkan eksiklerimizin tedavisi gerekir. 
     Bu yenilenmiş Milli Takıma da en az Dünya Kupası üçüncülüğünü kazanan kadrodakiler kadar güveniyoruz. Onların desteğe ve deneyime ihtiyacı var. Türkiye'nin yakın yarını olan bu takıma güvenelim. Şenol Güneş, damgasını vuracaksa zaten devraldığı mirasla değil, dün St.Etienne'de sahaya çıkan kadroyla vuracak. Kaldı ki, Kore - Japonya şövalyelerinin tümü de formayı duvara asmış değil. O unutulmaz kadro ile bugünküler Türkiye'nin geçiş sürecine, yenilenme aşamasına, çok renkli ve keyifli katkılar yapabilirler. 
     Amerika'ya tezkere yok Futbolda da .. 
     Wolfowitz hiç özür beklemesin Kutlama mesajı verebilir. 
     
     

</TEXT>
</DOC>
