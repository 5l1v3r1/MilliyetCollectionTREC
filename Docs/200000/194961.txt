<DOC>
<DOCNO> 194961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/yazar/altan.html </URL>
<DATE> 2003/11/12/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Dağınık... 
</HEADLINE>
<TEXT>

   
   Gazi'nin naaşının Etnografya Müzesi'nden - yani Ankara Halkevi'nden - alınıp, Anıtkabir'e taşınmasından bu yana da 50 yıl, yani yarım yüzyıl geçmiş. 
   
   Yarım yüzyıl önce, 10 Kasım 1953'te, 3 saatten daha uzunca sürmüş olan o yürüyüşe, bendeniz de Naci Sadullah'la birlikte katılmıştım. Mehmet Altan henüz 10 aylıktı, Ahmet Altan ise 3.5 yaşında... 
   İsmet Paşa da, sanırım 70'indeydi. Muhalefet partisi lideri olarak, frakı, yahut jaketatayı içinde mum gibi yürüyordu. 
   O sırada aklıma ne Menderes'in idam edileceği geliyordu, ne Bayar'ın ölüm cezasına çarptırılıp, yaşı nedeniyle cezasının infaz edilmeyeceği... 
   
   Ne olmuş, nasıl olmuştu da Atatürk ile İnönü'nün arası açılmış ve İnönü 1937'de Başbakanlık'tan uzaklaştırılarak, yerine Bayar getirilmişti 
   Ne olmuş, nasıl olmuştu da Başbakanlık'tan düştükten sonra, sadece Malatya mebusu kimliğiyle kalan İsmet Paşa, Gazi'nin öldüğü günün ertesinde, 11 Kasım 1938'de Cumhurbaşkanı seçilmişti 
   
   Türkiye hiçbir zaman kendi siyasal tarihini saydamlaştıramadı ve kendi gerçekleriyle - özellikle de ekonomik gerçekleriyle - yüz yüze gelmeyi göze alamadı. 
   Bazen kendi kendine hayallere dalar, 70 yıllık bir basın sergisinin açıldığını düşünürüm. 
   Gazi döneminde yayımlanan gazetelerin manşetleri... Sonra İsmet Paşa döneminde yayımlanan gazetelerin manşetleri... Sonra Bayar - Menderes döneminde yayımlanan gazetelerin manşetleri... Sonra 27 Mayıs döneminde yayımlanan gazetelerin manşetleri... 
   
   İsmet Paşa'nın Cumhurbaşkanı olmasıyla birlikte, Ankara'da büyük bir kadro değişikliği olmuştu. İsmet Paşa, Başbakanlık'tan düştüğü zaman, kabineden hemen ayrılan eski Sağlık Bakanı Dr. Refik Saydam'ı, Başbakanlık'a getirmişti. 
   Babam da o tarihlerde Başbakanlık Yazı İşleri Dairesi Müdürü'ydü. 
   Bütün resmi dairelerde İnönü'nün fotoğrafları asılmış, banknotların üstüne İnönü'nün resimleri basılmıştı. 
   Atatürk'e "Ebedi Şef", İnönü'ye "Milli Şef" sıfatları verilmişti. 
   Ve Başbakan Dr. Refik Saydam, ilk verdiği demeçlerden birinde 
   - A'dan, Z'ye her işimiz bozuktur, demişti. 
   
   2. Dünya Savaşı dönemi, apayrı bir dönemdi. İnönü, savaşa girmemek için, elinden geleni yapıyor Hasan Emir Erkilet, Ali İhsan Sabis gibi emekli generaller, her gün Hitler'i öven yazılar yazıyorlardı. 
   Daha Cumhuriyet'in ilanından önce Türkiye Büyük Millet Meclisi hükümetinin, sözün kısası Gazi'nin 1921'de Sovyetler'le, yani Lenin'le, Moskova'da yaptığı dostluk anlaşması unutulmuş gibiydi. 
   Ankara'yı, temsil eden heyette Yusuf Kemal Tengirşek, Ali Fuat Paşa falan vardı. Ve Ankara'yı ilk tanıyan devlet, Sovyetler oluyordu. 
   
   "Atam, sen kalk da ben yatam" benzeri, mahut bir plağın her yıl çalınıp durması ötesinde vaktiyle Tarih Kurumu tarafından 3 cilt halinde yayımlanmış olan "Atatürk Söylev ve Demeçleri"ni de, objektif olarak incelemek ve söylenmiş olanlarla yapılabilmiş olanlar arasındaki farkın dökümlerini, su yüzüne çıkararak bunların nedenleri üstünde bilimsel olarak durmak gerekmez mi 
   Bu konuda Prof. Dr. Baskın Oran'ın gösterdiği ciddiyetle, Prof. Dr. Hasan Köni'nin yaklaşımları dışında hep aynı mahut plağın döndürülmesi, Hazine'den geçinmelilerin üst tabakasına göre biçimlenmiş oligarşik bir yapıya yani çağ dışı bir statükoya olan perçinlenmişliği koymuyor mu ortaya 
   
   Enseyi karartmayın... Bu kez 21. yüzyılın dış dinamikleri, 21. yüzyılı da ıskalatmayacaktır Türkiye'ye... 
   "Kışla" parfümlü siyasetle, "Cami" parfümlü siyaset arasındaki salıncaklanma bile, şimdiye dek bilmediğimiz gerçekleri koymakta ortaya... 
   Örneğin vurgun, soygun ve rüşvetlerin 50 milyar doları falan aştığını... Örneğin Adalet Bakanı Cemil Çiçek'in açıklamasıyla, milyarlarca doları cebellezi edenlerin, uçak alanlarında "ayrıcalıklı kişiler" salonlarında itibar gördüğünü... Örneğin, kışın kar yağdığında 10 bin köy yolunun kapandığını... 
   Ve artık biliyoruz ki, BM'nin "İnsani Gelişme Raporu"na göre, Türkiye, Yunanistan'ın 70 basamak altında... 
   
   Sezildiği kadarıyla 20 yıl kadar daha süreceğe benzer iç çalkantılar... Rusya'dan sonra Türkiye'yi de sonunda sarmalar Avrupa Birliği... 
   1953 yılında Ata'nın naaşı, Anıtkabir'e taşınırken, kimse bilmiyordu 7 yıl sonra neler olacağını... 
   Şimdiyse bilen var mı, 1 yıl sonra neler olacağını .. 
   Görelim bakalım Mevlam neyler, ne eylerse güzel eyler... 
   
      
   
</TEXT>
</DOC>
