<DOC>
<DOCNO> 183816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/siyaset/asiy.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sohbet Odası'nın konuğu, İzmir Büyükşehir Belediye Başkanı Ahmet Piriştina 
</HEADLINE>
<TEXT>

   Yine seçileceğim 
      SOHBET ODASI 

   Derya SAZAK 

   
   Büyük projeleri bitirmek için bir dönem daha belediye başkanlığı yapmak istediğini söyleyen Piriştina, '2004'te kazanırsam 1980'den sonra üst üste seçilen ilk belediye başkanı olacağım' diyor 
   
   
   İzmir'e dört yıl hizmetten sonra DSP'den CHP'ye geçtiniz, 2004 Nisan'ında yeniden aday olacak mısınız CHP'ye geçişle yeniden aday olmayı beraber düşünmek gerekiyor. İzmir'de yerel yönetimi üstlenirken İzmir'in turizm, ticaret merkezi, kültür - sanat, kongreler şehri olmasını hedeflemiştik. Buna ulaşmak için özellikle altyapı projelerini gerçekleştirmeliydik. Göreve geldiğimizde İzmir'in kanal sistemi tamamlanmamıştı, Körfez kullanılmaz hale gelmişti. Kentin ulaşımı yetersizdi. Bir kent dönüşümüne ihtiyaç vardı. 
   
   Örnek aldığınız kentler oldu mu 
   Avrupa'da, özellikle İspanya'da başarılı kent dönüşümü örnekleri var. Barcelona, Valencia... İzmir, Türkiye'nin AB'ye dönük, çağdaş yüzü. Geleceğin İzmir vizyonunu oluşturmak için öncelikle 1970'lerden sonra kentin aldığı büyük göçün günümüze taşıdığı sorunları çözmek gerekiyor. 
   
   Adaylık mutabakatı var 
   
   Büyük projelerin ne kadarı tamamlandı 
   Hepsini gerçekleştirdik diyemeyiz. İşte bir dönem daha belediye başkanlığı düşüncesinin altında da bu kaygı yatıyor. İzmir'i dönüştürecek önemli projelerin uygulanması açısından gelecek seçimle ilgili bir karar vermek durumundaydık. 
   
   İzmirlilerin size bakış açısı nedir 
   Genel olarak bir dönem daha belediye başkanlığı yapmamda bir mutabakat oluşunca ikinci kez aday olmaya karar verdim. 
   
   İzmir ve Ege, 1950'lerde Demokrat Parti hareketine rüzg r vermiş, 1970'lerden itibaren 'solun kalesi' olmuş. Özal döneminde de ANAP etkindi. İki dönem üst üste kazanan var mı 
   1970'lerde Alyanak ve daha önce de Osman Kibar ikişer defa seçildiler. 12 Eylül'den sonra büyükşehir statüsüne geçildikten sonra Burhan Özfatura iki kez belediye başkanlığı yaptı ama üst üste değil. Arada Çakmur var. 
   
   AKP ile yarışırız 
   2004'te kazanırsanız... 
   1980'den sonra üst üste seçilen ilk belediye başkanı olacağım. 
   
   CHP'ye geçtiniz, parti adaylık konusunda nasıl bir yöntem izleyecek, İzmir'de büyükşehir adaylığı garanti mi 
   Elbette bunun prosedürü var ama bazı gelenekler de var. Parti yönetimi, henüz karar aşamasına gelmeden kendi siyasi sorumluluk ve yetkilerini kullanarak adaylık yolunu açtılar. 
   
   Adaylık sözü aldınız. 
   CHP yönetiminin, önümüzdeki yerel seçimler için bizzat sayın genel başkan tarafından yapılmış adaylık tanımı var Seçimlerde başarılı olacak, sonra kent yönetiminde uygulamalarıyla partiyi mahcup etmeyecek kadrolar aradıklarını beyan ettiler. Bu tanım çerçevesinde CHP yönetimi, milletvekilleri ve sayın genel başkanıyla çok sıcak ilişkimiz var. Sevgiyle karşıladık birbirimizi. 
   
   Sayın Baykal size 'İzmir adayımızsınız' dedi mi CHP'ye geçişte bu söz verilmiş olmalı... 
   Bu sürecin doğal akışı budur. 
   
   İzmir'de sol güçlü ama, 1999'da DSP'nin oyları yüzde 40 dolayındaydı, CHP 3 Kasım'da bu oyların hepsini toplayamadı, DSP'den AKP'ye ve Genç Parti'ye kayma oldu. İmar Bankası skandalı ardından Uzan güç kaybediyor, İzmir'de yarış CHP, AKP arasında geçecek gibi... 
   3 Kasım seçimlerinde CHP, Türkiye genelinde ikinci parti olmasına karşın İzmir'de yüzde 30'la birinci partiydi. Benim aday olmamla birlikte ciddi bir sinerji yaratılacağını düşünüyorum. 
   Normal şartlarda bugün seçim olsa yerel yönetimlerde İzmir'de CHP zorlanmaz. AKP ile yarışırız. İktidar partisi İzmir'de çok iddialı olacaktır. 
   
   Kentin siyasetteki, ekonomi ve ülke yönetimindeki ağırlığı 1960 - 70'lerde olduğu gibi değil, özellikle işadamları bundan yakınıyor. Buna katılıyor musunuz 
   Ekonomide son yıllarda belki Anadolu Kaplanları öne çıktı. Süper ligde İzmir'in futbol takımı yok. Ancak bu geçici. Sektörel bazı zayıflıklar olabilir. Ancak İzmir her zaman güçlü bir kent. Gelecek için umut veriyor. Batı'ya açılan pencere. Ege'nin en büyük limanı. Sanayi bölgeleri açısından Türkiye'ye örnek olacak durumdayız. 
   
   Fonlar hazır 
   
   İzmir çevre yolu da ağır ilerliyor... 
   Balçova bağlantısı tamamlandı, Karşıyaka - Çiğli arasında sıkıntı var. Siyasi iktidardan talep etmek ve arkasında durmak doğru bir şey. Belediyenin de bazı projeleri var. Aliağa - Menderes arasındaki hattı metro standardına çıkarmak. Bizim Üçyol'dan Bornova'ya kadar giden 11.5 kilometrelik hattımız var. Hafif metro. 600 milyon dolara maloldu. Günde 70 bin yolcu taşıyor. Oysa 100 - 150 milyon dolar yatırımla 80 kilometrelik Aliağa - Menderes hattı yapılacak. Yolcu kapasitesi günde 550 bin kişi. İzmir'de kent içi ulaşımı kökünden çözecek. Havaalanından Karşıyaka'ya kadar. Bunun için her şey tamam, Avrupa Yatırım Bankası'ndan fonları hazır, 25 milyon dolarlık ilk ihalemiz 25 Eylül'de çıkıyor. 
   
   Ecevit'le konuşmadan ayrıldım       
   DSP'den CHP'ye geçiş nasıl oldu Sayın Ecevit'in siyaseti bırakacağına ilişkin duyumlar nedeniyle partiden ayrıldınız ama Bülent Bey h l görevinin başında 
   Siyasete devam edeceksek, CHP benim için çok doğal bir disiplin, siyasi örgütlenme... Sayın Ecevit'e olan sevgi ve saygıyla DSP'de siyaset yapılır. Bu gerçekten baktığınız zaman eğer DSP'den ayrılma noktasına gelmişseniz Sayın Ecevit'i gözardı ederek bir karar veremezsiniz. 1991 yılından beri 12 yıl görev yaptığım bir siyasi hareketten ayrılırken Sayın Ecevit'in konumuyla ilgili de değerlendirme yapmak zorundaydım. Çok net olarak genel merkez yöneticileri, o günlerde İzmir'e yaptıkları ziyarette kasım ayında kongre yapılacağını, Sayın Ecevit'in genel başkanlığı bırakacağını ifade etmişlerdi. Benim için geçerli bir beyandı. 
   
   TİP üyesiydim 
   
   Ecevit'in çekileceğini duyunca istifa ettiniz. Ama bunu kendisiyle konuşmadınız. 
   Hayır. Bunlar çok kolay şeyler değil. Konuşması insanı üzen şeyler. 
   
   Ecevit'le geçmişiniz 1980 öncesine mi uzanıyor, hep CHP üyesi miydiniz 
   Hep soldaydım. 1980 öncesi Türkiye İşçi Partisi'ne TİP üyeydim. Yüksel Çakmur'un belediye başkanlığı döneminde TANSAŞ Genel Müdürlüğü yaptım. Aktif siyasete 1991'de DSP'den milletvekili adayı olarak girdim. 
   
   Konak Pier'in açılışını biz engellemiyoruz...    Piriştina Pier'in açılmasını durduran biz değil Maliye Bakanlığı. Mülkiyeti bize ait değil. Bakanla konuştuk. Çözüme yaklaştık 
   
   Körfez'in temizliği çok konuşuldu. Kordonda balık tutuluyor. İzmir mucizesi nasıl oldu 
   İzmir'in kanalizasyonu, Körfez'e akıtmak yerine, bir ana kuşaklamayla kentin bütün kirliliğini dört pompa istasyonuyla Çiğli'deki arıtma merkezine gönderiyoruz. Oradan derin deşarj yapılıyor. Benden önceki belediye başkanları dönemlerinde Sayın Özfatura, Çakmur tarafından bazı ihaleler yapılmıştı. Bizim burada gösterdiğimiz keramet, projeyi masaya yatırıp revize etmek oldu. 500 milyon dolar para harcanmıştı. Eğer projeyi aynen uygulasak o kadar daha para harcayacak ve 20 yıllık süreye ihtiyacımız olacaktı. 
   Teknolojiden yararlanarak, polietilen borulardan akışkanlık sağlayarak, bazı hatları yeniden düzenleyerek kirliliğin tamamını bu sistem içinde Çiğli'ye göndererek günde 600, 700 ton çamuru arıtıyoruz. 
   Şu anda 100 milyon dolar kanal sistemi için harcadık. Yağmur sularıyla ilgili de 40 milyon dolar kullandık. 
   
   Körfezde canlanma başlayacak mı Sonuçta o balçıklar deniz dibini kaplamış durumda. 
   Bilim adamlarımız, eğer Körfez'e giden kirliliği durdurursanız canlanma başlayacak, canlı türleri geri dönecek diyorlardı. Gerçekten bu oldu. 
   
   Büyük haksızlığa uğruyoruz 
   İzmir denilince son dönemde akla gelen olaylardan biri de 'Konak Pier savaşı...' Oradaki alışveriş merkezi niye açılmıyor Siz de eleştiriliyorsunuz. 
   Belediyenin hiçbir engel çıkarmadığı, tam tersine yapılması için katkıda bulunduğu bir olayda büyük haksızlığa uğruyoruz. Anıtlar Kurulu'na verilen proje onaylanmamış ve mülkiyet sorunu çözümlenmemişti. Üçte birlik bölümü Deniz Kuvvetleri'ne tahsis edilmişti. Ruhsat aşamasına gelindiğinde Maliye Bakanlığı bize yazı yazdı. Belediyeye devredilen alanı geri istediler. Yürütmeyi durdurma kararı aldılar. 
   Belediyenin çözebileceği hiçbir şey yok. Biz taraf değiliz. Deniz Kuvvetleri, buradan ayrılmak için liman yapılmasını istiyor. Liman yapımını firma belediyeye taahhüt ediyor. Bu olmayınca Deniz Kuvvetleri yerini geri istedi. Biz orayı Milli Emlak'a geri vereceğiz. 
   
   Yoğun göç alıyoruz 
   
   Sorun nasıl çözülecek 
   Donanmaya başka liman yapılacak. Açılmasını biz de istiyoruz. Ama mülk bize ait değil ki. Durduran Maliye Bakanlığı'dır. Bakanla konuştuk, çözüme yaklaştık. Kordon ve çevresindeki düzenlemeyle Körfez'e bir gerdanlık taktık. Meles havzasındaki bataklığı kuruttuk. Bugüne kadar kimsenin önermediği bir çözüm bulduk. Çok özgün bir proje geliştirildi, jeotekstil diye suyu geçirgen bir malzeme serildi, üzerine hafif toprak atarak o bataklık kapatıldı. İzmir'e gelişte o herkesi çarpan koku gitti, iki yıldır orada 9 Eylül resepsiyonu yapıyoruz. 
   Körfezin çevresinde 1 milyon 350 bin metrekare yeşil alan yarattık. Narlıdere Güzelbahçe'deki eski plajları açtık. Merkez dışındaki semtlerde de aynı büyüklükte yeşil alan açtık. 159 kilometre dere ıslah ettik. Su şebekesi yenilendi. 
   
   İzmir'de gecekondulaşma ve betonlaşma gözleniyor. 
   Doğru, daha çağdaş bir kent yaratma uğraşındayız. Yoğun göç alıyoruz. 
   
   
</TEXT>
</DOC>
