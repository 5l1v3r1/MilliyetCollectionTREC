<DOC>
<DOCNO> 163050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur57.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
8 bin öğrenci tarlada, karnelerini yakınları aldı 
</HEADLINE>
<TEXT>

     Şanlıurfa'nın Siverek İlçesi'nde, çeşitli ilköğretim okullarında öğrenim gören, ancak tarım işçisi olarak çalışmak amacıyla şehir dışında bulunan 8 bin öğrencinin karnesi yakınları tarafından alındı. 
     İlçede 35 bin öğrenci karnelerini alıp tatil imkanına kavuşurken, pamuk toplama, çapa yapma gibi çeşitli tarım işlerinde çalışmak üzere aileleriyle birlikte Ege ve farklı bölgelere giden öğrenciler karne heyecanını yaşayamadı. 
     Bazı öğrenciler karne notlarını öğrenmek için yakınlarını ararken bazıları ise tarım sezonunun kapanmasını beklemek durumunda kaldı. 
     İlçe Milli Eğitim Müdürü Ali Çalışır, maddi durumu iyi olmayan ailelerin okulların kapanmasına bir ay kala öğrencileri okullardan alıp farklı bölgelere gittiğini söyledi. Bazı ailelerin çocuklarını bırakacak yer bulamadığı için yanına götürdüğünü ifade eden Çalışır, okullarda bulunmayan öğrencilerin karnelerini yakınlarına verdiklerini belirtti. 
     Öğrenci yakınlarından İbrahim Burhankulu, sınıflarını orta dereceyle geçen yeğenlerinin karnelerini başarılı bulduğunu ifade ederek, tarlada çalışan öğrenci için orta derecenin başarı kabul edilmesi gerektiğini kaydetti. 
     
</TEXT>
</DOC>
