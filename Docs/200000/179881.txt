<DOC>
<DOCNO> 179881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/dunya/dun02.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Özbekistan'a Aliyev modeli 
</HEADLINE>
<TEXT>

   Sağlık sorunları yaşayan Devlet Başkanı İslam Kerimov'un iktidarı kızı Gülnara'ya devretmeye hazırlandığı öne sürüldü 
      CENK BAŞLAMIŞ Moskova 

   
   Özbekistan Devlet Başkanı İslam Kerimov'un, Azerbaycan'dakine benzer bir manevrayla iktidara kızını getireceği yolundaki söylentiler çoğalmaya başladı. 
   Kısa süre önce İngiliz Financial Times gazetesi, Özbek liderinin kızı Gülnara Kerimova'nın 30 iki yıl içinde büyük bir servet yaptığını yazmıştı. Rus basınında çıkan haber ve yorumlarda ise, Kerimova'nın adı yeni Özbek lideri olarak geçiyor. Nezavisimaya gazetesi, sağlık sorunları bulunan Kerimov'un başkanlık seçimlerine katılmayarak kızını aday göstereceğini yazdı. Daha önce, Kerimov'un varislerinin başında Dışişleri Bakanı Sadık Safayev geliyordu. Ancak Safayev'in, kısa süre önce gizli tutulan bir düğünle Kerimova ile evlenmesi söylentileri tersine çevirdi. Kerimov'un, iktidarı damadına bırakmaktan vazgeçerek kızı Kerimova'da karar kıldığını söyleyenler arttı. Gözlemcilere göre Kerimov, başarılı bir iş kadını olan Gülnara Kerimova'nın Özbekistan'daki klanlara dayalı sistemin dengelerini bozmadan iktidarı sürdürebilecek yetenekleri bulunduğunu düşünüyor. Nezavisimaya gazetesi, Kerimova'nın Rusya yanlısı olmasının da iktidar şansını arttırdığını yazdı. 
   ABD asıllı eşinden iki yıl önce ayrılmasından sonra ticarete atılan Kerimova'nın büyük bir servet yaparak Özbekistan'daki telefon şirketini ele geçirdiği, ayrıca Moskova'da çok değerli taşınmazları bulunduğu söyleniyor. Harvard mezunu olan Kerimova, karatede kara kuşak sahibi. Ağır hasta olan Azerbaycan Devlet Başkanı Haydar Aliyev de, oğlu İlham Aliyev'i başbakanlığa atayarak iktidar yolunu açmıştı. 
   
</TEXT>
</DOC>
