<DOC>
<DOCNO> 182313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sontur13.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'li Oyan Bütçe açığı 30 milyar dolar. Yama, deliğe yetmiyor... 
</HEADLINE>
<TEXT>

     CHP Grup Başkanvekili Oğuz Oyan, 17 yılda özelleştirmeden sağlanan gelirin 8 milyar dolar, 2003 yılı bütçe açığının ise 30 milyar dolar olduğunu belirterek, ''Bu yamanın, bu deliğe yetmeyeceği belli'' dedi. 
     Çağdaş Sanatlar Merkezi'nde düzenlenen ''Halkçılık Sempozyumu''nun, ''Ekonomide Halkçılık'' oturumuna başkanlık eden Oyan, halkçılığın, Türkiye'de sözde değil, özde benimsenmesi gerektiğini söyledi. 
     Oyan, tam bağımsızlık, halkçılık ve halk egemenliği ilkelerinin, Kurtuluş Savaşı'nda doğduğunu ifade etti. 
     Özelleştirme uygulamalarına değinen Oyan, 1986 ve 2003 yılları arasında GSM lisans sözleşmesi satışları dahil, özelleştirmelerden sağlanan gelirin 8 milyar milyon dolar olduğunu, bu gelirin yüzde 34'ünün bütçeye aktarıldığını kaydetti. 
     Özelleştirmelerden 17 yılda sağlanan gelirin 8 milyar dolar, 2003 yılı bütçe açığının ise 30 milyar dolar olduğunu vurgulayan Oyan, ''Bu yamanın, bu deliğe yetmeyeceği belli'' diye konuştu. 
     Özelleştirmelerin sadece KİT'lerle sınırlı kalmadığına işaret eden Oyan, ''Orman arazileri, sit alanlarının pazarlanması, şehir merkezindeki okulların satılması... Topkapı Sarayı ne zaman, Dolmabahçe ne zaman '' diye sordu. 
     
</TEXT>
</DOC>
