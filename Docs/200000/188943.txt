<DOC>
<DOCNO> 188943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/yasam/ayas.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'dan Rize'ye deplasmana gidiyor 
</HEADLINE>
<TEXT>

   Dünya Kupası'ndan sonra Galatasaraylı olan Takami Endo, geçen yıl üç kez Türkiye'ye gelmiş. Endo, bu hafta Çaykur Rizespor deplasmanında... 
      BERİL ÖZCAN 
   
   Türk Milli Takımı'nın, Kore ve Japonya'da düzenlenen Dünya Futbol Şampiyonası'nda kazandığı başarının ardından, koyu bir Galatasaray taraftarı olmuş Takami Endo. Bu sevgi onu ta buralara, Türkiye'ye taşımış. 
   Milli Takım'ın İngiltere'yle yapacağı maçı izlemek için Türkiye'ye gelen 27 yaşındaki bankacı Takami Endo, Türkiye Süper Ligi karşılaşmalarını özel bir televizyonun internet yayınlarından takip ediyormuş. 
   Endo, maçları yerinden izlemek için son bir yıl içinde tam üç kez Türkiye'ye gelmiş. Önceki gelişlerinin amacının hem Galatasaray'ın maçlarını izlemek, hem de Türkiye'yi yakından tanımak olduğunu anlatan Endo, "Bunun için ne kadar para harcadığımı söylesem, insanlar bana deli der" diyor. 
   
   En çok Arif'i beğeniyor 
   İngiltere maçında Türkiye'nin çok pas hatası yaptığı için kaybettiğini söyleyen Takami Endo, maç hakkında da şunları söyledi "Bilet bulmak çok zor oldu. Ama maçları tek başıma olmama rağmen çok rahat seyrettim. Kimse rahatsız etmedi, herkes yardımcı oldu. Türkiye'deki futbol ortamı çok güzel." 
   Hafta sonu Rize'de oynanacak Galatasaray - Çaykur Rizespor maçına gidecek olan Endo'un en çok beğendiği futbolcu ise Arif... Çantasında, Galatasaray'ın renklerinden oluşan bir örgü bağı ve nazar boncuğu taşıyan Endo, Dünya Kupası'ndaki Türkiye - Senegal maçından sonra ise Türkiye'ye kendisini daha da yakın hissettiğini söylüyor. 
   Her gelişinde Türkiye'yi ve Türk insanını daha yakından tanıyarak, sevdiğini söyleyen Endo, sözlerini şöyle bitirdi "Sadece ben değilim. Türkiye'ye maç izlemek için gelen çok Japon var. Galiba deliyim. Türkiye'ye gelmek için sürekli para biriktiriyorum." 
   
   
</TEXT>
</DOC>
