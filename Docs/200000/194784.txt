<DOC>
<DOCNO> 194784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/soneko06.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv ihracatının üçte 2'si AB'ye... 
</HEADLINE>
<TEXT>

     Türkiye ekonomisinin lokomotifi olarak nitelendirilen otomotiv sektörü, ihracatın yüzde 62.2'sini Avrupa Birliği AB üyesi 15 ülkeye yaptı. 
     Bu dönemde, 5.8 milyar dolarlık otomotiv ihracatının 3.6 milyar dolarlık kısmının, AB pazarından elde edildiği bildirildi. 
     A.A muhabirinin, Uludağ İhracatçı Birlikleri UİB verilerinden yaptığı derlemeye göre, Türk otomotiv sektörü gelişmiş batı ülkeleri başta olmak üzere, 5 kıtada toplam 176 ülke ve özerk bölge ile 14 serbest bölgeye ihracat yaptı. 
     Yılın 10 ayında gerçekleştirilen toplam 5 milyar 848 milyon 820 bin dolarlık otomotiv ihracatının, 3 milyar 633 milyon 702 bin dolarlık kısmı, Türkiye'nin geleneksel olarak en büyük ticari partnerleri konumundaki AB ülkelerine yapıldı. 
     Bu rakam, toplam otomotiv ihracatının yüzde 62,2'sini oluştururken, AB üyesi 15 ülkenin, 161 ülke karşısındaki potansiyelini de kanıtladı. 
     
     İHRACATIN YARISI 5 ÜLKEYE 
     AB ülkeleri arasında, Almanya, Fransa, İtalya, İngiltere ve İspanya'ya yapılan ihracat, 2 milyar 899 milyon 601 bin dolar ile neredeyse toplam otomotiv ihracatının yarısını karşıladı. 
     AB üyesi Belçika, İrlanda, Hollanda, Avusturya, İsveç, Yunanistan, Finlandiya, Danimarka, Portekiz ve Lüksemburg'a yapılan ihracat da, yine üst sıralarda yer aldı. 
     
     ADAY ÜLKELERDEKİ DURUM 
     İhracatın yapılmadığı Kıbrıs Rum kesimi dışındaki 11 aday ülkeye gerçekleştirilen ihracat eklendiğinde ise Avrupa pazarının payı, yüzde 70.7'yi buldu. 
     Bulgaristan, Polonya, Letonya, Macaristan, Litvanya, Romanya, Slovenya, Slovakya, Malta, Çek Cumhuriyeti ve Estonya'ya, ocak-ekim döneminde 496 milyon 675 bin dolar ihracat yapıldı. 
     Toplam otomotiv ihracatının yüzde 8.5'inin yapıldığı ve yakın gelecekte AB adayı olması beklenen bu ülkelerde ihracatın artış hızı dikkati çekti. İhracat, geçen yılın aynı dönemine göre, Litvanya'da yüzde 194.4, Slovakya'da yüzde 101, Malta'da yüzde 144.6, Çek Cumhuriyeti'nde yüzde 110.7, Polonya'da da yüzde 91.2 oranında arttı. Bu trendin devamı halinde, AB adayı ülkelerde pazar potansiyelinin daha da artması bekleniyor. 
     AB üyesi ve aday ülke konumunda bulunan toplam 26 ülkeye 4 milyar 130 milyon 377 bin dolar ihracat yapıldı. Kalan 150 ülkeye gerçekleştirilen ihracat ise 1 milyar 718 milyon 443 bin dolar ile sınırlı kaldı. 
     
</TEXT>
</DOC>
