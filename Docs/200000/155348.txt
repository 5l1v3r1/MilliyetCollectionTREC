<DOC>
<DOCNO> 155348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/soneko24.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş Türkiye krizi aştı, bundan sonra hata yapılmamalı 
</HEADLINE>
<TEXT>

     Devlet eski bakanı, CHP İstanbul Milletvekili Kemal Derviş, Türkiye'nin artık krizi yendiğini bildirerek, ''Türkiye'de büyük hata yapılmaması ve siyasette eski alışkanlıklara dönülmemesi durumunda ekonomik krizin çıkması çok zor'' dedi. 
     Derviş, Eskişehir Anadolu Üniversitesi'nde A.Ü verdiği ''Krizden Sonra Türkiye Ekonomisi'' konulu konferansta, Türkiye ekonomisinden sorumlu olarak görev yaptığı 2001 yılının sanıldığı gibi kolay geçmediğini anımsatarak, dönemin Başbakanı Bülent Ecevit'in teklifi üzerine Dünya Bankası'ndaki görevini iki gün içinde bırakıp ülkeye geldiğini kaydetti. 
     Bir pazar sabahı çalan telefonu açan eşinin, kendisine ''biri bizimle dalga geçiyor galiba. Arayan Başbakan Ecevitmiş'' dediğini anlatan Derviş, yıllar önce birlikte çalıştığı Ecevit'in ricası üzerine Türkiye'de önemli bir görevin sorumluluğunu aldığını kaydetti. 
     Derviş, 2001 Şubat ayında, Türkiye ekonomisinin yüksek reel faiz ve milli gelirin yüzde 97'sine dayanan kamu borç yüküyle karşı karşıya olduğunu ifade ederek, şöyle konuştu 
     ''Yüksek enflasyon ekonomiyi bozan bir makineye benzer. Böyle bir süreçte hesap yapmak zorlaşır, yatırım yapmak riskli hale gelir. Bazıları bundan çıkar sağlar ve bu durumun sürmesini ister ama en büyük sıkıntıyı dar gelirli vatandaş çeker. Makro ekonomik dengeleri, bulduğumuz dış kaynağın bir kısmını mali yapısı bozulan bankalara aktardık. Bunu yaparken banka batıran patronlara kaynak aktarıyorlar eleştirileriyle karşılaştık, ancak asıl yapılan vatandaşın mevduatını güvence altına almaktı. O dönemde kamu bankalarının günlük çevirebilmeleri gereken para 15 katrilyon liraydı.'' Bu dönemde tüm siyasi tehdit ve baskılara rağmen mali dengesi bozulan 19 bankaya el konulduğunu, Bankacılık Düzenleme ve Denetleme Kurumu BDDK ile özerk hale getirilen Merkez Bankası yönetiminin uyumlu çalışması sonucu finans kesiminin disipline edildiğini belirten Derviş, daha sonra yaptıkları bazı reformlar sayesinde ekonomide kısmi rahatlamanın sağlandığını bildirdi. 
     Derviş, 2002 yılı baharında yaşanan nispi rahatlamayla koalisyon ortakları arasında bazı anlaşmazlıkların baş gösterdiğini ve hükümetin iş yapamaz hale geldiğini savunarak, erken seçim sonucu siyasette yeni bir tablonun oluştuğunu ifade etti. 
     
     ''TÜRKİYE ARTIK KRİZİ YENDİ'' 
     Hesaplamalarına göre kamu borç yükünün şu anda milli gelire oranının yüzde 97'den yüzde 83'e düştüğünü, döviz kuru, faiz ve enflasyondaki gerilemenin devam ettiğini belirten Derviş, şöyle devam etti 
     ''Türkiye artık krizi yendi. Türkiye'de büyük hata yapılmaz ve siyasette eski alışkanlıklara dönülmezse ekonomik krizin çıkması çok zor. Büyümede yaşanan kıpırdanma devam ediyor. Ancak, bu birikmiş dengesizlikleri yenmek için tek başına yeterli değil. Şimdi, dışarıda, yatırım yapacak ülke arayan uzun vadeli yabancı yatırımcıyı Türkiye'ye çekmek lazım.'' Derviş, Türkiye'nin yaklaşık 5 milyon işsize istihdam olanağı yaratabilmesi için yabancı sermayeyi çekip, sürdürülebilir istikrarlı büyümeyi sağlaması gerektiğine işaret ederek, ''Yabancı sermayeyi çekip, 5-10 yıl ortalama yüzde 7 büyüme hızının sağlanması durumunda, ülkenin en büyük sorunu olan istihdam çözüme kavuşur. Bu zordur, ancak yapılması imkansız değildir'' diye konuştu. 
     Bu arada, Sinema Anadolu Salonu'nda konferans veren Derviş'i dinlemeye gelen, ancak yer bulamayıp dışarıda kalan bazı öğrenciler, bu durumu salonun dışında alkışlarla protesto etti. 
     
</TEXT>
</DOC>
