<DOC>
<DOCNO> 174664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/son/sondun11.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuveyt - Filistin arasında özür gerginliği.. 
</HEADLINE>
<TEXT>

     Filistin Başbakanı Mahmud Abbas'ın, bölge turu kapsamında ziyaret etmesi beklenen Kuveyt'i, Kuveyt'in Irak işgalindeyken Filistin'in tavrı için özür dilemesini istemesi yüzünden iptal edildiği belirtiliyor. 
     Filistinli bakan Yaser Abdrabbo, Perşembe günü Suudi Arabistan'a giden yarın da Ürdün'e geçmesi beklenen Abbas'ın, parlamentoda konuşma yapmak üzere davet edildiği Kuveyt'i, programdaki bazı sorunlar nedeniyle listeden çıkardığını söyledi. 
     Abbas, Kuveyt'in kardeş bir ülke olduğunu, iptalin de çok ciddi olmadığını belirtmesine rağmen, Filistinli bir yetkili, gezinin ''Kuveyt'in 1991 yılında Irak tarafından ilhakı sırasında Filistin'in Irak'a verdiği destekten ötürü özür dilemesi talebinin reddedilmesinden'' kaynaklandığını açıkladı. 
     Kuveyt Başbakanı Sabah El Ahmed El Sabah, bugün Kuveyt'te yayınlanan El Siyasa gazetesine verdiği demeçte, Abbas'ın ziyareti sırasında işgalin Filistin tarafından kınanmasına ilişkin ortak bir deklarasyonun çıkması gerektiğini, ancak karşı tarafın bunu kabul etmede isteksiz olduğunu söyledi. 
     El Sabah, ''Kuveyt halkı, 1990'da Irak'ın Kuveyt'e saldırganlığı konusunda Filistin Özerk Yönetimi'nin tavrı için özür dilemeyi içeren bir açıklama olmadıkça, üst düzey bir Filistinli yetkilinin ziyaretini kabul edemez'' dedi. 
     Abbas, bölge ülkeleri gezisi kapsamında Suudi Arabistan'dan sonra Ürdün, Birleşik Arap Emirlikleri gibi ülkeleri ziyaret ederek, geçen ay yaptığı Washington'daki temasları hakkında bilgi verecek. 
     Kuveyt basını, Kuveyt ziyareti henüz resmi olarak iptal edilmediyse de, Abbas'ın Kuveyt yerine Tunus'a gideceğini belirtiyor. 
     
</TEXT>
</DOC>
