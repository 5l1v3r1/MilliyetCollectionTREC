<DOC>
<DOCNO> 151373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/soneko40.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürşad Tüzmen Irak'a ticaret hacmi 5 milyar dolara kadar çıkabilir 
</HEADLINE>
<TEXT>

     Çevre Bakanı Kürşad Tüzmen, önümüzdeki dönemde istenilen gelişmeler olursa, Irak'la olan ticaret hacminin, yaklaşık 5 milyar dolara kadar çıkabileceğini söyledi. 
     Tüzmen, ''Orta Asya Ekseninde Türkiye Rusya Federasyonu'' konulu toplantının çıkışında gazetecilerin sorularını yanıtladı. 
     Bakan Tüzmen, Türkiye'nin lojistik açıdan öneminin altını çizerken, Türkiye'nin Irak'a coğrafi yakınlığının ve sınır komşusu oluşunun önemli bir avantaj sağladığını söyledi. 
     Tüzmen, Irak'a ihracat rakamını 1,5 milyar dolarlara getirdiklerini ve Irak'ın ithalatında ilk üçe girildiğini hatırlatırken, şöyle konuştu 
     ''Türkiye, Birleşmiş Milletler petrol karşılığı gıda programındaki yerinde tek başına değil. Ama son dönemde 700-800 milyon dolarlık ihracat, toplam kontratının 570 milyon dolarlık kısmı bu kapsam içinde değerlendiriliyor. Dolayısıyla bunlar Birleşmiş Milletler'in garantörlüğünde, onların onayladığı anlaşmalardır. Diğer ülkelerinde bunlara benzer anlaşmaları var. Irak'ın bu program kapsamında, ABD ve Birleşmiş Milletler'deki petrol karşılığı gıda programı nezdinde, 20 milyar dolarlık bir bürokrasi vardır. Bu 20 milyar doların içinden bu paralar ödenecektir. Önümüzdeki günlerde diğer ülkelerin ödemeleri de netlik kazanacak, bizimki de aynı şekilde netlik kazanacak.'' ''Türk firmalarına yönelik tavsiyeniz nedir'' şeklindeki soru üzerine de Tüzmen, bu durumun bisiklete binmeye benzediğini ve durulduğu zaman düşüldüğünü söyledi ve ''Devamlı pedal çevirmelerini tavsiye ediyorum'' dedi. 
     Uzakdoğu'da yaşanan Sars virüsü olayının Türk ihracatına katkısı ile ilgili bir başka soru üzerine de Tüzmen, Türkiye'nin ABD'nin veya Avrupa ülkelerinin özellikle koleksiyon taleplerinde 15 gün içinde mal temin etme imkanı bulunduğunu anlattı. Diğer ülkelerde bu sürenin 2, 3 hatta bazı ülkelerde 4 ayı bulduğunu anlatan Tüzmen, Türkiye'nin bu avantajının daha belirgin olmaya başladığını söyledi. 
     Özellikle ABD pazarında Çin'in daha hakim olduğunu ve buradan büyük bir kayma beklendiğini bildiren Tüzmen, özellikle koleksiyon çalışanlar için Türkiye'nin ideal bir pazar, üretici haline geldiğini ve önümüzdeki günlerde bunun olumlu etkilerinin görüleceğini söyledi. 
     





</TEXT>
</DOC>
