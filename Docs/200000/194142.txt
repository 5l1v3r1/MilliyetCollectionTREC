<DOC>
<DOCNO> 194142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/siyaset/siy02.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
AB için festivalli tanıtım 
</HEADLINE>
<TEXT>

      UTKU ÇAKIRÖZER Ankara 

   
   Türkiye'nin AB'de tanıtımı kapsamında 2004 boyunca Avrupa başkentlerinde 15'er gün sürecek Türkiye Festivalleri düzenlenecek. Festivallerde dünyaca tanınan sanatçıların yanı sıra Türk müziğinin farklı renkleri de Avrupalıların karşısına çıkacak. 
   Yunan sanatçı Vasili Vasilikis'in de yer alacağı festivallerde, Hititler ve Mozart in Turkey filmleri de gösterime girecek. Dışişleri Bakanı Abdullah Gül'ün talimatıyla gazeteci Ahmet Sever ile diplomat Kaya Türkmen'in liderliğinde kurulan AB İletişim Grubu ABİG , Türkiye'nin tanıtımı için yürütülecek kampanyanın taslağını hazırladı. 
   Sivil toplum kuruluşlarının katkılarıyla 10 milyon dolarlık bütçeye ulaşması beklenen kampanya kapsamında İstanbul Kültür ve Sanat Vakfı ile ortaklaşa Berlin, Paris, Londra, Brüksel ve Amsterdam'da gerçekleşecek festivallerde Klasik Müzik, Tiyatro ve Dans, Pop-Rock, Çağdaş Müzik, Türk Müziği, Jazz, Sinema ve Çağdaş Sanatlar Sergileri bölümleri yer alacak. 
   ABİG, İstanbul'daki NATO Zirvesi ve Eurovision Şarkı yarışması için de özel tanıtım programları hazırlayacak. Ayrıca Türkiye'nin üyeliğinin AB'ye getireceği faydaları anlatacak konferanslar, gazeteci-akademisyen değişim programları da planlanıyor. 
   
   
   
   
   
</TEXT>
</DOC>
