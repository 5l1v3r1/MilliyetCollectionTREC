<DOC>
<DOCNO> 177112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/spor/spo04.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröristler 
</HEADLINE>
<TEXT>

   Trabzon Başkanı Özkan Sümer, tribünlerde olay çıkaran Fenerbahçe taraftarının illegal amaçlı olduğunu savundu 
      
   Ağır suçlama 
   BORDO - Mavili kulüpte Fenerbahçe maçının yankıları sürüyor. Dün bir basın toplantısı düzenleyen Başkan Özkan Sümer, "Bir grup, terör amacıyla Trabzon'a gelerek atmosferi bozmaya çalıştı. Sahaya meşale attılar, stada bıçak soktular. Böyle bir terörist grup Fenerbahçe gibi saygın bir camiayı temsil edemez. Ancak yönetimden ne bir üzüntü mesajı, ne bir kınama gelmemesi de düşündürücü" açıklamasını yaptı. 
   
   Aybaba hedefte 
   FENERBAHÇE'Yİ eleştiren Sümer, "Yönetim anlayışı bu olursa, Türk futbolu adına kaygı duymak gerekir. Ama bu terörist grupları Fenerbahçe kabulleniyorsa, ona göre önlemimizi alırız" yorumunu yaptı. Trabzonspor Başkanı, Samet Aybaba'nın da hırçınlaştığına dikkati çekti, "Hoş olmayan tavırlar sergilediği gerçek. Gerçek kimliğine döneceğine inanıyorum. Kendisine agresif tavırlarının vereceği zararları anlattım" dedi. 
   
   
</TEXT>
</DOC>
