<DOC>
<DOCNO> 178644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/yazar/pulur.html </URL>
<DATE> 2003/08/28/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Onlar Sevr'i unutuyorlar mı 
</HEADLINE>
<TEXT>

   
   BİZ Sevr deyince, Lozan deyince, nedense bazıları bundan hiç hoşlanmıyor, onlara göre dünya değişti, değişiyor, eskilere saplanıp kalmanın gereği yok... 
   Böyle diyorlar ve kendileri gibi düşünmeyenlere de üsluplarına yakışan sıfat ve lakaplar takıyorlar. 
   Her ne kadar "Üslubu beyan, ayniyle insan" diye bir deyim varsa da... 
   Geçelim... 
   
   DİYELİM, biz onların öğütlerini tutarak Sevr'den hiç söz etmedik, peki "onlar" susacak mı 
   Kimler mi 
   Haberi okuyun 
   "Sevr Antlaşması'nın 83. yıldönümünde Stockholm'de düzenlenen toplantıda, İsveçli politikacılar, hükümet sözcüleri ve bilim adamları AB ve BM'ye çağrıda bulundular 
   - Kopenhag kriterleri Sevr Antlaşması demektir. Kürdistan kurulmadan, Türkiye Avrupa Birliği'ne alınmamalıdır. 
   - Sevr Antlaşması'nın arkasında durmayan Avrupalılar, Kürtlere ihanet etmişlerdir. Bu ihaneti tersine çevirmek istiyorlarsa, bu hata düzeltilmelidir." 
   
   ŞİMDİ ne olacak 
   Hadi biz sustuk, susturdunuz - susmayız, susturmazsınız ya - bunlara ne diyeceksiniz 
   Anlamamak istedikleri şudur... 
   Birtakım Avrupalı, Sevr'i hiç unutmadı, Türklerin Kurtuluş Savaşı'nı kazanıp, Lozan'da bağımsız bir devlet kurmalarını hiç hazmedemedi... 
   Bu onlar için değişmez bir politika oldu, nesilden nesile bunu taşıdılar, biz "Yurtta sulh, cihanda sulh" derken onlar, Sevr'i önümüze getirip imzalatacakları günü beklediler... 
   
   TÜRKİYE, Lozan Antlaşması ile Sevr'in kendisini ilgilendiren hükümlerini reddetmiş ve Lozan'da bunu karşı tarafa kabul ettirmiştir. 
   Acaba gerçek bu mudur 
   Lozan'da İsmet Paşa'ya "Bugün bunları reddediyorsunuz ama, ileride, paranız olmadığı için bize geleceksiniz, biz de size bunları fatura edeceğiz" denilmesi boş laf mıdır 
   Her ne kadar mağrur İngiliz, Lord Curzon kelimesi kelimesine bunları söylememiştir ama, çıkan anlam budur. 
   
   BATI, Sevr'i ve Lozan'ı asla unutmamıştır. 
   Birincisini hasretle, ikincisini nefretle... 
   Bizim, en büyük hatamız nedir bilir misiniz 
   "Sevr'i tarihin çöplüğüne, buruşturup attığımızı sanmak 
   Yanlış 
   Bizim tarihin çöplüğüne attığımızı sandığımız Sevr'i, onlar "tarihin derin dondurucusuna" koydular. 
   Yarın size ilginç bir Sevr hikayesi anlatacağız. 
   
      
   
</TEXT>
</DOC>
