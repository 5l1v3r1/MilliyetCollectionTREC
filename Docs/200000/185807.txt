<DOC>
<DOCNO> 185807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sonspo07.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sociedad İspanya'ya döndü... Nihat İstediğimizi aldık... 
</HEADLINE>
<TEXT>

     Futbolda Avrupa Şampiyonlar Ligi D Grubu maçında dün Galatasaray'ı 2-1 yenen Real Sociedad, İspanya'ya gitti. 
     Atatürk Havalimanı'nda gazetecilere Galatasaray maçıyla ilgili görüşlerini açıklayan Nihat Kahveci, ''İstediğimizi elde ettik. Galatasaray'a bundan sonraki maçlarında başarılar diliyorum'' dedi. 
     Galatasaray seyircisinin maç sırasında kendisini ıslıkladığı hatırlatılan Nihat, ''Galatasaray seyircisi beni çok iyi karşıladı. Hepsine teşekkür ediyorum. Stada ayak bastığımda beni tribüne çağırdılar ve gerekli desteği verdiler. Islıklama olayı normal. Her maçta olabilir'' diye konuştu. 
     Nihat, Beşiktaş'ın bugün FC Chelsea ile karşılaşacağının hatırlatılması üzerine de, ''Onların da zor bir maçı var. Ama oradan puanlarla döneceklerine inanıyorum'' dedi. 
     Galatasaray maçının ikinci yarısında sakatlığı nedeniyle oyundan çıktığını ifade eden Nihat'ın, havalimanında Türk gazetelerinin spor sayfalarını dikkatli bir biçimde okuduğu görüldü. 
     
</TEXT>
</DOC>
