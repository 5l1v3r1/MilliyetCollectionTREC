<DOC>
<DOCNO> 169356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sonspo29.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbola doping kontrolü geldi.. 
</HEADLINE>
<TEXT>

     Türkiye Basketbol Ligi TBL 2003-2004 sezonu fikstür çekimi bugün yapılırken, yeni sezonda maçlarda 3 hakemin görev yapacağı ve doping kontrol uygulamasının getirildiği açıklandı. 
     Abdi İpekçi Spor Salonu'nda yapılan fikstür çekiminde, yeni sezondaki değişikliklerle ilgili kulüp temsilcilerine bilgi veren Basketbol Federasyonu Lig Kurulu Üyesi Emin Balcı, TBL'nin ana hatlarında değişiklik olmadığını ifade ederek, ''Yeni sezonda yapılacak maçlarda 3'er hakem görev yapacak. Ayrıca doping kontrol uygulaması yapılacak. Eylül ayında doping konusunda bir seminer düzenlenecek'' dedi. 
     Balcı, disiplin talimatında da bazı konulara açıklık getirildiğini, bundan sonra cezaların katlamalı olarak gitmeyeceğini söyledi. 
     Federasyon Genel Koordinatörü Ali Özsoy ise yeni sezonda televizyon yayını konusunda Fenerbahçe, Galatasaray ve Beşiktaş'ın televizyon kanallarıyla görüşmelerinin sürdüğünü ifade ederek, ''Başkanımız Turgay Demirel, TRT yetkilileriyle görüştü. TRT'nin üst yönetiminde belirsizlik var. Havuz sisteminin devam etmesi için bu işi takip edeceğiz'' diye konuştu. 
     Lig Koordinatörü Nedim Karakaş da yaptığı açıklamada, takımların maçlarda birer kulüp temsilcisi bulundurmak zorunda olduğunu ve bu temsilcilerin isimlerinin daha önceden federasyona bildirilmesi gerektiğini kaydetti. 
     
     STATÜ 
     Türkiye Basketbol Ligi'nde, normal ligi ilk 6'da bitiren takımlar, play-off maçlarına 2. turda başlayacak. 
     Normal sezonu 7., 8., 9. ve 10. sırada tamamlayan takımlar, play off 1. tur mücadelesi yapacak. 11. ve 12. sırada ligi tamamlayan takımlar, play-off müsabakalarına katılamayacak. 13. ve 14. olan takımlar ise küme düşecek. 
     Play-off 1., 2. ve yarı final turları kazanılmış 3 maç, final turu ise kazanılmış 4 maç üzerinden oynanacak. 
     
</TEXT>
</DOC>
