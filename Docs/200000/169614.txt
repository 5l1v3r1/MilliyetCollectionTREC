<DOC>
<DOCNO> 169614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sontur28.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Türkiye'ye karşı olmaması gereken yanlışlık yapıldı" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Irak'ta Türk askerlerinin gözaltına alınmasını, ''Türkiye'ye karşı olmaması gereken bir yanlışlık'' olarak değerlendirdi. 
     Gül, partisinin grup toplantısında, Irak'ta 11 Türk askerlerinin ABD güçleri tarafından gözaltına alınmasını değerlendirdi. Geçen hafta meydana gelen olayı ''müessir'' olarak tanımlayan Gül, ''Türkiye'ye karşı olmaması gereken çok büyük bir yanlışlık yapılmıştır. İki müttefik arasında olmaması gereken bir olay olmuştur'' diye konuştu. 
     Olayla ilgili olarak en üst düzeyde görüşmelerin yapıldığını, ABD Başkan Yardımcısı Dick Cheney ile Dışişleri Bakanı Colin Powell ile 3'er kez görüşüldüğünü anlatan Gül, ''ABD, en üst seviyede bu olaya cevap vermiştir'' görüşünü kaydetti. 
     ABD Avrupa Kuvvetler Komutanı ve NATO Başkomutanı Orgeneral Johnes'in Türkiye'ye geldiğini ve kendisiyle yapılan görüşmelerin ardından konunun enine boyuna incelenmesi amacıyla bir komite oluşturulduğunu hatırlatan Gül, şöyle devam etti 
     ''Ortaya çıkan netice şudur ki, büyük bir yanlış yapılmıştır. Büyük bir hata sözkonusudur. Bundan sonra benzeri olayların cereyan etmemesi için bazı komitelerin oluşturulması kararlaştırılmıştır. Türkiye ile ABD arasındaki ilişkilerin daha sağlıklı hale gelmesi ve Irak'ın yeniden inşasında Türkiye'nin yardımlarının daha anlamlı hale gelmesi için daimi komiteler çalışacaktır. Vakti zamanı geldiğinde bu olayla ilgili açıklama yapılacaktır.'' 
     
</TEXT>
</DOC>
