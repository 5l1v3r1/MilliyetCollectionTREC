<DOC>
<DOCNO> 157208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/siyaset/siy01.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP geçmişini unutuyor 
</HEADLINE>
<TEXT>
Milli Görüş'ü terk ettiler 
Antalya Tekirova kampında konuşan Başbakan Erdoğan, AKP'yi Demokrat Parti'nin devamı saydıklarını söyledi 
     ABDULLAH KARAKUŞ Tekirova 

     Başbakan Recep Tayyip Erdoğan, Milli Görüş dahil başka parti ve siyasi kökenden AKP'ye gelenlerin geçmişi unutmasını isteyerek "Artık biz o elbiseyi dışarıda bıraktık, çıkardık" dedi. 
     Antalya Tekirova'da dün başlayan kampın basına kapalı bölümünde partililere seslenen Erdoğan, AKP'nin merkez sağ parti olduğunu, hiçbir partiyle özel bağı bulunmadığını vurguladı. AKP'yi Demokrat Parti'nin DP devamı saydıklarını kaydeden Erdoğan şöyle konuştu 
     "Hiçbir partiyle ideolojik bağımız yoktur. Bu böyle bilinsin. İçimizde geçmişteki bazı siyasi partilerle bağı olanlar olabilir. Ama artık biz o elbiseyi dışarıda bıraktık. Kendimizi DP'nin devamı sayıyoruz. 70 milyonu kucaklamak istiyoruz." 
     
     'Bölmek istiyorlar' 
     SP'yi kastederek küçük, marjinal partileri muhatap almadığını belirten ve milletvekillerinin de aynı şeyi yapmasını isteyen Erdoğan, "Birliğimizi bölmek isteyenler var. Hiç kimse gruplaşma yaratmasın" diye konuştu. SP Genel Başkanı Necmettin Erbakan'ı da eleştiren Erdoğan, şöyle devam etti "AKP'de ne geçmişte milletin ufkunu karartmış olan siyasi ve ideolojik hayaletlerin, ne de gerçekçi olmayan siyasi ve ideolojik hayallerin yeri yoktur. Dün dünle gitmiştir, bugün yeni bir söz söylenmiştir. İdelojik mülahazalar ya da sığ dünya görüşlerinin AKP'de bulunması mümkün değil." 
     AKP'de "olmazsa olmaz" üç kırmızı çizgi olduğunu kaydeden Erdoğan, "Bunlar din, ırk ve bölgeciliktir. Bu çizgilerin dışına çıkanlar için gereğini yaparız. Kimse güven ve istikrarı bozucu davranışlara girmesin. Parti içi demokrasi tamam. Ama parti içi disiplin de önemli. Disiplin olmadan demokrasi olmaz" şeklinde konuştu. Erdoğan basına açık bölümde ise rejim tartışmasına değindi. Başbakan, Türkiye'nin demokrasi konusunda bir daha asla tereddüt geçirmeyeceğini belirtti. 
     Erdoğan, toplantıda Erbakan'ın kendisini eleştirmesini de gündeme getirerek, "Milli Görüşçü değiliz ama bizim için kullanılan 'işbirlikçi' lafı da ağır oluyor. Bazıları dini duyguları, bazıları da Kemalizmi istismar ediyor. Biz bunların hiçbirini yapmadık. Ama tabii ki Milli Görüşçü de değiliz" dedi. 
     
     NOTLAR... 

</TEXT>
</DOC>
