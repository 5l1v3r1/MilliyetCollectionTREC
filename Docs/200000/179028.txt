<DOC>
<DOCNO> 179028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur36.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK'ten polis müdahalesine suç duyurusu... 
</HEADLINE>
<TEXT>

     Kamu Emekçileri Sendikaları Konfederasyonu KESK üyesi bir grup, Yenikapı'da polisin kendilerine yönelik müdahalesi konusunda savcılığa suç duyurusunda bulundu. 
     Bir grup KESK üyesiyle birlikte İstanbul Adalet Sarayı'na gelen KESK Genel Sekreteri Mustafa Avcı, burada yaptığı açıklamada, ''İnsanca Yaşamak İçin Demokratik Bir Türkiye Yürüyüşü'' kapsamında İzmir'den yola çıkarak İstanbul'a gelen gruba, 21 Ağustos günü Yenikapı'da polisin müdahale ettiğini söyledi. 
     Avcı, olay sırasında bir memur arkadaşlarının kalp spazmı geçirdiğini, gruptan bir kişinin de biber gazından etkilenerek hastaneye kaldırıldığını, KESK üyelerinin yaklaşık 6 saat süreyle polis çemberi içerisinde gözaltı gibi tutulduklarını savundu. 
     Grupta bulunan avukat Murat Altındere, KESK MKYK üyesi Güven Gerçek ile 2 memur adına hazırlanan suç duyurusu dilekçesini, İstanbul Cumhuriyet Savcılığı'na verdi. 
     Dilekçede, memurların yasal hakkını kullanmak istemesi sırasında keyfi müdahaleyle karşılaştığı savunularak, bu nedenle emniyet personelinin ''görevi kötüye kullanmak'' suçunu işlediği öne sürüldü. 
     Dilekçede, emniyet personelinin İçişleri Bakanlığı ve İstanbul Valiliği'ne bağlı olması dolayısıyla Bakan Abdülkadir Aksu, Vali Muammer Güler ile olayda görev yapan emniyet yetkilileri ve memurları hakkında kamu davası açılması talep edildi. 
     
</TEXT>
</DOC>
