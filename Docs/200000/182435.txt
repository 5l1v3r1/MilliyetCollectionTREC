<DOC>
<DOCNO> 182435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/soneko06.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Cancun... DTÖ bakanlar konferansı başarısızlıkla sonuçlandı... 
</HEADLINE>
<TEXT>

     Dünya Ticaret Örgütü DTÖ üyesi 146 ülkenin ticaret bakanları arasında Meksika'nın Cancun kentinde düzenlenen 5 günlük konferans başarısızlıkla sonuçlandı. 
     Zengin ve yoksul ülkeler arasında başta tarım ürünlerine uygulanan devlet destekleri konusu olmak üzere bir çok konuda kıran kırana süren müzakerelerde tarafların geri adım atmaması üzerine uzlaşmaya varılamadı. 
     Toplantının anlaşmazlıkla sonuçlanması, uluslararası ticareti liberalleştirme çabalarının anti kapitalist protestocularca engellenen DTÖ'nün 1999 Seattle toplantısından bu yana uğradığı en büyük yenilgi olarak değerlendiriliyor. 
     Cancun'da tarımsal sübvansiyonlar konusunda konumlarından ödün vermeyen zengin ve yoksul ülkelerin oluşturduğu rakip kamplar, bürokrasinin azaltılması, yabancı yatırımları ve rekabeti düzenleyen kuralların saptanması gibi bir çok başka konuda da anlaşamadılar. 
     Toplantının başarısızlığı, tüm DTÖ üyeleri tarafından gelecek yılın sonuna dek uluslararası bir ticaret anlaşması imzalanması için yıllardır yapılan çalışmaların da boşa gittiği anlamına geliyor. 
     
     YOKSULLARIN ZAFERİ 

     Cancun müzakelererinde başını Brezilya, Hindistan ve Çin'in çektiği gelişmekte olan 23 ülke arasında oluşan koalisyonun direnç ve kararlılığı dikkat çekti. 
     Gözlemciler, yıllardır ABD ve Avrupa Birliği'nin dayattığı elverişsiz anlaşmaları kabule zorlanan yoksul ülkelerin Cancun'da gösterdiği birlik ve dayanışmanın zenginlere karşı siyasi bir zafer anlamına geldiğini vurguluyorlar. 
     Toplantıyı izleyen ve son yıllarda DTÖ'nün her toplantısında seslerini duyuran kapitalizm karşıtı protestocular da anlaşmazlıkla sonuçlanmasını sevinçle karşıladılar. 
     
     ŞİMDİ NE OLACAK 

     Cancun başarısızlığı, DTÖ'nün 2004 yılı sonuna dek uluslararası ticareti daha da serbestleştirecek kapsamlı ve bağlayıcı bir uluslararası anlaşmayı ülkelere kabul ettirme umudunu suya düşürdü. 
     Uzmanlar, yoksullarla zenginler arasında derin görüş ayrılıklarının ve tarafların kendi tezlerinden ödün vermeme kararlılığının ortaya çıktığı Cancun toplantısının ardından, uluslararası ticareti düzenleyecek genel bir anlaşma yönündeki çabalara neredeyse sil baştan yeniden başlanacağını belirtiyorlar. 
     DTÖ toplantılarında bakanlar arasında ele alınan konuların yeniden bürokratlara havale edileceği ve DTÖ'nün Cenevre'deki merkezinde yıllar sürecek teknik çalışmaların gerekeceği vurgulanıyor. 
     
     ''BİZ SİZE GÖSTERİRİZ'' 

     Uzmanlar, Cancun başarısızlığının, 1930'lardaki uluslararası ticaretin gerilemesiyle tüm dünyayı saran bir ekonomik krize neden olan türden korumacılık eğilimlerine yol açma tehlikesinin bulunmadığını, ancak, ticaret bloklarını ve ikili anlaşmaları teşvik edebileceğini belirtiyorlar. 
     Dünya ticaretinin düzenleyecek evrensel kuralların belirlenememesiyle, ülkelerin bölgesel ve ikili anlaşmalarla kendileri için en uygun ticari koşulları yaratmaya yöneleceğini belirten uzmanlar, bu durumun bazı ülkelerin zararına olacağını iddia ediyor. 
     Zengin ülke temsilcileri, Cancun toplantısında olağanüstü direniş göstererek anlaşmayı engelleyen gelişmekte olan ülkeleri ''bundan asıl kendilerinin zararlı çıkacağı'' yönünde uyarıyor. 
     Yoksul ülkelerin yatırımcılar açısından riskli görüldüğünü belirten zenginler, uluslararası bir anlaşma olmadığında zenginlerin birbiriyle ticarete ağırlık vereceğini ve bundan yine yoksulların zarar göreceğini iddia ediyor. 

     
</TEXT>
</DOC>
