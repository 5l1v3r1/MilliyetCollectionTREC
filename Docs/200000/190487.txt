<DOC>
<DOCNO> 190487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sonspo19.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya, G.Saray altyapısına oyuncu yetiştirecek 
</HEADLINE>
<TEXT>

     Galatasaray Teknik Direktörü Fatih Terim'in isteğiyle başlatılan ''Galatasaray Spor Okulları'' projesi için Konya'da çalışmalar başladı. 
     Konya Galatasaray Spor Okulları Futbol Antrenörü Ali Atlantı, Konya Galatasaraylılar Derneği öncülüğünde kurulan Galatasaray Spor Okulları'nda, futbol ve basketbol altyapısına sporcu yetiştirileceğini söyledi. 
     6-16 yaş arası çocukların kayıt yaptırabileceği okullara Konya'da yoğun bir ilgi olduğunu belirten Atlantı, hafta sonlarında yapacakları çalışmalarla genç sporcuları en iyi biçimde yetiştireceklerini bildirdi. 
     Talep olması durumunda kızlar için de basketbol kurslarının başlayacağını belirten Atlantı, çalışmaları Konya'da Deniz Spor Tesisleri, 100. Yıl Spor Salonu ve anlaşma sağlandığı takdirde Meram Anadolu Lisesi Spor Salonu'nda yapacaklarını anlattı. 
     Atlantı, hafta sonları yürütülecek çalışmaların ardından yaz aylarında düzenlenecek turnuvalarla, başarılı sporcuların Galatasaray altyapısına kazandırılacağını belirterek, şu anda Türkiye'de Konya'nın dışında Ankara, Kocaeli ve Ordu'da da Galatasaray Spor Okulları'nın faaliyet gösterdiğini söyledi. 
     Yaklaşık 1 ay önce kurulan Konya'daki okullara kayıtların sürdüğünü kaydeden Atlantı, basketbol çalışmalarının 2 hafta, futbol çalışmalarının ise 1.5 ay sonra başlayacağını söyledi. 
     Konya'da toplam 250 sporcuyu Galatasaray Spor Okulu'na kazandırmayı hedeflediklerini belirten Atlantı, futbol okuluna devam eden sporculara ayda 40 milyon lira, basketbol okuluna devam eden sporculara ise ayda 50 milyon lira ödeyeceklerini bildirdi. 
     Konya Galatasaray Spor Okulu'nda 2 basketbol ve 3 futbol antrenörünün görev yapacağını belirten Atlantı, şunları söyledi 
     ''Çalışmalar 25'er kişilik gruplar halinde yapılacak. Amacımız geleceğin futbol ve basketbolcularını yetiştirmek. Yetenekli gördüğümüz öğrencilerimizi Galatasaray takımına kazandırmaya çalışacağız. Galatasaray'da futbol veya basketbol oynamak isteyen yetenekli çocuklar için bu bir fırsattır. Bu proje Galatasaray Teknik Direktörü Fatih Terim'in isteğiyle hayat buldu. Çünkü Terim, altyapıya çok önem veriyor. Yetiştireceğimiz sporcularımız da bu konuda birbirleriyle yarışacaklar.'' 
     
</TEXT>
</DOC>
