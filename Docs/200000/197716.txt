<DOC>
<DOCNO> 197716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/siyaset/asiy.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Eleştirenlere karşı Türkiye'yi savundu 
</HEADLINE>
<TEXT>

   Almanya Dışişleri Bakanı Fischer, "Türkiye terörü AB'ye taşır" diyen Hıristiyan Demokratlar'a Ankara'da "şok oldum" yanıtını verdi... 
      ANKARA Milliyet 

   
   Almanya Dışişleri Bakanı Joschka Fischer, Alman Hıristiyan Demokrat Partisi'nin Türkiye'nin AB üyeliğiyle terör saldırılarını özdeşleştirerek, "Türkiye terörü AB'ye taşır. Türkiye AB'ye girmesin" açıklamalarına, ani bir kararla geldiği Ankara'dan yanıt verdi. "Açıklamaları duyunca şoke oldum" diyen Fischer, terörizmle müzakere sürecini bağdaştırmayı saçma bulduğunu söyledi. 
   İstanbul'daki patlamalar nedeniyle taziyelerini iletmek için yarım günlüğüne Ankara'ya gelen Fischer, Dışişleri Bakanı Abdullah Gül'le dün iftar yemeğinde buluştu. Fischer, ortak basın toplantısında, "Olayı duyunca üzüldük, öfkelendik. Üzüntümüz sonsuz. Ortak düşmanımız olan teröre karşı ortak mücadelede kararlıyız" dedi. 
   Ziyareti değerlendiren Gül de "Türkiye bu jesti unutmayacaktır" diye konuştu. Gül zirvesinden önce NTV'ye yaptığı açıklamada, AB'nin, masum insanların yanı sıra temel değerleri de hedef alan terör konusunda Türkiye'yle işbirliği içerisinde olduğunu belirten Ficsher, Hıristiyan Demokratlar'ın beyanatlarıyla ilgili olarak da şunları söyledi "Masum insanlar defnedilmeden böyle tartışmaların çıkması, terörü müzakere sürecine bağlamak çok saçma. Şimdi birlik zamanı. İşbirliği yapmamız gerekir." 
   Almanya'nın reformları uygulama konusundaki gayretini memnuniyetle karşıladığı Türk hükümetine verdiği desteği sürdürmekte kararlı olduğunu vurgulayan Fischer, konuşmasını şöyle sürdürdü "Helsinki ve Kopenhag kriterleri ciddi kararlar. Her şey AB Komisyonu'nun raporuna bağlı. Şu anda komisyonun ne karar vereceğini bilemem ama karar bir yıl içinde değişir. Türkiye'ye kapı açılması için çok çalıştım, umarım rapor olumlu olur." 
   
   
</TEXT>
</DOC>
