<DOC>
<DOCNO> 194330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/spor/spo15.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Saygıner, Dünya şampiyonu    İSPANYA'NIN Lalvaloid kentinde yapılan Dünya Ferdi 3 Bant Bilardo Şampiyonası'nda Semih Saygıner, finalde Yunanlı rakibi Kasi Kostas'ı yenerek şampiyonluğa ulaştı. 20 ülkeden Dünya'nın önde gelen 64 sporcunun katıldığı müsabalakalarda Saygıner, finalde başarılı bir maç çıkarıp, bilordoda bir kez daha göğsümüzü kabarttı. 
   
   Solberg zafere yakın    DÜNYA Ralli Şampiyonası'nın Galler'de koşulan son ayağının son gününe Petter Solberg avantajlı girdi. İlk gün liderlik koltuğuna oturan Subaru'nun Norveçli sürücüsü en yakın takipçisi Sebastian Loeb'in 25 saniye önünde yer alıyor. Eğer Solberg, Cardiff'in çamurlu parkurlarında koşulacak etaplarda da birinciliği kimseye kaptırmazsa Dünya Şampiyonluğu'nu ilan edecek. 
   
   ASKİ'den siftah    HENTBOLDA Şampiyonlar Ligi'ndeki temsilcimiz ASKİ, grubundaki 3. maçında Sırbistan Karadağ'ın Partizan takımını 29-27 mağlup etti. İlk yarıyı 14-13 önde kapayan ekibimiz ilk galibiyetine ulaştı. Trabzon Belediyesi de, EHF Kupası 3. tur rövanşında Azeri, Spartak Bakü'yü 38-24 yenerek, tur atladı. 
   
   Hergele şampiyon    MARMARİS Uluslararası Yat Kulübü'nün 14.'sünü düzenlediği yarışlar sona erdi. Gezi sınıfında Rebii Akdurak'ın donattığı "Hergele" isimli tekne birinci oldu. Gezi sınıfında Mavi Grup'ta Hollanda bayraklı "Andrea", Yeşil Grup'ta "Love Knot", Sarı Grup'ta "Kahkaha", Lacivert Grup'ta İsveç bayraklı "Yüksel D2", Bordo Grup'ta da "First" isimli tekneler birincilik elde etti. 
   
   Gençlerimiz grup birincisi    22. Avrupa 17 Yaşaltı B Gençler Futbol Şampiyonası Eleme Grubu'ndaki Türkiye, son maçında Gürcistan'ı 5-0 yenerek 7 puan topladı. Söke Şehir Stadı'ndaki diğer maçta da Galler, Azerbaycan'ı 4-0 yenerek aynı puana ulaştı. Yapılan kura çekimini kazanan gençlerimiz grup birincisi olarak seri başı oldu ve ikinci turda Polonya, İtalya ve Sırbistan - Karadağ ile karşılaşmaya hak kazandı. 
   
   Mesude ve Çiğdem'e ceza    JAPONYA'DA devam eden Dünya Kupası'nın kadrosundan çıkartıldıkları için Voleybol Milli Takım ile ilgili açıklamalar yapan Eczacıbaşılı Mesude ve Çiğdem'e 2'şer maç ceza geldi. Gençlik ve Spor Genel Müdürlüğü Ceza Kurulu iki oyuncunun sportmenliğe aykırı sözler sarfettikleri gerekçesiyle cezalandırılmalarına karar verdi. 
   
   Nihat yetmedi    İSPANYA'DAKİ temsilcimiz Nihat Kahveci'nin takımı Real Sociedad, deplasmanda Deportivo La Coruna'ya 2 - 1 mağlup oldu. Şampiyonlar Ligi'nde Galatasaray'ın da grubunda yer alan Real Sociedad, 29. dakikada Nihat'ın ayağından kazandığı golle ilk yarıyı 1 - 0 önde kapadı. Ancak 73 ve 88. dakikalarda Jauregi'nin kendi kalesine attığı iki gol Deportivo La Coruna'yı galibiyete taşıdı. 
   
   
</TEXT>
</DOC>
