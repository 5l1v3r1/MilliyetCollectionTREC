<DOC>
<DOCNO> 166914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur19.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Apartman dairesinde kaçak Kuran kursu 3 gözaltı... 
</HEADLINE>
<TEXT>

     Antalya'nın Varsak Beldesi'nde bir kooperatif binasındaki dairede izinsiz kuran kursu açıldığı belirlenirken, jandarma, kursu açtığı bildirilen bir kişi ile öğretmenlik yapan bir kadını gözaltına aldı. 
     Alınan bilgiye göre, Antalya İl Jandarma Komutanlığı'na bağlı ekipler, merkeze bağlı Varsak Beldesi'nde, Özka Yapı Kooperatifi'nde izinsiz kurs verildiği duyumu üzerine araştırma başlattı. Mahkemeden alınan kararla Özka Yapı Kooperatifi'nde arama yapılırken, aynı binada oturan H.D 30 adlı kadının, yaşları 5 ile 13 arasında değişen kız ve erkek çocuklarına kuran kursu verdiği anlaşıldı. 
     Kaçak ve izinsiz kurs verilen dairede yapılan aramada, eğitim için kullanılan kitaplar ele geçirildi. 
     Ekipler tarafından yapılan araştırmada, kooperatifin işlerini takip eden M.B.'nin 34 ''kanun ve nizamlara aykırı olarak okul ve dershane açtığı'' tespit edilirken, M.B bu suçtan, H.C. de ''ruhsatsız öğretmenlik yapmak'' suçlamasıyla gözaltına alındı. Olayla ilgili soruşturmanın devam ettiği bildirildi. 
     
</TEXT>
</DOC>
