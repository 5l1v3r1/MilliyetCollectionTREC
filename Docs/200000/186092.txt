<DOC>
<DOCNO> 186092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/dunya/dun02.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray'a yalan makinesi 
</HEADLINE>
<TEXT>

   CIA ajanı bir kadının adını, Irak politikasına muhalif emekli diplomat kocasından intikam almak amacıyla basına sızdıran görevliyi bulmak için, Beyaz Saray personelinin yalan makinesinden geçirilmesi gündemde 
      YASEMİN ÇONGAR Washington 

   
   Beyaz Saray ile Merkezi İstihbarat Örgütü'nü CIA birbirine düşüren ve Bush yönetiminin bazı kilit isimlerini "yalan makinesi" ile sorgulanma durumunda bırakabilecek olan skandal, ABD'nin bir numaralı gündem konusu. Görevi gizlilik gerektiren bir CIA yetkilisinin adını, yönetimin Irak politikasına muhalif emekli diplomat kocasından intikam almak amacıyla basına sızdırdığı öne sürülen kişinin tespit edilebilmesi için, Beyaz Saray personeli, geniş kapsamlı bir soruşturmadan geçirilecek. Skandal, Bush yönetiminin kamuoyundaki imajını olumsuz etkilerken, Başkan Bush, soruşturma kapsamında "tam işbirliği" sözü verdi. 
   Beyaz Saray Sözcüsü Scott McClellan, Amerikan Devleti'ni kendi içinde bölen skandal konusunda Başkan Bush'un görüşlerini açıklarken, "Başkan, Beyaz Saray yetkililerinin yalan makinesinden geçirilmesini kabul edecek mi " şeklindeki bir soru üzerine, "Tam işbirliği ne gerektiriyorsa o yapılacak. Tam işbirliği tam işbirliğidir" diyerek, işin "yalan makinesi" aşamasına gelebileceğini ima etti. 
   
   Kocası kızdırmıştı 
   Skandal, CIA yetkilisi Valeri Plame'in adının, muhafazak r eğilimli köşe yazarı ve televizyoncu Robert Novak'a sızdırılmasıyla baş gösterdi. 
   Novak, Plame'in adını "kitle imha silahları konusunda çalışan bir CIA yetkilisi" olarak sütununda kullanınca, bilgiyi sızdıran kişinin amacının Plame'i zor durumda bırakarak, eşi Joseph Wilson'dan siyasi intikam almak olduğu iddiası ortaya atıldı. Zira emekli diplomat Wilson, söz konusu sütunun yazılmasından kısa bir süre Bush yönetiminin Irak politikasını eleştirmiş ve "kitle imha silahları iddiasının yalan olduğunun başından beri bilindiğini" savunmuştu. 
   ABD yasalarına göre, "gizli bir ajanın" adının sızdırılması 5 ile 10 yıl arasında hapis ve 25 binden 50 bin dolara kadar para cezasını gerektirebiliyor. Plame'in adını sızdıran kişinin Bush'un "siyasi beyni" sayılan Karl Rove olduğu kuşkusu, skandalın Bush yönetimini yıpratma potansiyelini daha da artırıyor. 
   
</TEXT>
</DOC>
