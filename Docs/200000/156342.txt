<DOC>
<DOCNO> 156342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sondun09.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell, Jay Leno'ya konuk olunca... 
</HEADLINE>
<TEXT>

     Yönetimdeki ''şahinler'' tarafından yıpratılan ABD Dışişleri Bakanı Colin Powell, Başkan George Bush'un ikinci dönem de seçilmesi durumunda ''emekli'' olabileceğinin işaretini verdi. 
     NBC televizyonunda gece geç saatlerde yayınlanan ''Tonight Show'un'' sunuculuğunu yapan komedyen Jay Leno, bir sürpriz yaparak, aynı televizyonda ''Today Show'' adlı haber programını sunan gazeteci Katie Couric ile yer değiştirdi. Leno'nun konuğu, ABD Dışişleri Bakanı Powell oldu. 
     Ortadoğu'da bulunan ve programa video konferans yöntemiyle katılan Powell, Leno'nun, ''Bush ikinci dönem de başkan seçilirse, görevinize devam edecek misiniz '' sorusu üzerine, önce buna Başkan Bush'un karar vermesi gerektiğini söylerken, ''emeklilik zamanı geldi Jay. Senin de benim de, otomobillerimizle oynamak istediğimiz bir zaman olacak'' dedi. 
     Leno ise buna karşılık, ''o zaman otomobillerimizi yarıştıralım. Senin Volvo'na karşı benim Lombarghini'' dedi. 
     Powell da, ''Seni yenerim. Kimse 1966 model station Volvo'dan, benden daha iyi bir iş çıkaramaz'' diyerek yanıt verdi. 
     ABD Savunma Bakanlığı'nın, Amerikan Dışişleri Bakanlığı'nın yetkilerini ''gasp edecek şekilde'' davrandığına ilişkin yorumlar Washington'da konuşulan ana konu olurken, Pentagon'daki şahinlere karşı Colin Powell'ın sabrının tükendiği yorumları yapılıyor. 
     Komedyen Leno da, kendine özgü üslubuyla bu konunun üzerine giderek, '' ABD Savunma Bakanı Rumsfeld'den ne haber Bu yakınlarda golf oynayacak mısınız '' diye sordu. 
     Powell ise bu soruya, ''Ben golf oynamıyorum. Ancak Don ile iyi anlaşıyoruz'' yanıtını verdi. 
     Powell, ''İkimizin de güçlü görüşleri var. Zaten Başkan Bush, kabinesindeki yetkililerin güçlü fikirlere sahip olmasını cesaretlendiriyor'' diye konuştu. 
     Leno'nun, ''Ortadoğu'da şu sırada diplomat olmak nasıl birşey '' sorusu üzerine de Powell, İsrail ve Filistinli yetkililerle son temaslarından memnuniyet duyduğunu ve Ortadoğu'da yeni bir fırsat anının yakalandığını söyledi. 
     Powell, Irak savaşının bitmesiyle Bush'un dikkatini dünyanın bu bölgesine çevirdiğini de kaydetti. 
     Filistin lideri Yaser Arafat'ın artık ABD tarafından ciddiye alınıp alınmadığı sorusuna Powell, ''Ben Arafat'ın bu fotoğrafın dışında olması gerektiğine inanıyorum. Bence Arafat başarısız olmuş bir lider. Ancak Filistin halkının seçilmiş başkanı olarak kalmaya devam ediyor. ABD, geçen yıldan beri açıkça belirtti. Arafat ile iş yapamayız, çünkü barışa ortak olduğuna inanmıyoruz. Bu çerçevede, Filistin Başbakanı Mahmud Abbas'ı desteklemek için herşeyi yapıyoruz'' diye konuştu. 
     
</TEXT>
</DOC>
