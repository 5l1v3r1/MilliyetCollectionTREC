<DOC>
<DOCNO> 158537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sontur02.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer ile Gül arasında merak uyandıran diyalog 
</HEADLINE>
<TEXT>

     Cumhurbaşkanı Ahmet Necdet Sezer dün Çankaya Köşkü'nde Kazakistan Cumhurbaşkanı Nursultan Nazarbayev'i ağırladı. Köşk'te iki ülke arasındaki anlaşmaların imza töreninde Sezer'le Dışişleri Bakanı Abdullah Gül arasında geçen ayaküstü diyalog ise merak uyandırdı. 
     Anlaşmalar imzalanırken ilgili bakanları ayakta izleyen Gül, hemen yanında duran Sezer'e uzun uzun bir şeyler anlattı. Konuşmanın içeriği anlaşılmazken Cumhurbaşkanı'nın Dışişleri Bakanı'na "Hayır Hayır İstediğinizi yapın" dediği duyuldu. Sezer'in yüz ifadesi "Gül ile aralarında bir gerginlik mi yaşandı" sorusunu gündeme getirdi. Bu sorunun cevabını ise bizzat Gül, Kazakistan Büyükelçiliği'nin yeni binasının açılış töreninde verdi. 
     
     "Pakistan'ı konuştuk" 

     Cumhurbaşkanı ile Pakistan gezisini konuştuklarını belirten Gül, gerginlik olup olmadığına dair ısrarlı sorular üzerine gülerek, "Aynen yazın o zaman" dedi. 
     Dışişleri çevreleri ise, akşam saatlerinde Gül tarafından yapılan ve Irak'a yönelik BM ambargosunun kaldırılmasıyla ilgili Türkiye'nin görüşlerni yansıtan yazılı açıklamanın Köşk'teki diyaloğun temelini oluşturduğunu iddia etti. Yetkililer, Gül'ün Cumhurbaşkanı'na konuyu ilettiğini ve kendisinden Türkiye adına bir açıklama yapıp yapmayacağı konusunda fikir istediğini öne sürdü. Yine aynı kaynaklar Gül'ün, Sezer'in kameralara da yansıyan sözleri üzerine açıklamayı bizzat kendisinin yaptığını savundu. 

     
</TEXT>
</DOC>
