<DOC>
<DOCNO> 167500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/son/sonspo05.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz Trabzonspor'da kaldı 
</HEADLINE>
<TEXT>

     Trabzonspor ile 4 yıllık sözleşmesi bulunan, ancak sözleşmesindeki madde gereği ilk 2 yılı dolduktan sonra ekonomik olarak bordo-mavili kulüple masaya oturma hakkı bulunan Gökdeniz, bugün kulüp başkanı Özkan Sümer ile 10 dakikalık bir görüşme yaparak, kulübüyle anlaşmaya vardı. 
     Mehmet Ali Yılmaz Tesisleri'ndeki görüşme sonrasında gazetecilerin sorularını yanıtlayan Özkan Sümer, Gökdeniz ile kısa bir görüşme yaptıklarını belirterek, ''Gökdeniz'in tavrında değişik tutum olacağını düşünmemiştik. Gökdeniz'in sözleşmesi sürüyordu ancak bu konuda istismarcı olmadık. Ona tavan ücreti vereceğimizi ve şartlarımızı ifade ettik. O da memnun ve mutlu oldu'' dedi. 
     Gökdeniz konusunda akıllarından hiç olumsuz bir düşünce geçmediğini de ifade eden Sümer, ''Gökdeniz'in transferinde rahatsızlık yaşamayacağımızdan emindik. Artık bizim dışımızda Gökdeniz ve kulübü hedefe alan söylentiler de sona erdi'' diye konuştu. 
     Sümer, Gökdeniz'in çok yetenekli bir oyuncu olduğunu ve sorumluluğunu bildiğini, takımına en üst düzeyde katkı sağlamayı sürdüreceğine inandığını kaydetti. 
     Sezon ortasından beri Trabzonspor ile anlaşıp anlaşmayacağı konuşulan ve A Milli Takım forması altında başarılı bir performans göstererek, birçok kulübün transfer listesinde yer alan Gökdeniz'in, Kulüp Başkanı Özkan Sümer ile maddi konularda yalnızca 2 dakikalık bir görüşme yaptım biçimindeki açıklaması gazetecileri şaşırttı. 
     Gökdeniz, kendisinin Trabzonspor'un sözleşmeli oyuncusu olduğunu ancak sözleşmesindeki madde gereği ekonomik olarak kulübüyle bir görüşme yaptığını hatırlatarak, şöyle devam etti 
     ''Bana gelen bazı teklifler vardı. Ancak benim ilk tercihim Trabzonspor'da forma giymekti. Başkan Sümer ile 10 dakikalık bir görüşme yaptık ve maddi konuları ise yalnızca 2 dakika konuştuk. Başkan ve ben maddi konularda fedakarlık yaptık. 2 yıl daha Trabzonspor'dayım.'' Gökdeniz, Trabzonspor taraftarlarının bu sezon çok iyi bir Gökdeniz izleyeceğini de ifade ederek, ''Trabzonspor ile aramda büyük problem yoktu. Türk futbolunda olmamı da başkan Sümer sağlamıştır. Ona saygım vardır. Zaten çok kısa bir görüşme yaparak, anlaştık'' diye konuştu. 
     Tatilini yarıda kesen Gökdeniz, 2 gün daha Trabzon'da kalacağını ve bordo-mavili kafileyle Avusturya kampına gideceğini söyledi. 
     
</TEXT>
</DOC>
