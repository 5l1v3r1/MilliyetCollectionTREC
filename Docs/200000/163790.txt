<DOC>
<DOCNO> 163790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/ekonomi/eko02a.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak pazarından pay almamız çok zor... 
</HEADLINE>
<TEXT>

Türk firmalarının Irak'ta doğrudan iş almasının çok zor olduğunu belirten TMB Yönetim Kurulu Üyesi Çebi, "Önce ABD ile ilişkiler iyileşmeli" dedi 
     Türkiye Müteahhitleri Birliği TMB Yönetim Kurulu Üyesi Adnan Çebi, Irak Savaşı sırasında ABD - Türkiye ilişkilerinin zedelenmesi nedeniyle Türk şirketlerinin kısa vadede Irak pazarından pay almasının biraz zor göründüğünü söyledi. Sektörel Dernekler Platformu'nun düzenlediği basın toplantısında konuşan Çebi, savaştan sonra Irak pazarına ilişkin umutların yeniden doğduğunu, ancak ABD'nin desteği olmadan müteahhitlik hizmetlerinin yapılmasının söz konusu olmadığını belirtti. 
     
     'ABD kaynakları kullanılıyor' 
     ABD'nin, ABD Uluslararası Kalkınma Kurumu USAID aracılığıyla Irak'ın yeniden inşası için yaklaşık 2.5 milyar dolarlık bir kaynak ayırdığını anımsatan Çebi, "ABD kredilerinden Türkiye'nin doğrudan pay alma ihtimali çok zayıf. Taşeron olarak pay almamız da ilişkilerimizin iyileştirilmesinden geçiyor" dedi. 
     Çebi, uluslararası toplumun tanıyacağı bir Irak hükümeti kurulduğunda ülkeye IMF ve Dünya Bankası gibi kuruluşlardan kaynak aktarılacağını belirterek, "O zaman şansımız mutlaka olacaktır" dedi. 
     
'İhracatçının, sokakta yürümesini bekliyorlar'      Türkiye Giyim Sanayicileri Derneği TGSD Başkanı Umut Oran, kur nedeniyle kan kaybettiklerini belirterek, "İhracatçının dikkate alınması için frene basması, işçi çıkarması, sokaklarda yürümesi mi lazım " dedi. Oran, ilk beş aydaki kur ve enflasyon dikkate alındığında ihracatçının yüzde 21 kaybı olduğunu kaydetti. 
     

</TEXT>
</DOC>
