<DOC>
<DOCNO> 156195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sonspo07.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Final yolcusu kalmasın.. Devler Ligi'nde 'dev randevular'... 
</HEADLINE>
<TEXT>

     Futbolda Avrupa Şampiyonlar Ligi'nde yarı final rövanş maçları, yarın ve 14 Mayıs Çarşamba günü yapılacak ve finalist 2 takım belirlenecek. 
     Yarı final rövanş mücadelelerindeki ilk maç, yarın İtalya'nın ve Milano kentinin 2 güçlü temsilcisi AC Milan ile milli futbolcular Okan Buruk ve Emre Belözoğlu'nun da forma giydiği FC Internazionale Milan arasında Milano kentinin Guiseppe Meazza San Siro Stadı'nda yapılacak. 2 takım arasındaki ilk maç, golsüz berabere bitmişti. 
     Diğer maçta ise 14 Mayıs Çarşamba günü İtalya'nın Torino kentindeki Della Alpi Stadı'nda, İtalya'nın FC Juventus Torino ile geçen yılın şampiyonu İspanya'nın Real Madrid CF takımları karşı karşıya gelecek. İspanya'daki ilk maçı, Real Madrid CF 2-1 kazanmıştı. 
     Ligdeki 2 yarı final rövanş maçı da TSİ 21.45'de başlayacak ve Star TV'den naklen yayınlanacak. 
     Ligin final karşılaşması ise 28 Mayıs Çarşamba günü İngiltere'nin Manchester kentindeki Old Trafford Stadı'nda oynanacak. 
     
</TEXT>
</DOC>
