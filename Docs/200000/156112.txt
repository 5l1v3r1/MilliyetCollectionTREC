<DOC>
<DOCNO> 156112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/yazar/congar.html </URL>
<DATE> 2003/05/12/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Samimiyet ve meali 
</HEADLINE>
<TEXT>

     Washington Büyükelçisi Faruk Loğoğlu, toplantıdaki ABD'li muhataplarını dinliyor. Havada büyük bir ağırlık, gizli bir gerginlik var. Amerikalılar'ın Ankara'nın yaptıklarından ve yapmadıklarından hayal kırıklığı duydukları aşikar, ama görüşlerini de fazla açık etmiyorlar. Konuştuğum ABD'li diplomata göre, "Tarafların birbirlerinin gerçek düşüncelerini duymak yerine ancak tahmin edebildikleri bir ortam." 
     İşte bu noktada, Büyükelçi Loğoğlu, odadakileri şaşırtan bir şey yapıyor. "Bu üstü kapalı sözleri bir yana bırakalım. Siz bana gerçekten ne düşündüğünüzü, öfkeliyseniz ne kadar öfkeli olduğunuzu açıkça anlatın. Samimi konuşursanız benim sizi anlamam, Ankara'ya da doğru aktarmam kolaylaşır" deyiveriyor. 
     Toplantıda bulunan ABD'li diplomat, bana, Loğoğlu'nun bu sözlerinden sonra, odadaki havanın değiştiğini, herkesin daha samimi konuştuğunu, Irak konusunda Ankara'nın tavrının Washington'da yarattığı tepkinin, bu toplantıda en açık biçimiyle Türk tarafına yansıtıldığını söyledi. Aynı diplomat, "Büyükelçi Loğoğlu, daha sonra da hep, düşüncelerimizi şekere bulamadan olduğu gibi ifade etmemiz için bizi zorladı" dedi. 
     ABD Savunma Bakan Yardımcısı Paul Wolfowitz, CNN Türk için Mehmet Ali Birand ve Cengiz Çandar'ın sorularını yanıtlarken, işte Loğoğlu'nun kendi görüşmelerinde aradığı ve anlaşılan sağladığı türden bir samimiyet ile konuştu. Zira Wolfowitz'in açıklamalarını yayınlanmadan önce okuyan bir Türk diplomatının tepkisi de, "Bunlar, Washington'daki havayı iyi yansıtan sözler. Türk kamuoyunun da bilmesi yararlı" olmuştu. 
     
     Wolfowitz'in, ardından da ABD Dışişleri Bakan Yardımcısı Marc Grossman'ın yaptığı açıklamalar, Türk - Amerikan ilişkilerinin en gergin dönemlerinden birini, Washington'ın nasıl okuduğunu ilk kez bu açıklıkta kamuoyuna yansıttı. Ancak bir yandan da, Wolfowitz ve Grossman'ın söylediklerinin, diplomatik kanallardan daha önce Ankara'ya aktarıldığını, yani Türkiye'yi yönetenlerin aslında bu durumun farkında olması gerektiğini aklımızda tutmalıyız. 
     AKP hükümeti, durumu bilmemekten değil, doğru değerlendirip nasıl tavır alması gerektiğine karar verememekten kaynaklı bir bocalama içinde. 
     Bir yandan Türk basınına söylenen "İncirlik'in önemi daha da arttı. Görüyorsunuz Powell, koşa koşa Ankara'ya geldi" gibi sözlerle kamuoyunun uyutulmak istenmesi, bir yandan da Amerikan basınına, Başbakan Recep Tayyip Erdoğan imzasıyla "Irak'ta sizinle aynı stratejik vizyona sahibiz" türünden yazılar gönderilmesi "abesle iştigal" değil de nedir 
     AKP hükümeti, haftalardır Washington'ın nabzını tutan çeşitli kişilere, "Ne yapsak da Bush yönetimi ile aramızı düzeltsek" sorusunu soruyor, "Acaba Erdoğan, Başkan Bush'a bir mektup yazsa, gerginlik aşılabilir mi" diye zemin yokluyor. 
     Yani Ankara bir yandan, Başbakan'ın ağzından "Asla hata yapmadık" diyor, bir yandan da, "Washington'ın 'hata' saydığı şeyin, yine Washington nezdinde nasıl düzeltileceğinin derdinde." 
     Wolfowitz'in ağzından çıkınca büyük tepkiye yol açan bu sözcüğü, TBMM'nin aldığı demokratik kararın "hatalı" olduğu şeklinde yorumlayanlar, yanılıyorlar. 
     Washington'ın "hata" dediği, pazarlık günlerinin dışişleri bakanı Yaşar Yakış'ın "hata" dediği şeyden farklı değil. Buradaki "hata," Türkiye'nin, Irak'a karşı bir savaşın kendi aktif desteği olmadan yapılamayacağı hesabıdır. 
     Grossman'ın, "Türkler, kendilerinin, bu harekat için, bizim bunu yalnız yapmamızı engelleyecek kadar önemli olduklarını sandılar" sözleri bu "hatanın" anahtarıdır. 
     Türkiye, kendi çıkarlarını Irak savaşına karşı olmakta görüp de, başından itibaren bu yönde samimi ve tutarlı bir politika izlemiş olsa, bugün belki yine "hatadan" söz edenlerimiz olacaktı, ama çok farklı bir "hatadan." 
     Oysa buradaki "hata," Ankara'nın ABD'ye destek olmaya niyet ederek bu destek karşılığında çeşitli taleplerle büyük bir pazarlığa girerken, bir yandan kendi desteğini "vazgeçilmez" sanması, bir yandan da aslında neden ABD'ye destek olmak istediğini kamuoyuna hiçbir zaman anlatmamasıydı. 
     
     Wolfowitz ve Grossman'ın sözlerine katılmayabilirsiniz. Ancak bunlara "özür dilenmesi" gereken çıkışlar yerine, Ankara'ya daha önce yansıtılmış görüşlerin kamuoyu önünde samimiyetle paylaşılması diye bakar ve sadece manşetleri değil de, açıklamaların bütününü okursanız, iki yetkilinin de aslında "ileriye dönük" mesajlar verdiklerini görürsünüz. 
     Bu mesajların meali şöyle 
     1. ABD, Türk hükümetinin, Irak'ta Kürtler'in de merkezi hükümette rol alacağı ve kuzeyde büyük ölçüde özerk davranabilecekleri bir Yeni Irak projesinden ürkmek yerine, böyle bir Yeni Irak ile yapıcı işbirliğine hazır olmasını, hatta kurulmasına katkı yapmasını istiyor. Bölgede, ABD'den gizli Türk Özel Timleri'nin, Türkmenler'e kendisinin bir uzantısı gibi bakıp, silah dağıtması gibi girişimlerden kaçınmasında ısrarlı. 
     2. Suriye ve İran ile temaslarda, ABD'nin teröre karşı mesajının ön planda tutulması isteniyor. 
     3. ABD'nin, Irak'ın toprak bütünlüğünü mutlaka koruyacağı ve Türkiye için bir terör tehdidi oluşturmayacağı konusunda Ankara'ya açık teminatı var. PKK - KADEK, silah bırakmadıkça, Kandil Dağı'nda kalmasına izin verilmeyecek. 
     4. ABD, Türkiye'nin IMF ile yürüttüğü iktisadi program ve AB'ye üyelik hedefi çerçevesinde desteğini azaltmayacak. 
     5. Türkiye'nin ABD açısından bugüne dek taşıdığı askeri önemin sürüp sürmeyeceği konusunda ise, karar aslında Ankara'ya ait. "En çok gereksinme duyduğumuzda kullanamadığımız bir üs, bizim için önemini yitirir" diyen Washington, Ankara'nın "jeostratejik önemini" işbirlikçi bir tavır göstermesine bağlı sayıyor. 
     
     Gelinen noktada, Washington'ın Ankara'dan beklentisi, "canım cicim" diyen makaleler ve mektuplar değil, Türkiye'nin Saddam sonrası Irak'a ilişkin olarak, ABD ile açık bir işbirliğine girmesi. 
     ABD, Türkiye'nin tavrından ne kadar "hayal kırıklığı" duymuş olursa olsun, Ankara'ya, PKK - KADEK'e karşı, AB'ye katılımdan yana ve iktisadi durumun düzelmesi için desteğin devamı sözü veriyor. 
     Sıra, ABD'nin beklediği işbirliğini gösterip göstermeyeceği konusunda Ankara'nın kararını vermesinde. Wolfowitz'in samimiyetine kızmak yerine, "Nasıl bir tercih Türkiye'nin yararına olur" diye düşünsek daha iyi. 
     
     

</TEXT>
</DOC>
