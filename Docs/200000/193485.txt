<DOC>
<DOCNO> 193485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sondun42.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen Türkiye'nin adaylığı tartışılabilir .. 
</HEADLINE>
<TEXT>

     AB Komisyonu üyesi Günter Verheugen, Türkiye'nin AB'ye tam üye olmasının gerekip gerekmediği konusunun siyasi alanda ve kamuoyunda tartışılabileceğini söyledi. 
     Avrupalı Hıristiyan Demokratların bir kısmı, Türkiye'nin AB adaylığı konusunun yeniden gündeme getirilmesini öneriyor ve Helsinki kararının hatalı olduğunu savunuyor. 
     AB Komisyonu, bu yaklaşım karşısında bugüne kadar aldığı tavırda, ''Türkiye'nin adaylığının, AB devlet ve hükümet başkanları tarafından 1999'da, Helsinki'de kabul edildiğini'' hatırlatıyor ve bu konunun artık tartışılamayacağını söylüyordu. 
     Avrupa Parlamentosu'nda yaptığı konuşmadan sonra soruları yanıtlayan Günter Verheugen, Hıristiyan Demokrat Grup adına konuşan Hans-Gert Pöttering'in, Türkiye'nin adaylığını gündeme getiren sorusuna yanıt verirken, ''bu konunun tartışılabileceğini'' söyledi. Verheugen, Türkiye'nin demokratik bir ülke olmasının AB'nin menfaati icabı olduğunu'' söylemekle yetindi. 
     Türkiye ve Kıbrıs sorunu konusunda çok sayıda soru yöneltilen Verheugen, Türkiye'de askeri alanda daha fazla gelişme istediklerini, ordunun MGK ve RTÜK gibi kurumlarda ağırlığını sürdürüğünü, savunma bütçesinin büyük bir bölümünün parlamento kontrolu dışında kaldığını, bunların demokrasiye gölge düşürdüğünü savundu. 
     AB'ye katılım konusunda topun Türkiye'de olduğunu, Türkiye'nin gerekeni yapmasının istendiğini, yol haritasının net olduğunu söyleyen Verheugen, ''AB Komisyonu adil ve tarafsız olacak. Sorumluluklarını üstlenecek'' dedi. 
     Verheugen, bir soru üzerine, KKTC'yi devlet olarak tanımadıklarını, ancak orada yapılacak seçimlere büyük önem verdiklerini, Türk muhataplarının, bu seçimlerde gölge olmayacağı güvencesi verdiklerini söyledi. Verheugen, bu konuda Avrupa Parlamentosu'nun AB Komisyonu'ndan çok daha etkili olabileceğini, bağımsız basının ve sivil toplum örgütlerinin de seçimleri kontrol edebileceklerini anlattı. 
     Sosyalist Hannes Swoboda, gelecek yıl yapılacak Avrupa Parlamentosu seçimlerine işaret ederek, Türkiye tartışmasının bu seçimlerde ön plana çıkması endişesini yansıttı. 
     Verheugen, Türkiye konusunun ve bu ülkenin AB'ye katılımı meselesinin çok önemli olduğunu, tartışılması gerektiğini, tartışmanın ortak menfaatler gözetilerek gerçekleşmesinin yararlı olacağını, Türkiye'nin jeostratejik öneminin altını çizerek anlattı ve ''Türkiye'ye ihtiyacımız var. Bunu insanlara anlatmalıyız'' dedi. 
     Günter Verheugen, daha sonra, basın toplantısı yapmak üzere Parlamento Genel Kurulu'ndan ayrıldı. 
     
</TEXT>
</DOC>
