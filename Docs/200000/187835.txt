<DOC>
<DOCNO> 187835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sontur13.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobil kullanırken cep telefonu kullananları bekleyen tehlikeler 
</HEADLINE>
<TEXT>

     Trafik güvenliği açısından sürücülerin seyir halinde cep telefonu kullanımının, yalnızca numara çevirirken ya da konuşurken değil, telefon beklerken ve görüşme bittikten sonraki süre içinde bile kaza riskini arttırıcı etki yaptığı bildirildi. 
     Emniyet Genel Müdürlüğü Trafik Araştırma Merkezi Müdürlüğü'nce hazırlanan ve internet sitesinde yayınlanan ''Cep telefonu kullanmak ve kaza riski'' başlıklı yazıda, araç kullanırken cep telefonuyla arama yapmanın, çalan telefona cevap vermenin ve numara çevirmek gibi davranışların sürücünün dikkatinin dağılmasına, konsantrasyonunun bozulmasına neden olarak kazaya yol açabileceği belirtildi. 
     Cep telefonlarının kullanımı sırasında sürücülerin daha fazla hata yaptığı, bazı tehlikeli durumların ya hiç farkına varamadığı ya da önlem almakta geç kaldıkları ifade edilen yazıda, bir araştırmaya göre bu gecikmenin çevresel koşullara, aracın o andaki hızına ve sürücünün yaşına bağlı olarak 0.6 saniyeden 0.9 saniyeye kadar artabildiği, saatte 60 kilometre hızla giden bir otomobilin sürücüsünün frene basmasının bu kadar gecikmesiyle durma mesafesinin 15 metre daha arttığı belirtildi. 
     
     KONUŞMA SONRASI DA TEHLİKELİ 
     Cep telefonunu kullanımının yalnızca numara çevirirken ya da konuşurken değil, telefon beklerken ve görüşme bittikten sonraki süre içinde bile kaza riskini arttırıcı bir etki yaptığı kaydedilen yazıda, 699 sürücü üzerinde yapılan başka bir araştırmanın da, görüşme bittikten sonraki 5 dakika içinde kaza olasılığının 4.8 kat, 15 dakika içinde ise 1.3 kat daha fazla olduğunu ortaya çıkarttığı bildirildi. 
     Birçok araştırmada doğrulanan başka bir bulgunun ise ele alınmadan kullanılan araca bağlı telefonların kaza riski açısından hiçbir yarar sağlamaması olduğu belirtilen yazıda, ''Çünkü, sürücü için dikkat dağıtıcı olan yönü telefonun fiziksel özellikleri değil, konuşmanın yoğunluğudur'' denildi. 
     Araştırmalarda sıkça rastlanan başka bir bulgunun ise sürücülerin cep telefonu kullanırken hızlarını azaltmaları olduğu ifade edilen yazıda, şöyle denildi 
     ''Bir anlamda sürücüler aracı kontrol etmek amacıyla olabilecek hataları telafi etmeye çalışmaktadırlar. Ancak bu daha önce belirtilen tehlikeleri ortadan kaldırmak için yeterli olmamaktadır. Cep telefonu kullanan sürücülerin tehlikeli bir durumda hiç tepki vermeme olasılığı da bulunmaktadır. Bu da yüzde 12'ye kadar ulaşabilen ve trafik güvenliği açısından göz ardı edilmemesi gereken yüksek bir orandır.'' Son yıllarda yapılan araştırmaların cep telefonu kullanımının kişiyi fiziksel olarak meşgul etmesinden çok artan zihinsel faaliyet ve buna bağlı olarak dikkatin dağılması, konsantrasyonun bozulması nedeniyle kaza riskini arttırdığına işaret ettiği belirtilen yazıda, bu nedenle en etkili önlemin, araç kullanırken cep telefonunun kapalı tutulması olduğu kaydedildi. 
     
</TEXT>
</DOC>
