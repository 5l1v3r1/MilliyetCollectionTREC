<DOC>
<DOCNO> 171667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sontur11.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ezan sesinden etkilendi, Müslümanlığı seçti... 
</HEADLINE>
<TEXT>

     Tatilini 4 yıldır Türkiye'de geçiren Alman uyruklu Diana Milisavljevic 22 , ezan sesinden etkilendiği için Müslüman olup, Elif adını aldı. 
     Almanya'nın Münih kentinde yaşayan Diana Milisavljevic, 6 yıl önce Almanya'da işçi olarak çalışan Kırıkkaleli Oğuz Güven ile tanıştı. Birbirlerine gönül veren gençler, tatil için 4 yıl süresince Türkiye'ye geldi. 
     Diana, daha sonra nişanlandığı Oğuz Güven ile geldiği Kırıkkale'de müftülüğe başvurarak, Müslüman olmak istediğini söyledi. İslam dinini seçen Diana, adını da Elif olarak değiştirdi. 
     Tatilini 4 yıldan bu yana Türkiye'de geçirdiğini söyleyen Diana, ''Beni en çok ezan sesi etkiledi. Ezanı dinlerken yüreğim tarifsiz bir huzurla doluyordu. Müslümanlığı seçmemde bu huzur dolu ses çok etkili oldu'' dedi. 
     İslam'ı tanımasına ve Müslüman olmasına sebep oldukları için Oğuz Güven'e ve ailesine minnettar olduğunu belirten Diana, önümüzdeki günlerde Oğuz Güven'le evleneceklerini kaydetti. 
     Müslümanlığı seçen Diana'ya Müftülük görevlileri Almanca tefsirli Kuranıkerim hediye etti. 
     
</TEXT>
</DOC>
