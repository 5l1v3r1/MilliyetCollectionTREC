<DOC>
<DOCNO> 192721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/sontur15.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Yardımcısı Şahin'den TÜBİTAK Başkanı'na ağır suçlama 
</HEADLINE>
<TEXT>

     Devlet Bakanı Ve Başbakan Yardımcısı Mehmet Ali Şahin, TÜBİTAK Başkanlığı'na tekrar seçilen Prof. Dr. Namık Kemal Pak'ın, atama yazısının, bazı öğretim üyelerine astronomik ücret ödettiği, 2000 yılından bu yana faaliyet raporu hazırlatmadığı, bazı ihalelerde usulsüzlük yapıldığı ve bilim kurulu tutanaklarını tutturmadığı gerekçeleriyle Cumhurbaşkanı'na sunulmadığını söyledi. 
     Şahin, Plan ve Bütçe Komisyonu'nda, milletvekillerinin sorularını yanıtlarken, Prof. Dr. Pak'ın, Mayıs ayında Bilim Kurulu tarafından tekrar TÜBİTAK Başkanlığı'na seçildiğini hatırlatarak, şunları kaydetti 
     ''Aşağıdaki gerekçelerle Sayın Prof.Dr. Pak'ın adı atanması için Cumhurbaşkanı'na sunulmamıştır 
     YÖK Yasası'nın 38. maddesi ve Danıştay kararlarına aykırı olarak bazı öğretim üyelerine astronomik ücret ödenmesi, 2000 yılından bu yana faaliyet raporu hazırlanmaması, Murakıp Kurulu'nun bazı ihalelerde tespit ettiği usulsüzlükler ve Bilim Kurulu tutanaklarının tutulmaması... 
     Bu gerekçelerle Cumhurbaşkanı'na gönderilmemiştir. Gönderilseydi de benim kanaatime göre sayın Cumhurbaşkanımız bu atamayı yapmazdı. Hiçbir kurum denetim ve vesayetten uzak değildir.'' TÜBİTAK Bilim Kurulu'nun 6 üyesinin görev süresi dolduğu için toplantı yeter sayısının sağlanamadığını da anlatan Şahin, bu sorunların giderilmesi için tek maddelik bir yasa tasarısı hazırladıklarını söyledi. Bunu yaparken de 1993 yılında dönemin Başbakan Yardımcısı Erdal İnönü'nün hazırladığı bir yasadan yararlandıklarını belirten Şahin, ''Ortada herhangi bir siyasi amaç yoktur. Kilitlenmiş bir kurumu Çözmeye çalışıyoruz'' dedi. 
     Şahin, 4 Kasım Salı günü TÜBİTAK ile ilgili tasarının TBMM Milli Eğitim Komisyonu'nda ele alınacağını da anımsattı. 
     TÜBİTAK'ın bütçesinin indirilmediğini anlatan Şahin, uluslararası krediler olmadığı için kurum bütçesinde geçen yıla göre bir düşüş göründüğünü, ancak bütçenin esasında yüzde 17 oranında artırıldığını söyledi. 
     Görüşmelerden sonra Başbakanlık ve bağlı kuruluşların bütçesi verilen önergelerle 3.880 trilyon lira artırılarak kabul edildi. 
     
</TEXT>
</DOC>
