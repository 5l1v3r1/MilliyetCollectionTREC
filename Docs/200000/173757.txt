<DOC>
<DOCNO> 173757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sonspo11.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray kombine bilet satışında rekor kırdı... 
</HEADLINE>
<TEXT>

     Galatasaray Kulübü, Birinci Süper Futbol Ligi'nde yeni sezon öncesi kombine bilet satışında, promosyonla birlikte 38 bin rakamına ulaşıldığını açıkladı. 
     Sarı-kırmızılı kulübün resmi internet sitesinde yapılan açıklamada, Atatürk Olimpiyat Stadı'nda başlayan, ardından da Ali Sami Yen Stadı'nda süren 2003-2004 sezonu satışlarında dün akşam itibariyle, 2 bin 900 numaralı, 7 bin 100 kapalı, 18 bin açık ve 10 bin promosyon olmak üzere toplam 38 bin kombine kart satıldığı kaydedildi. 
     Açıklamada ayrıca, Atatürk Olimpiyat Stadı kombine organizasyonunda 3 haftada yakalanan satış rakamlarının, geçen sezon Ali Sami Yen Stadı'nda yapılan ve 3 ay süren kombine satış rakamlarına büyük fark attığına da dikkat çekildi. 
     Geçen sezon Ali Sami Yen Stadı'nda numaralı 2 bin 877, kapalı 4 bin 670 olmak üzere toplam 7 bin 547 kombine kart 3 ay süre içinde satılmıştı. Galatasaray futbol takımının bu sezon maçlarını oynayacağı Atatürk Olimpiyat Stadı'nda ise numaralı ve kapalı tribün toplam satışı 3 hafta içinde 10 bin rakamına ulaştı. 
     
</TEXT>
</DOC>
