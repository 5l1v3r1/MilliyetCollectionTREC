<DOC>
<DOCNO> 164946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/soneko29.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen geri adım attı Kriz var falan demedim 
</HEADLINE>
<TEXT>

     Devlet Bakanı Kürşad Tüzmen, ''ben Türkiye'de kriz falan var demedim. Böyle bir şeyi telaffuz etmek bile yanlış'' dedi. 
     Tüzmen, Ankara Ticaret Odası'nda yapılan ''Dış Ticarette standardizasyon uygulamaları'' konulu panele gelişinde, basın mensuplarının, konuşmalarında ''kriz tellallığı yaptığı yönünde eleştirildiğini'' hatırlatmaları üzerine, şunları söyledi 
     ''Benim ne dediğim ortada. İhracatın ithalatı karşılama oranı gibi ortada önemli bir gösterge var. Soruyu soran arkadaş göstergelere dikkat çekerek Türkiye'de kriz mi var dedi. Ben de Türkiye'de kriz falan yok dedim. Böyle bir şeyi telaffuz etmek bile yanlış.'' Ancak Türkiye'de ihracatın ithalatı karşılama oranının yüzde 72'lerden yüzde 67'lere indiğini hatırlatan Tüzmen, bunun kurlardan ve faiz oranlarının yüksekliğinden kaynaklandığını söyledi. 
     Tüzmen, kurun istedikleri seviyede olması ve faizlerin düşmesi halinde ihracatta önemli geleşmelere neden olacağına işaret ederken, şöyle devam etti 
     ''Çevre bakanı iken, ekonomide bahar havasını ilk müjdeleyenlerdenim. Türkiye'nin moralini bozmak isteyecek en son kişi ben olurum. Çok sıkıntılı dönemlerde verdiğimiz demeçlerde bile, Türkiye'deki üretici ve ihracatçılardaki dinamizmi gördüm.'' Tüzmen, bu yıl ihracattaki 40 milyar dolarlık hedefin rahat rahat aşılacağını belirtirken, ''benim sıkıntım, biraz daha istediğimiz düzenlemeler olabilseydi, 3 milyar dolar daha ek ihracat geliri olurdu, bunu ıskaladık'' şeklinde konuştu. 
     Bakan Tüzmen, halen dolar kurunun iki yıl önceki düzeyinde bulunduğunu, bu nedenle 1 milyon 700 binlerden sipariş alan ihracatcının 1 milyon 400 binlerden satış yapmasının zor olduğunu anlattı. 
     Tüzmen, 1 milyon 600 bin-1 milyon 700 bin liralık kurun iyi bir seviye olduğuna işaret ederken, kurun düşüklüğünün, turizmde de gelirlerinin azalmasına neden olduğunu vurguladı. 
     Tüzmen, ihracatta yüzde 30'lar düzeyindeki artışın önemini de vurguladı. 
     
</TEXT>
</DOC>
