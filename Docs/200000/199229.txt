<DOC>
<DOCNO> 199229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sondun19.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Mel Gibson ve filmi Vatikan sınavından geçiyor... 
</HEADLINE>
<TEXT>

     Avustralyalı yönetmen ve oyuncu Mel Gibson'un, Hz. İsa'nın çarmıha gerilişini anlattığı son filmi ''Tutku'', gösterime girmeden önce Katolik dünyasının merkezi olan Vatikan tarafından izlenecek. 
     İspanyol gazetesi El Pais'in haberinde, ünlü sinema yıldızı Gibson'a ''Filminizi sinemalarda çıkmadan önce görmek istiyoruz'' şeklinde geçen aylarda bir mektup yollayan Vatikan'ın, talebinin kabul edilmesi üzerine bugün filmi izleyeceği belirtildi. 
     Filmin, Vatikan'da Papalık Konseyi'nin sosyal ilişkiler sorumlusu ve sinema uzmanı olan Monsenyör Folley tarafından istendiği, filmin teolojik ve İsa'yı anlatan bir film olması nedeniyle izleneceği belirtildi. 
     ABD'de 2004 Şubat ayında gösterime girecek olan filmi ilk izleyecek kurum olan Vatikan, geçen yıllarda da bazı filmleri vizyona girmeden önce izlemiş, hatta bazılarına sansür konulmasını bile talep etmişti. 
     Gibson'un çekimlerinin büyük bölümünü Roma yakınlarındaki bir köyde yaptığı, 25 milyon dolara mal olan ''Tutku'', Hz. İsa'nın çarmıha gerilmeden önceki son 12 saatini anlatıyor. ''Yahudi düşmanlığı'' yapıldığı iddiasıyla daha şimdiden tartışmaya konu olan film, Katolik ve Yahudi çevrelerinin tepkisini çekiyor. 
     
</TEXT>
</DOC>
