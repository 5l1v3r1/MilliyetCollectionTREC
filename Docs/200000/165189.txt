<DOC>
<DOCNO> 165189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sonspo08.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'un yeni umudu Belçikalılar... 
</HEADLINE>
<TEXT>

     Trabzonspor ile dün 3 yıllık sözleşme imzalayan Karel D'Haene, bordo-mavili takımın 36 yıllık tarihinde forma giyecek olan 51. yabancı oyuncu oldu. 
     Bordo-mavili takımda, bugüne kadar 24 ülkeden futbolcu ile sözleşme imzalanırken, en fazla oyuncu unvanını 6 oyuncuyla Gürcüler ve Yugoslavlar elinde bulunduruyor. 
     Bordo-mavililerde, Gürcistan ve Yugoslav oyuncuların yanı sıra Romanya, Almanya, Belçika, Danimarka, Polonya, Ukrayna, Azerbaycan, Çek Cumhuriyeti, Hırvatistan, Makedonya, İngiltere, Gana, Brezilya, Norveç, Bulgaristan, Nijerya, Kamerun, Arnavutluk, Avustralya, Fransa, Güney Kore ve Gine'den futbolcularla anlaşıldı. 
     
     4. BELÇİKALI OYUNCU 
     Belçika'nın Antwerp takımından transfer edilen D'Haene, Trabzonspor'da forma giyecek 4. Belçikalı oyuncu oldu. 
     1989-90 sezonunda dünyaca ünlü kaleci Jean Marie Paaf ile sözleşme imzalayarak ilk kez Belçikalı bir oyuncu ile anlaşan Trabzonspor, 2000-2001 sezonunda halen kadrosunda bulundurduğu Hans Somers ve bu sezon öncesi de Van De Paar ile anlaşmıştı. 
     
     SÜMER DÖNEMİ 
     Trabzonspor'da kulüp başkanı Özkan Sümer döneminde, Karel D'Haene ile birlikte Amerika, Avrupa, Asya, Afrika ve Avusturalya olmak üzere 5 kıtadan 15 yabancı futbolcu ile anlaşıldı. 
     Sümer döneminde, Brezilyalı Eduardo, Da Silva, Jarro ve Aurelio, Nijeryalı Agustine, Belçikalı Somers ve Van De Paar, Perulu Salazar, Ganalı Villars, Arnavut Bushaj, Avusturalya'dan Petkoviç, Fransız Oumar, Güney Koreli Lee Yong ve Gineli İbrahim Yattara ile sözleşme imzalanmıştı. 
     
     BREZİLYA DEVRİ KAPANDI 
     Trabzonspor'da kulüp başkanı Özkan Sümer tarafından 2 sezon önce büyük umutlarla transfer edilen Brezilyalı Eduardo, Da Silva, Jarro ve Aurelio, bu sezon bordo-mavili takımda yer almayacaklar. 
     En son Marco Aurelio'nun Fenerbahçe ile anlaşması üzerine bordo- mavili takımda Brezilyalı oyuncu devri kapanırken, bu yıl Belçikalı oyuncular umut oldu. 
     
</TEXT>
</DOC>
