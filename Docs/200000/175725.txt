<DOC>
<DOCNO> 175725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sonspo04.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe ve Trabzonspor 87. randevuya çıkıyor... 
</HEADLINE>
<TEXT>

     Trabzonspor ile Fenerbahçe, yarın yapacakları lig maçıyla birlikte 87. kez karşı karşıya gelecek. 
     13 Şubat 1974 tarihinde, Trabzon Hüseyin Avni Aker Stadı'nda yapılan ve 0-0 berabere sonuçlanan Türkiye Kupası çeyrek final maçıyla başlayan 29 yıllık rekabette, Trabzonspor'un üstünlüğü bulunuyor. 
     Bordo-mavili ekip, 58 lig, 10'ar Türkiye Kupası ve özel, 4'er de Cumhurbaşkanlığı ve Başbakanlık Kupası olmak üzere, geride kalan toplam 86 maçtan 33'ünü kazanırken, sarı-lacivertliler bu süre içinde 29 galibiyet elde etti. 
     Taraflar 24 maçta eşitliği bozamazken, Trabzonspor'un toplam 101 golüne, Fenerbahçe 96 golle yanıt verdi. 
     
     LİGDE DE TRABZONSPOR ÜSTÜN 
     Trabzonspor ile Fenerbahçe, Birinci Süper Futbol Ligi'nde şimdiye dek 58 kez karşı karşıya geldi. 
     2 ekip arasında bugüne dek ligde yapılan 58 maçta, bordo-mavili ekibin galibiyetlerde sarı-lacivertli takıma karşı 20-19'luk üstünlüğü bulunuyor. 2 ekip arasında bugüne dek yapılan 19 lig karşılaşmasında da eşitlik bozulmadı. 
     Trabzonspor'un attığı 65 gole, Fenerbahçe 68 golle karşılık verdi. 
     Geçen sezon yapılan lig maçlarında taraflar Trabzon'da 0-0 berabere kalmış, İstanbul'daki gol düellosundan ise 3-2'lik skorla Fenerbahçe galip ayrılmıştı. 
     
     TRABZON'DAKİ MAÇLAR 
     Trabzonspor ile Fenerbahçe arasında Trabzon'da yapılan maçlarda bordo-mavili takımın büyük üstünlüğü bulunuyor. 
     2 takım arasında şimdiye dek Trabzon'da yapılan 34 resmi ve özel maçta Trabzonspor'un 18, Fenerbahçe'nin ise 6 galibiyeti bulunuyor. Taraflar Trabzon'daki 10 maçta da eşitliği bozamadı. 
     Hüseyin Avni Aker Stadı'nda Trabzonspor 45, Fenerbahçe ise 23 gol attı. 
     
     FENERBAHÇE, 7 SEZONDUR KAZANAMIYOR 
     Fenerbahçe, 2003-2004 sezonun 2. maçında yarın karşılaşacağı Trabzonspor'u ligde 7 sezondur deplasmanda yenemiyor. 
     Rakibi karşısında Hüseyin Avni Aker Stadı'ndaki son galibiyetini, Oğuz Çetin ve Aykut Kocaman'ın golleriyle 2-1 kazanarak, şampiyon olduğu 1995-96 sezonunda elde eden sarı-lacivertliler, 5 Mayıs 1996 tarihinden bu yana Trabzon'da galip gelemiyor. 
     Bu süre içinde rakibine 5 kez yenilen Fenerbahçe, 2 kez de berabere kaldı. Sarı-lacivertliler son 6 deplasman maçında ise rakibine yalnızca tek gol atabildi. 
     ''Sarı Kanaryalar'' ayrıca, Trabzonspor deplasmanında son 7 sezonda toplam 19 puan bıraktı. 
     Trabzonspor ile Fenerbahçe arasında Trabzon'da yapılan son 7 lig maçının sonucu şöyle 
     
     
Sezon Sonuç TS-FB 1996-97 4 - 3 1997-98 0 - 0 1998-99 1 - 0 1999-00 2 - 0 2000-01 1 - 0 2001-02 2 - 1 2002-03 0 - 0 
     
     FENERBAHÇE'NİN 7 YILLIK HASRETİ 
     Trabzonspor ile yaptığı ilk 5 maçta rakibine yenilmeyen Fenerbahçe, daha sonraki yıllarda bordo-mavili ekibe karşı 7 yılı aşkın bir süre galibiyet elde edemedi. 
     6 Ağustos 1975 tarihinde İstanbul'da yapılan Türkiye Spor Yazarları Derneği Kupası maçında rakibini 1-0 yenen Fenerbahçe, daha sonra resmi ve özel tam 22 maçta rakibine karşı üstünlük kuramadı. 
     ''Sarı Kanaryalar'', Trabzonspor karşısında tam olarak 7 yıl 3 ay 21 gün sonra, 27 Kasım 1982'de tarihinde, o zamanki adıyla Fenerbahçe Stadı'nda yapılan lig maçında sahadan 4-2 galip ayrılarak, rakibi karşısındaki uzun süren galibiyet orucuna son verdi. 
     
     EN FARKLI SKORLU GALİBİYETLER 
     Fenerbahçe, Trabzonspor'u 5 Mart 1989'da Kadıköy'de 5-1 gibi açık farklı skorla yendi. Bu sonuç, 2 takım arasında bugüne dek yapılan maçlardaki en farklı skorlu galibiyet olarak da tarihe geçti. 
     Sarı-lacivertliler ayrıca 26 Ekim 1991'de Kadıköy'deki lig maçını 4-1, 2000-2001 sezonunda İstanbul'daki lig maçını 5-2, 2001-2002 sezonunda ise yine İstanbul'daki maçı 3-0 kazandı. 
     Trabzonspor ise Fenerbahçe karşısındaki tarihindeki en farklı skorlu galibiyetlerini, 11 Ağustos 1992 tarihinde Kadıköy'de Şenol Çorlu'nun jübile maçında 4-1, 26 Aralık 1976 ve 9 Mart 1991 tarihlerinde de Trabzon'daki lig maçlarında 3-0'lık sonuçlarla aldı. 
     
     EN GOLLÜ MAÇLAR 
     2 takım arasındaki en gollü maç, 6 Ekim 1990'da FB Şükrü Saracoğlu Stadı'nda yapıldı. Toplam 8 gol atılan lig maçında, Trabzonspor, Fenerbahçe'yi 5-3 yendi. 
     Bordo-mavililer ayrıca 21 Mayıs 1994'de Ankara 19 Mayıs Stadı'nda yapılan Başbakanlık Kupası maçında ve 6 Nisan 1997'de yine Trabzon'daki lig maçında rakibini 4-3'lük skorlarla yendi. 
     Fenerbahçe ise 17 Ekim 1992'de Hüseyin Avni Aker Stadı'ndaki gol düellosundan 4-3 galip ayrılırken, 2000-2001 sezonunda İstanbul'daki lig maçını 5-2 kazandı. 
     
</TEXT>
</DOC>
