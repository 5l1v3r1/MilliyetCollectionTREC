<DOC>
<DOCNO> 181510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/soneko33.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İthal içkilerde ucuzluk başlıyor... 
</HEADLINE>
<TEXT>

     Alkollü İçecekler İthalatçıları ve Dağıtıcıları Derneği Başkanı Osman Ünlü, viski dışındaki ithal alkollü içeceklerin yüzde 50 oranında ucuzlayacağını söyledi. 
     Alkollü içecek ithalatçıları ve dağıtıcılarını bir çatı altında toplayarak, sektörün sorunlarını Tütün, Tütün Mamülleri ve Alkollü İçkiler Piyasası Düzenleme Kurulu TAPDK ile görüşmeler yoluyla çözme amacıyla kurulan derneğin üyeleri Caddebostan Büyük Kulüp'te toplandı. 
     Ünlü, yaptığı açıklamada, 1996 yılından itibaren viski ve köpüklü şarap ithaline izin verildiğini, 2000 yılında da Tekel'in ithalat ve dağıtımdan çekilmesi, TAPDK'nın kurulmasıyla kota çerçevesinde diğer içkilerin de ithali imkanının doğduğunu hatırlattı. 
     Ünlü, ''Alkollü içkilerde büyük rant var. TAPDK ile koordinasyonlu çalışmak ve Türkiye'nin alkol çöplüğüne çevrilmesini önlemek istiyoruz. Gerekli düzenlemeler yapılmazsa ismini duymadığınız yöresel küçük şirketlerin ürettiği, sağlıklı olduğu tartışılan garip ürünler Türkiye'ye girecek'' dedi. 
     
     BİLİNÇLİ SEÇİM İÇİN ETİKET 
     Vergilendirmede Maliye'ye yardımcı olacaklarını, kaçakçılığı engellemek için Gümrük Müsteşarlığı ve güvenlik güçleriyle çalışma yapacaklarını vurgulayan Ünlü, ''İçki kaçakçılığa çok müsait bir sektör. İsmi duyulmamış ürünlerin satılabileceği bir pazar'' diye konuştu. 
     İthalatçılar ile ithal ürünleri kontrol altına almak istediklerini kaydeden Ünlü, ''İçki kültürü olmayan Türk halkının bilinçli seçim yapması için etiket çalışması yapıyoruz. Artık, insanlar etiketini okuyarak içkinin nerede, nasıl üretildiğini, içinde neler olduğunu Türkçe olarak okuyabilir'' dedi. 
     
     FİYATLARDA DÜŞÜŞ OLACAK 
     Şu anda Türkiye'de yaklaşık 100 markanın girdiğini ve bunun 4-5 ay içinde 500'lere ulaşacağını kaydeden Ünlü, ''Türk halkını doğru fiyatta, doğru ürüne yönlendirmek istiyoruz. 80 milyon liraya satılan bir votka önümüzdeki günlerde 29 milyon liraya alınabilecek. Viski hariç alkollü ürünlerde yüzde 50 oranında düşüş olacak'' şeklinde konuştu. 
     Bu ürünleri daha önce Tekel'in ithal ettiğini ve maliyetlerinin yüksek olduğunu söyleyen Ünlü, ancak artık özel sektörün ithal etmesinden dolayı fiyatlarda bu düşüşün yaşanacağını kaydetti. 
     Ünlü, ''Rakı'' adının Tekel tarafından alındığını da hatırlatarak, ithal edilecek rakı türü içkilerin başka adlarla satılacağını söyledi. Reklamların özendirici değil, tanıtım amaçlı olacağını da ifade eden Ünlü, bandrol kullanımının uygulamasıyla ilgili olarak da TAPDK ile görüşmelerin sürdüğünü anlattı. 
     Alkollü içecek ithalat ve dağıtıcıların sorunlarına çözüm arayan derneğe halen 2'si KKTC'den olmak üzere, sektörün hemen hemen tamamını temsil eden yaklaşık 60 firma üye oldu. 
     
</TEXT>
</DOC>
