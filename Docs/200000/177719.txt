<DOC>
<DOCNO> 177719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/ekonomi/aeko.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
3 yat kayıp, bulunan 2'sine el konuldu 
</HEADLINE>
<TEXT>

   1. Asliye Ceza Mahkemesi Fon'un talebi üzerine, 'el koyma' yasasını ilk kez Uzanlar'ın 5 yatı için uyguladı. 2 yata el konulurken, diğer 3 yat kayıp 
      SEMRA PELEK İstanbul 
   
   Cumhurbaşkanı Ahmet Necdet Sezer'in onayıyla 12 Ağustos'ta yürürlüğe giren "banka batıranlar ile eşleri ve çocuklarının mallarına 24 saat içinde tedbir koyma" olanağı sağlayan yasa, ilk kez Uzanlar'ın beş yatına el konulması kararıyla uygulandı. 
   Tasarruf Mevduatı Sigorta Fonu'nun TMSF talebiyle Uzanlar'ın yabancı şirketlere kiralayarak kaçırmaya çalıştığı beş yattan bulunabilen ikisi mahkeme kararıyla devlet tarafından zapt edildi. 
   
   Kanunun ilk uygulaması 
   Şişli Cumhuriyet Savcılığı'nca yürütülen İmar Bankası soruşturması kapsamında TMSF perşembe günü 1. Asliye Ceza Mahkemesi'ne başvurarak Uzanlar'a ait olan ancak leasing yoluyla yabancı şirketlere kiralanan beş yat hakkında yeni yasa uyarınca tedbir konarak, 24 saat içinde zapt edilmesini istedi. Fon, başvurusunda başkaları üzerine kayıtlı olmasına rağmen yatların Uzanlar'a ait olma ihtimalinin yüksek olduğuna dikkat çekti. 
   Uzanlar ve bankada imza yetkisi bulunan 119 kişi ve kuruluş hakkında daha önce çıkarılan tedbir kararlarında yatların adı geçmiyordu. 1. Asliye Ceza Mahkemesi TMSF'nin talebini kabul ederken, kararda "4969 Sayılı Bazı Kanun ve Kanun Hükmünde Kararnamalerde Değişiklik Yapılmasına Dair Kanun'un geçici 2. maddesi uyarınca İmar Bankası hakim ortaklarına ait beş yatın zapt olunmasına" dendi. 
   Bunun üzerine yazılan talimatlar doğrultusunda Uzan ailesinin Bodrum Yalıkavak Koyu'ndaki "Frequency" ve Marmaris Limanı'nda demirli "Air Waves" adlı yatlarına Sahil Güvenlik Komutanlığı nezaretinde el kondu. Marmaris Limanı'nda zaptedilen yatlardaki görevli personel de karaya indirildi. 
   
   'Yat değil, adeta yüzen malik ne'    Cem Uzan'ın el konulan 'Frequency' yatı adeta bir malik ne. Amerika'nın 1930 yılından bu yana ürettiği en büyük alüminyum tekne olan Frequency, 59.44 metre boyunda. 70 milyon dolar değerindeki yatın tasarım ve dekorasyonu Venedikli ünlü tasarımcı Carlo Nuvolari ve Dan Lenard'a ait. Yatın 4 ana güvertesi var. Bunlardan biri misafir televizyon izleme odasıyla özel güneşlenme güvertesi arasında. Burada bir de mini havuz var. Yatın içinde jimnastik salonundan mini tiyatroya kadar her türlü konfor bulunuyor. Beş yıldızlı otellerin her türlü konforunu sunan yatak odasında surrond müzik sistemi, bir mini bar ve uydu bağlantısı bulunuyor. Yatın ana salonunda son teknoloji ürünü ses sistemleri, plazma TV bulunuyor. Uzan ailesinin yurtdışında olduğu tahmin edilen Be Mine yatı ise 40 metre uzunluğunda. Be Mine, 1992 yılının 'Süperyatı' seçilmiş. 
   
   Uzanlar'dan 7 katrilyon tahsil edilecek    İmar'da başvuru yapan mudi sayısının 420 bini bulması bekleniyor. Bugüne kadar 3.5 katrilyon liralık tedbir kararı aldırtan BDDK bu rakamı, 7 katrilyona çıkarmaya hazırlanıyor 
   KADİFE ŞAHİN 
   Bankacılık Düzenleme ve Denetleme Kurumu BDDK bir taraftan mudi ödemeleri için çalışmalarını sürdürürken, diğer taraftan da İmar Bankası'ndaki zararın Uzanlar'dan tahsili için hukuki süreci işletiyor. 
   Bir BDDK yetkilisi bugüne kadar Uzanlar'a yönelik olarak 3.5 katrilyonluk ihtiyati tedbir kararları aldırdıklarını belirtirken, bu rakamın hafta başında yapılacak başvurularla en az iki katına, yani 7 katrilyon liraya çıkartılacağını söyledi. 
   BDDK, geçen hafta Şişli Cumhuiyet Savcılığı'na verdiği raporda İmar'daki açığın 3.4 katrilyon olduğunu bildirmişti. BDDK'nın açıklamasında, sigortaya tabi mevduatın 25 Haziran 2003'te BDDK'ya bildirilen özet bilançoya göre 746.9 trilyon lira olduğu, Pamukbank'ın teslim merkezlerde 11 Ağustos itibarıyla bilgi girişi yapılan hesapların toplamının ise 4 katrilyon 128 trilyon olduğu ifade edilmişti. İmar'daki Hazine bonolarının faturasının da 500 trilyon olduğu tahmin ediliyor. 
   BDDK yetkilileri aybaşında tamamlanacak kayıt başvuruları ile birlikte İmar'daki toplam faturanın 7 katrilyon liraya çıkmasını bekliyor. Bu rakamın Uzanlar'dan tahsiline çalışılacak. 
   Pamukbank şubelerindeki kayıt işlemlerinde başvuru sayısının ise bu hafta sonu itibariyle 370 bin kişiye çıktığı, başvurular tamamlandığında bu rakamın 420 bini bulmasının beklendiği kaydedildi. İmar Bankası'nın haziranda açıkladığı bilançosunda ise mudi sayısı 168 bin 674 olarak görünüyor. Yani resmi kayıtlarda gösterilmeyen 252 bin mudi bulunuyor. 
   
   Uzan kayıp silahı kamu personelinden almış...    TOLGA ŞARDAN Ankara 
   Şişli Cumhuriyet Başsavcılığı'nın yönelik yürüttüğü soruşturmada bulunan Uzan ailesi adına kayıtlı 35 silahtan biri olan ve Cem Uzan'ın kayıp olduğunu bildirdiği Calico M - 950'nin yurtdışında görev yapmış bir kamu görevlisinden alındığı belirlendi. 
   Kuvvetli atış yapması ve yüksek mermi kapasitesi nedeniyle gizli servis elemanları ile organize suç örgütlerinin büyük rağbet gösterdiği silahın ithali 1995 yılında İçişleri Bakanlığı'nca yasaklandı. Vatandaşların alamadığı silahı ancak kamu görevlilerinin yurtdışından getirmesine izin verildi. Cem ve Hakan Uzan kardeşlerin ikisinde de bulunan silahların kamu görevlileri üzerinden edinildiği belirlendi. Emniyet kayıtlarına göre, Uzan, 7 Mayıs 1997'de 5 yıllık taşıma ruhsatı çıkarttığı Calico için 'kaybolduğu' bildiriminden önce işyerini adres göstererek Küçükçekmece İlçe Emniyet Müdürlüğü'nden taşıma ruhsatını yenilemek istedi. Ama bu talep uygun görülmedi. 
   
   
</TEXT>
</DOC>
