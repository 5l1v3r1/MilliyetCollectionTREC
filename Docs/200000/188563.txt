<DOC>
<DOCNO> 188563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/soneko22.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırıncılar zam yapmamak için direniyor... 
</HEADLINE>
<TEXT>

     Türkiye Fırıncılar Federasyonu Genel Başkanı Halil İbrahim Balcı, mayaya yüzde 50 oranında yapılan zammın, uygulanmakta olan ekonomi programına aykırı olduğunu belirtti. 
     Balcı, yaptığı yazılı açıklamada, Temmuz'da 16 milyon lira olan mayanın bugün için 24 milyon liraya satılmasının, ekonomik programa taban tabana zıt bir yaklaşım olduğunu iddia etti. 
     Enflasyonu yüzde 20'ler seviyesinde tutulması yönündeki çalışmaların, bu uygulamayla büyük bir yara alacağını ifade eden Balcı, '' Ekmekte 1 yıl içerisinde yapılacak fiyat artışı yüzde 20'yi geçmeyecektir sözünü tutan fırıncı esnafı, mayadaki yüzde 50'lik artışla, büyük bir sıkıntı içerisine girecektir'' dedi. 
     Söz konusu uygulamanın yürürlükten kaldırılması yönünde en kısa zamanda girişimde bulunacaklarını bildiren Balcı, fırıncı esnafı olarak ekonominin daha iyiye gitmesi yönündeki mücadelelerini sürdüreceklerini kaydetti. 
     
     KONYALI FIRINCILAR "ZAM YAPMAMAK İÇİN DİRENİYORUZ" 

     Konya Fırıncılar Odası Başkanı Vedat Honça, buğday fiyatlarındaki artış ve mayaya gelen zam nedeniyle kar marjlarının önemli ölçüde düştüğünü ancak, buna rağmen ekmeğe zam yapmamak için adeta direndiklerini söyledi. 
     Honça, bu yıl buğday taban fiyatlarının önemli ölçüde artmasına paralel olarak ekmek üretim maliyetlerinde de bir artış yaşandığını kaydetti. 
     Fırıncıların büyük bölümünün, halen, hububatta rekolte düşüşü yaşanabileceğini göz önünde bulundurarak depoladıkları buğdayı kullandıklarını, bu nedenle maliyetlerdeki artışı doğrudan hissetmediklerini anlatan Honça, ''Piyasadan buğday almak zorunda kalan fırıncılarımız ise maliyetleri karşılamayan fiyatlarda ekmek satmak zorunda kalıyor. Bu durumda olan esnafımız gerçekten zor günler geçiriyor'' dedi. 
     Honça, buğday fiyatlarındaki artışa ek olarak mayaya gelen zam nedeniyle de kar marjlarının genel olarak önemli ölçüde düştüğünü ifade ederek, şunları kaydetti 
     ''Ekmeğe zam yapmamak için adeta direniyoruz. Buğdaydan sonra en büyük harcamamız olan mayaya, yüzde 25 oranında zam geldi. Artan işçilik maliyetleri de düşünüldüğünde halen yapmamız gereken, ancak yapmadığımız yüzde 30'u civarında bir zam var. Alım gücü düşük olan vatandaşın daha ucuza ekmek satın alabilmesini biz de istiyoruz. Çok sayıda arkadaşımızın zararına çalışmasına rağmen, ekonomideki olumlu havayı da dikkate alarak zam yapmamak için imkanları zorluyoruz.'' Halen 175 ile 225 bin lira arasında fiyatlarda satılan ekmeğin girdi fiyatlarındaki artışın yanı sıra, özel bütçelerden sağlanan olanaklarla piyasaya maliyetlerin çok altında fiyatlarda ekmek satan belediyelerle rekabet etmeye çalıştıklarını vurgulayan Honça, girdilerde önemli bir değişiklik yaşanmaması durumunda bir süre daha zam yapmayacaklarını sözlerine ekledi 
     
</TEXT>
</DOC>
