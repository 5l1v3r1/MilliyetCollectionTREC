<DOC>
<DOCNO> 198831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/soneko04.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeker fabrikaları özelleştirmeye hazırlanıyor... 
</HEADLINE>
<TEXT>

     Şeker fabrikalarının özelleştirmeye hazırlanması amacıyla, üretim faaliyetleri ile ilgili olmayan arazi ve varlıklarının satışı konusunda yetki verilen Türkiye Şeker Fabrikaları TÜRKŞEKER , 6 ayda 10 trilyon liralık gayrimenkul sattı. 
     TÜRKŞEKER Genel Müdürü Azmi Aksu, satışa çıkardıkları arsalara yeterli talep gelmemesinden şikayet ederken, ''Özelleştirme kapsamında olduğumuz için kamu kuruluşları, belediyeler arsalarımızı bedelsiz almak istiyorlar. Belediyeler de yeşil alan ilan ediyor. Bu nedenle satamıyoruz'' dedi. 
     Özelleştirme Yüksek Kurulu ÖYK , şeker fabrikalarının özelleştirmeye hazırlanması amacıyla, bu yıl Haziran ayında, TÜRKŞEKER'e üretim faaliyetleri ile ilgili olmayan arsa ve arazilerin satışı konusunda yetki verdi. TÜRKŞEKER, bu yetki çerçevesinde, pek çok gayrimenkulünü satışa çıkardı. 
     Genel Müdür Aksu, satışa çıkarılan gayrimenkullere yeterli talep gelmediğini belirtirken, şunları söyledi 
     ''Yeterli talep gelmemesi nedeniyle ikinci kez ihaleye çıkardığımız gayrimenkuller var. Ancak, daha çok valilikler, belediyeler, üniversiteler, bazı kamu kuruluşları, okul yapmak, sosyal konut yapmak, sanayi sitesi kurmak gibi nedenlerle arazilerimizin bedelsiz olarak verilmesini istiyorlar. Biz, KİT olduğumuz ve özelleştirme programında olmadığımız için ihalesiz satış veya devir yapamıyoruz. Ayrıca belediyeler, yeşil alan ilan ediyor. Bu da bizim satışlarımızı olumsuz etkiliyor.'' Buna rağmen şimdiye kadar 10 trilyon liralık gayrimenkul sattıklarını anlatan Aksu, en çok gelir bekledikleri Sarımsaklı İşletmesi ile Ankara Şeker Fabrikası'nın bulunduğu Etimesgut'taki arsanın, Aralık ayında ihale ile satışa çıkarılacağını bildirdi. 
     Sarımsaklı İşletmesi'nde, Türkiye'deki en kaliteli damızlık büyükbaş hayvanlarından oluşan 800 başlık bir sürü bulunuyor. Bu sürünün TİGEM'e satışı konusunda görüşmeler yapılıyor. Afyon işletmesindeki hayvan varlığının da TİGEM'e verilmesi düşünülüyor. 
     Afyon ve Balıkesir'in Ayvalık ilçesindeki Sarımsaklı işletmelerinin değerinin 80-90 trilyon lira olduğu tahmin ediliyor. TÜRKŞEKER'in her bir fabrikasının çevresinde, ortalama 4-5 bin dekar arazi bulunuyor. Özellikle Ankara ve Eskişehir'deki fabrika arazilerinin kent içinde kalması nedeniyle, değerinin çok yüksek olduğuna dikkat çekiliyor. 
     TÜRKŞEKER'in elinde fabrika arazileri hariç, 16 milyon metrekare arazi bulunuyor. Buna göre, atıl durumdaki varlıkların ve çiftliklerin satışından beklenen gelir, 150 trilyon lira düzeyinde bekleniyor. 
     Ankara Etimesgut'taki Şeker Fabrikası'nın toplam 4 bin dönüm arazisi olmasına karşın, ilk aşamada bin 500-bin 600 dönümünün satışa çıkarılması öngörülüyor. Bu arazide, Ankara Büyükşehir Belediyesi, TOBB, ATO fuar alanı ve ticaret merkezi yapmak istiyor. Ancak, bu kurumların araziyi bedelsiz veya çok düşük bedel ile istediği belirtiliyor. Bu arazinin değerinin ise 70-80 trilyon lira civarında olduğu tahmin ediliyor. 
     Edinilen bilgiye göre, şeker fabrikalarının özelleştirilmesine gelecek yıl başlanması ve fabrikaların birkaç gruba ayrılarak, paketler halinde satılması öngörülüyor. Hazırlık çalışmaları sürerken, şeker fabrikalarının özellikle karlı durumda bulunan 6'sının gelecek yıl özelleştirme programına alınabileceği belirtiliyor. 
     TÜRKŞEKER'in, 27 şeker, 6 makine, 4 alkol ve bir tohum işleme fabrikası bulunuyor. Pancar üreticileri, işçiler, nakliyeciler dahil özelleştirmeden yaklaşık 7 milyon insanın doğrudan etkileneceği ifade ediliyor. 
     
</TEXT>
</DOC>
