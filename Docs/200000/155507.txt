<DOC>
<DOCNO> 155507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/spor/spo03.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent'e şikayet 
</HEADLINE>
<TEXT>

Trabzon Valiliği, İçişleri Bakanlığı'na Galatasaray maçındaki olaylarla ilgili rapor hazırladı. Fatih Terim'in, taraftarları tahrik edip, bir yöneticiyi darp ettiği bildirildi 
     Bilgilendirme amaçlı 
     TRABZONSPOR ile Galatasaray arasında oynanan ve devre arasında yaşanan olaylar nedeniyle çok tartışılan maçın gelişmeleri Ankara'ya taşındı. Trabzon Valiliği, yaptığı incelemelerden sonra İçişleri Bakanlığı'na bilgilendirme amaçlı bir sayfalık rapor sundu. Olayların başlangıcında Fatih Terim ve Galatasaraylı yedek futbolcuların başrolü oynadığı iddia edildi. 
     
     Bakan Aksu'ya iletildi 
     BAKAN Abdülkadir Aksu'ya gönderilen bilgi notunda, karşılaşmanın 7. dakikasında Trabzonspor lehine verilen penaltının yanısıra, Galatasaray aleyhine verilen bir ofsayt kararının ortamı gerginleştirdiği ifade edildi. Bu pozisyon sonrasında Fatih Terim ve yedek kulübesindeki futbolcuların saldırgan tavırlar sergileyerek, ortamı gerginleştirdiği vurgulandı. 
     
     Sönmez darp edildi 
     TERİM ile oyuncuların, hakem, federasyon temsilcisi, gözlemcilerine yönelik hakaret ve küfür etmeye başladığı belirtilerek, "Bu tutum seyircileri tahrik etmiştir" denildi. Sarı - Kırmızılılar'ın soyunma odasından girerken ağıza alınmayacak küfürler savurdukları da belirtildi. Ayrıca Fatih Terim'in, Trabzonsporlu yönetici Kenan Sönmez'i darp ettiği kaleme alındı. n TOLGA ŞARDAN 
     
'Lütfen biraz sakin olalım'      ÖZEL Florya Koleji'nin misafiri olan Galatasaraylı Ergün ve Kaptan Bülent futbolseverleri gerilimden uzak durmaya davet etti. Öğrenciler tarafından en centilmen futbolcu seçilen Ergün, "Sezon sonu yaklaşırken, tansiyonun artması normal. Ancak daha sakin olmalıyız" dedi. En iyi profesyonel seçilen Bülent Korkmaz ise, "Başarımın formülü işimi sevmemde. Kendime de çok iyi bakıyorum" dedi. 
     
Yönetimden destek      GALATASARAY Yönetim Kurulu, kulübün resmi internet sitesinde Trabzon'daki olaylar ve Fatih Terim üzerine yoğunlaşan eleştirilere yanıt verdi. Açıklamada "Kulübümüz ve Fatih Terim aleyhine bir baskı yaratılmak ve yıpratma kampanyasına alet edilmek istendiğini üzüntü ile görmekteyiz. Terim'e ve futbolculara sözlü ve fiili saldırı olmuştur" ifadeleri kullanıldı. 
     SALDIRIYI gerçekleştirenlerin medyada yer aldığına da dikkat çekildi. Bildiride şu görüşlere yer verildi "Misafir olduğumuz bir ortamda saldırıya uğramış olmamıza rağmen, dikkatlerin saldırıyı yapanlara yoğunlaşmamasını kasıtlı buluyoruz. Olaylardan yarar uman bütün taraflara fırsat vermemek için sessiz kalıyor, gelişmeleri ibret ve üzüntü ile izliyoruz." 
     
Taktik çalışma      GALATASARAY, Gençlerbirliği maçının hazırlıklarını dün Florya'da yaptığı tek antrenmanla sürdürdü. Hasan Şaş, Berkant, Lukunku ve Batista sakatlıkları sebebiyle idmana çıkmazken, Ümit Karan, Xavier takımdan ayrı çalıştı. Taktik ağırlıklı bir çalışma yaptıran Fatih Terim, çift kalede sık sık ofsayta düşen Volkan Glat'ı uyardı. Maç esnasında Bülent ile Ümit Davala çarpıştı. İkili bir müddet yerde kaldı ve tedavilerinin ardından maça devam etti. Kafasına top gelen kaleci Kerem, buz tedavisi sonrası çalışmayı sürdürdü. 
     
Dürüst'ten savunma      İKİNCİ Başkan Ali Dürüst, PFDK cezasıyla ilgili verilen tepkilere sessiz kalmakta kararlı olduklarını söyledi. Dürüst, "Aynı kurul bize seyircisiz oynama cezası vermişti. Bu konuda spekülasyon yapılması yanlış. Fatih Terim manevi değerlere önem veren bir kişi olarak, iddia edildiği gibi, o anlamda küfür etmemiştir. Tabii küfürün derecesi olmaz. Ancak iddia edildiği gibi küfürler olmamıştır" dedi. 
     
Ahmet Hassan etik kurbanı      ÖNCEKİ hafta içinde Galatasaray yönetimine haber göndererek, transferinin bitirilmesini isteyen Ahmet Hassan, istediği olumlu cevabı alamayınca Beşiktaş ile anlaştı. Sarı - Kırmızılı yönetimin, "Gençlerbirliği ile maçımız var. Anlaşmamız etik olmaz. Bu maçtan sonra" sözlerinin ardından devreye giren Beşiktaş, avantajlı duruma geçti ve Mısırlı futbolcu ile işi bitirdi. 
     

</TEXT>
</DOC>
