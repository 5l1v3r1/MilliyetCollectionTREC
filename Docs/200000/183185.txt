<DOC>
<DOCNO> 183185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sonspo08.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüseyin Beşok, Beşiktaş yolunda... 
</HEADLINE>
<TEXT>

     A Milli Basketbol Takımı oyuncularından Hüseyin Beşok, Beşiktaş yolunda. 
     Hüseyin Beşok, Beşiktaş'tan ciddi bir transfer önerisi aldığını, bu konunun 1-2 gün içinde netlik kazanacağını belirterek, ''Ancak büyük bir ihtimalle bu kulüple anlaşacağım'' dedi. 
     Siyah-beyazlı takımın 2 ay öncesinden kendisine öneride bulunduğunu vurgulayan Hüseyin, ''Bu konu bugün yarın belli olur. Yüksek ihtimalle Beşiktaş ile anlaşacağım. Yurtdışından da teklifler vardı. Ancak Beşiktaş bana 2 ay öncesinden teklifte bulunmuştu. O zaman Türkiye'ye dönmeyi düşünmüyordum. Beşiktaş iyi takım kurdu. Şampiyonluğu ve büyük başarıları hedefliyorlar. Beni ısrarla istediler. Maddi anlamda da iyi bir teklif yaptılar. Ben de anlaşmayı düşünüyorum'' diye konuştu. 
     Hüseyin Beşok, Beşiktaş'ın, yaptığı yatırımlarla güçlü bir takım durumuna geldiğini ifade ederek, şunları söyledi 
     ''Türkiye'de sadece Beşiktaş ile görüştüm. Kaliteli yabancılar aldılar. Türk basketbolunda yapılması istenenleri yerine getirdiler. Bu konuda öncülük yapıyor. Şampiyonluk istiyorlar ve bu konuda ilk adımları da attılar. Efes Pilsen ve Ülkerspor ile rekabet etmeyi hedefliyorlar.'' Beşiktaş'a transfer olması durumunda ağabeyi Faruk Beşok ile aynı takımda oynayacaklarını kaydeden Hüseyin Beşok, ''Karşıyaka'da beraberdik. Ancak ben o zamanlar genç takımda oynuyordum. A takıma zaman zaman giriyordum. Beşiktaş'ta tam olarak ilk kez birlikte oynama fırsatı bulacağız'' dedi. 
     Sakatlığı konusunda da bilgi veren milli oyuncu, ''Şu anda iyi durumdayım. Yalnızca antrenmansızım. Bunu da çalışarak gidermeye çalışıyorum. Sakatlığım nedeniyle Avrupa Şampiyonası'nda oynama fırsatı bulamadım. Tek başıma çalışmalarımı yapıyorum'' diye konuştu. 
     
     MİLLİ TAKIMDA İSTEDİĞİMİZ OLMADI 
     Hüseyin, milli takım olarak son 2 yılda istedikleri başarılara ulaşamadıklarını söyledi. 
     Son 2 yılda hem Dünya Şampiyonası'nda, hem de Avrupa Şampiyonası'nda hedeflenen başarılara ulaşamadıklarını ifade eden Hüseyin, bu nedenle Olimpiyat Oyunları'na da katılamadıklarını kaydetti. 
     Milli oyuncu, A Milli Takım Başantrenörü Aydın Örs'ün görevinden ayrılması konusunda ise şunları söyledi 
     ''Aydın Örs ile birlikte büyük başarılara da imza attık. Türk basketboluna verdiği hizmetler ve basketbolumuzu getirdiği yer ortada. Son dönemdeki eleştirilerden o da yıprandı. Son dönemdeki sonuçlar başarısızlık olarak görünüyor. Ancak görevinden ayrılmak istemesi onun kararıdır.'' 
     
</TEXT>
</DOC>
