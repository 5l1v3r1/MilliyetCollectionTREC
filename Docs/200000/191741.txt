<DOC>
<DOCNO> 191741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/spor/spo15.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Ustalar buluşacak    AVRUPA Futbol Antrenörleri Birliği'nin sempozyumu 6 - 10 Kasım'da Kuşadası'nda yapılacak. 170 antrenörün takip etmesi beklenen zirveye, Fatih Terim ve Mustafa Denizli'nin yanı sıra Brezilya'yı Dünya Şampiyonu yapan Scolari, bir dönem Fenerbahçe'yi çalıştıran Venglos ile Beşiktaş ve Trabzon'un eski hocası Hans Peter Briegel de konuşmacı olarak katılacak. 
   
   Samsunspor dava açtı    ESKİ hakem Sadık İlhan'ın açıklamalarıyla ilgili 1. Asliye Hukuk Mahkemesi'ne başvuran Samsunspor, 1 milyar liralık manevi tazminat davası açtı. Avukat Hasan Tahsin, "Biz sadece haklılığımızı kanıtlamak istiyoruz. O dönemlerde çok zor günler geçirdik" dedi. 
   
   Serkan korkusu    GENÇLERBİRLİĞİ'NİN Çaykur Rizespor ile oynadığı maçta sağ ayağına darbe alan Serkan'ın menisküs olabileceği bildirildi. Başkent ekibinin orta sahasındaki yükünün büyük bölümünü çeken genç oyuncunun ağrıları devam ederse MR'ı çekilecek. 
   
   Ali Eren yandı    MAÇTAN sonra soyunma odası koridorlarında Gençlerbirliği'nden Youla'ya saldıran Çaykur Rizesporlu Ali Eren, federasyon temsilcisi Engin Özerten tarafından rapor edildi. Özerten'in, Youla'ya yumruk ve kafa attığını yazdığı Ali Eren'e asgari iki maç ceza verilmesi bekleniyor. 
   
   Soğuk çekişme    TENİSTE bayanlarda dünya klasmanının bir numarası Belçikalı Justine Henin Hardenne, 10 hafta sonra koltuğundan indirdiği vatandaşı Kim Clijsters ile arkadaş olmadığını açıkladı. Hardenne, aralarındaki tek bağın ülkeleri olduğunu, ikisinin de farklı karakterlere sahip olduklarını ifade etti. 
   
   Sparta galip    ŞAMPİYONLAR Ligi'nde Beşiktaş ile aynı grupta yer alan Sparta Prag kendi sahasında Brno engelini tek golle geçti 1-0 Sionko'nun 67. dakikada attığı golle galibiyeti yakalayan Sparta Prag, Johana'nın kırmızı kart görmesiyle son 15 dakikayı 10 kişi oynamak zorunda kaldı. 25 puana ulaşan Bordo - Beyazlılar lider Ostrava'nın üç puan ardından ikincilikteki yerini korudu. 
   
   Kurtaral kaldı    ASILSIZ dedikodularla yıpratılmaya çalışıldığı gerekçesiyle istifasını sunan Vücut Geliştirme Başkanı Eryetiş Kurtaral, GSGM Vekili Mehmet Atalay ile yaptığı görüşme sonrası devam kararı aldı. Öte yandan eski milli atlet Fatih Çintımar, Erzurum Gençlik ve Spor İl Müdürü görevine getirildi. 
   
   
</TEXT>
</DOC>
