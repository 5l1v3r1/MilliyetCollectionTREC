<DOC>
<DOCNO> 175786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/dunya/dun01.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
REKOR KAN PARASI 2.7 milyar dolar 
</HEADLINE>
<TEXT>

   15 yıl önceki terör saldırısının sorumluluğunu kabul eden Libya'nın ihracat gelirinin dörtte biri tutarındaki tazminat yüzünden, her Libyalının cebinden 503 dolar çıkacak 
      DIŞ HABERLER SERVİSİ 

   
   Libya, BM kararıyla uluslararası yaptırım uygulanan bir ülke olmasına ve ABD tarafından terörizmi destekleyen ülkeler listesine konmasına sebep olan Lockerbie uçak faciasındaki sorumluluğunu kabul ederek, olayda hayatını kaybeden 270 kişinin yakınlarına tam 2.7 milyar dolar yaklaşık 3.8 katrilyon lira kan parası ödemeye razı oldu. 
   Böylece Kaddafi yönetiminin terörizme verdiği destek yüzünden her Libyalının cebinden 503 dolar çıkacak. Libya'nın ödeyeceği tazminat savunma bütçesinin 2 katı, ihracat gelirlerinin ise dörtte biri gibi bir büyüklük oluşturuyor. 
   
   Libya, itiraf mektubu yazacak 
   15 yıldan beri dünya kamuoyunun gündeminde kalan Lockerbie davası, dün kurban ailelerinin avukatlarıyla Libya arasında Londra'da yapılan 11 saatlik maraton görüşmeler sonucunda varılan bir anlaşmayla kapanma aşamasına geldi. Avukatlar, Libya'nın 1988'de İskoçya'nın Lockerbie kasabası üzerinde bombayla parçalanan ve uçaktaki 259, yerde de 11 kişi olmak üzere toplam 270 kişinin ölümüne yol açan Amerikan PanAm yolcu uçağına düzenlenen sabotajdaki sorumluluğunu kabul ettiğini ve bu konuda kısa bir süre içinde BM Güvenlik Konseyi'ne mektup yazacağını açıkladılar. Libya, ayrıca her kurban için 10 milyon dolar 14 trilyon lira , toplam 2.7 milyar dolar tazminat verecek. 
   
   3 aşamada ödeyecek 
   Ancak Libya ödemeyi 3 koşula bağladı. Buna göre, 10 milyon dolarlık tazminatın ilk 4 milyon doları ödendikten sonra BM yaptırımları kaldıracak. ABD yaptırımları kalktıktan sonra da ikinci 4 milyon doları yatırılacak. Son 2 milyon dolarlık dilim ise ABD Dışişleri Bakanlığı'nın Libya'yı terör listesinden çıkarmasının ardından verilecek. Anlaşmaya göre, ABD üzerine düşenleri 8 ay içinde yerine getirmezse kurban yakınlarına sadece 5 milyon dolar ödenecek, geri kalan para ödemelerin yatırılacağı İsviçre bankasınca Libya'ya iade edilecek. 
   
   11 Eylül öncesinin büyük terör olayı    1988'de Amerikan PanAm havayoluna ait 103 sefer sayılı Boeing jumbo jeti İskoçya'nın Lockerbie kasabası üzerindeyken içine yerleştirilen bir bombanın patlaması sonucu havada parçalandı. Alev topuna dönen uçaktaki çoğu Amerikalı ve İngiliz 259 kişi can verirken, yerde de 11 kişi öldü. Sabotaja karıştığı ileri sürülen Libyalı ajan Abdülbaset Ali Muhammed El Megrahi, 2001'de Hollanda'da İskoç yasalarına göre yargılandığı mahkemede ömür boyu hapse mahk m edilmişti. 
   
   
</TEXT>
</DOC>
