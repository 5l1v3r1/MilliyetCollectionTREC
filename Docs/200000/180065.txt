<DOC>
<DOCNO> 180065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur01.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali Yazıcıoğlu ikinci kez ameliyata alındı 
</HEADLINE>
<TEXT>

     Ankara Üniversitesi Tıp Fakültesi İbni Sina Hastanesi Başhekimi Prof. Dr. Mehmet Demirtaş, Denizli Valisi Recep Yazıcıoğlu'nun ikinci kez ameliyata alındığını bildirdi. 
     Prof. Dr. Demirtaş, Trafik Hastanesi'nde beyin ameliyatı geçiren Yazıcıoğlu'nun hastanelerinde tekrar tomografisinin çekildiğini belirtti. Basınç yüksekliği nedeniyle baş bölgesinde kanama meydana geldiğini ve bu bölgede sıkışma olduğunu kaydeden Prof. Dr. Demirtaş, ''Sıkışmayı gevşetmek amaçlı ikinci bir girişimde bulunuyoruz. Bu riski artıran bir faktör'' dedi. 
     Bu arada, AK Parti Genel Başkan Yardımcısı Necati Çetinkaya, İbni Sina Hastanesi'nde yoğun bakımda bulunan Recep Yazıcıoğlu'nun sağlık durumu hakkında hastane yetkililerinden bilgi aldı. 
     Çetinkaya, çıkışta gazetecilere yaptığı açıklamada, Yazıcıoğlu'nun bir saat önce ikinci ameliyata alındığını söyledi. 
     Yazıcıoğlu'nun beyninde çok önemli bir tahribat olduğunu, beyindeki kanamanın yeniden başladığını belirten Çetinkaya, Yazıcıoğlu'nun diğer vücut fonksiyonlarının yerinde olduğunu kaydetti. 
     Çetinkaya, doktorların bütün imkanları kullanarak beyindeki kanamayı durdurmaya çalıştığını ifade etti. 
     
     PROF. ÇORAPÇIOĞLU BİR DEĞİŞİKLİK YOK 

     Ankara Üniversitesi Tıp Fakültesi Dekanı Prof. Dr. Tümer Çorapçıoğlu, Denizli Valisi Recep Yazıcıoğlu'nun sağlık durumunda değişiklik olmadığını bildirdi. 
     Prof. Dr. Çorapçıoğlu, gazetecilere yaptığı açıklamada, Yazıcıoğlu'nun İbni Sina Hastanesi'ne getirilmesinden bu yana sağlık durumunda negatif bir gelişme yaşanmadığını belirtti. 
     ''Durumunda kötüleşme söz konusu değil. Ancak iyileşme de söz konusu değil. Aynı tablo devam ediyor'' diyen Prof. Dr. Çorapçıoğlu, Yazıcıoğlu'nun beyin fonksiyonlarını düzeltmek için tedavinin sürdüğünü bildirdi. 
     Yazıcıoğlu'nun bunun dışındaki tüm parametrelerinin normal olduğunu kaydeden Prof. Dr. Çorapçığlu, ''Fakat beyin için bekleme sürecimiz devam ediyor. Herhangi bir ameliyat düşünmüyoruz. Herhangi bir müdahale yapılmayacak. Tüm müdahaleleri tamamlandı, tüm konsültasyonlar yapıldı. Beyin fonksiyonlarının değerlendirilmesi sürüyor'' diye konuştu. 
     Prof. Dr. Çorapçıoğlu, Yazıcıoğlu'nu iki gün süreyle uyutmayı planladıklarını, bu sürecin devam ettiğini belirterek, ''Şu an tüm fonksiyonları destek sistemleri ile götürülüyor. Değerlendirmelerin ardından uyandırma faaliyetine iki gün sonra başlayacağız'' dedi. 
     Prof. Dr. Çorapçıoğlu, bir soru üzerine Yazıcıoğlu'nun solunum problemi kalmadığını, ''mekanik solunum desteğine'' alındığını bildirdi. 
     Bu arada Denizli Valisi Recep Yazıcıoğlu'nun eşi ve çocukları da dün akşam saatlerinde Ankara'ya ulaştı. 

     
</TEXT>
</DOC>
