<DOC>
<DOCNO> 158338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/ekonomi/eko03.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
KOBİ'ye 70 çeşit teşvik getireceğiz 
</HEADLINE>
<TEXT>

Ali Coşkun, düşük gelirli illerde KOBİ'ler için 70 çeşit teşvik getireceklerini, bu konuda IMF'yi de ikna edeceklerini söyledi 
     Sanayi Bakanı Ali Coşkun, 22 grupta 70 çeşit küçük ve orta boy işletmeye KOBİ teşvik getireceklerini bildirdi. Önceki gün, İş Hayatı Dayanışma Derneği'nin toplantısına katılan Coşkun, hükümetin teşvik çalışmalarını anlattı. Coşkun, "IMF ve Dünya Bankası karşı. Onları da ikna edeceğiz. Kişi başına geliri bin 500 doların altında olan illerde uygulanacak. Son rötuşlarını yaptık. 22 grupta 70 çeşit KOBİ'ye teşvik getiriyoruz. Küçük atölyeleri birleştiriyoruz. 100 bin euro ile 400 bin euro destek veriyoruz" dedi. 
     
     Üst kurulları eleştirdi 
     "Sermayenin dini olmaz" diyen Coşkun "Cebinde doları olan baksın. Üzerinde 'Biz Allah'ı tanırız' yazıyor. Paranın dini olsaydı, dolar yeşil sermayenin sembolü olurdu'' dedi. Coşkun, özerk kurullar için de şunları belirtti 
     "Üst kurullar bakana bağlı değil. BDDK, TMSF'ye aktarılan bankalardan sorumlu. Ama bugüne kadar beklenen sonucu alamadık. Mal varlıkları olmasına rağmen para alamadık, toplayamadık. Türkiye'ye 42 milyar dolara maloldu. Ellerindeki varlıkları satarak bu borçları ödemeleri yönünde yeni yasal tedbirler almayı düşünüyoruz. Bu konuda çalışma başlattık." 
     

</TEXT>
</DOC>
