<DOC>
<DOCNO> 171065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/siyaset/siy10.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan orman taktiği 
</HEADLINE>
<TEXT>

   Vasfını yitirmiş orman arazilerinin satışını da içeren anayasa değişikliği paketi, "367'den daha az bir oyla geçerek Sezer'in referanduma götürme riski"ne karşı değiştirildi 
   ABDULLAH KARAKUŞ Ankara 

   
   AKP, vasfını yitirmiş orman alanlarının satışını öngören anayasa değişikliği paketini Cumhurbaşkanı Ahmet Necdet Sezer'in referanduma götürmesini engellemek için, özel sektöre orman işletmesi izni veren maddeyi paketten çıkardı. Paketteki bu değişiklikle, 367'den az bir oyla geçmesi halinde Sezer'in paketi referanduma götürme ihtimali ortadan kalktı. 
   Başbakan Recep Tayyip Erdoğan, dün grup toplantısı öncesi bakanlar ve AKP Merkez Yürütme Kurulu MYK üyeleriyle Meclis'te görüştü. Toplantıda Sezer'in paketi referanduma götürmesinin önünü kesecek bir formül geliştirilmesi benimsendi. Özel sektöre orman işletmesini öngören 169. madde TBMM Anayasa Komisyonu'nca geri çekilirken, Başbakan Erdoğan hem Cumhurbaşkanı Sezer'in, hem de muhalefetin görüşlerini dikkate alacaklarını kaydetti. 
   
   Risk h l var 
   Orman arazileriyle ilgili anayasa değişikliği oylamasının üçte iki çoğunlukla en az 367 oy geçmesini de isteyen Erdoğan, 365 milletvekiline sahip grubuna "oylamada olun" çağrısı yaptı. TBMM Anayasa Komisyonu da, bu açıklamalardan birkaç saat sonra, anayasa değişikliğine ilişkin yasanın 2 ve 3. maddelerini geri çekti. 
   
   170 aynen kalacak 
   Komisyonun dün akşamki toplantısında, özel sektöre orman işletmesi verilmesine yönelik 169. madde anayasa değişikliği paketinden çıkarıldı. Vasfını yitiren arazilerin satışını öngören 170 maddede de, Sezer'in veto gerekçeleri doğrultusunda değişiklik yapıldı. 
   Daha önce paketi veto eden Sezer'in, paketin 367'den az bir oyla kabul edilerek aynen önüne gelmesi halinde referanduma gitmesi ihtimali ortadan kaldırıldı. Paketin yenilenmesiyle Sezer'in referandum yerine yeniden veto etmesinin önü açıldı. 
   TBMM Genel Kurulu'nda bugün ilk tur oylaması yapılması beklenen anayasa değişikliği, bir maddesinin çıkarılması, bir maddesinin de değiştirilmesi nedeniyle Genel Kurul'da kabul edilip onaya gönderildiği takdirde, yeni bir yasa olacağı için Sezer tarafından yeniden TBMM'ye iade edilebilecek. 
   
   Baykal'dan ret 
   CHP ise, AKP'nin orman arazilerinin satışını kolaylaştıran anayasa değişikliği paketine, "dokunulmazlıkların sınırlandırılmasına ilişkin bir düzenleme" eklenmesi yolundaki girişimine olumsuz yanıt verdi. CHP Genel Başkanı Deniz Baykal, "Dokunulmazlığın sınırlandırılması için Maliye Bakanı'nın 2B arazisini meşrulaştırmaya, ormanları ona buna peşkeş çekmeye niyetimiz yok" dedi. 
   
   
</TEXT>
</DOC>
