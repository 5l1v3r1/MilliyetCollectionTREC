<DOC>
<DOCNO> 165983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/spor/spo06.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırkpınar’a buyrun 
</HEADLINE>
<TEXT>

642. Tarihi Kırkpınar Yağlı Güreşleri, Edirne Sarayiçi’nde dün alt boylarda yapılan müsabakalarla başladı. Mahkemeden yürütmeyi durdurma kararı alan Ahmet Taşçı da çayıra çıkma şansını yakaladı 
     Sarayiçi’nde şölen 
     642. Kırkpınar Yağlı Güreşleri, Edirne’de yapılan geleneksel törenlerin ardından dün öğleden sonra Sarayiçi’nde alt boylardaki mücadelelerle başladı. Edirne Belediye Başkanı Cengiz Varnatopu’nun, Kırkpınar Ağası Necdet Çakır’ı Orduevi önünde karşılamasıyla başlayan törenlere, Edirne Valisi Fahri Yücel, TBMM Başkanvekili Nevzat Pakdil ve milletvekilleri katıldı. Adalı Halil ve Kara Emin’in mezarları ziyaret edildi. Baş ve başaltı pehlivanları bugün çayıra çıkacak. 
     
     Taşçı, son anda 
     KIRKPINAR’A cezası nedeniyle katılamayacağı açıklanan başpehlivan Ahmet Taşçı, dün son anda Ankara Bölge İdare Mahkemesi’nden aldığı yürütmeyi durdurma kararıyla çayıra çıkma şansını yakaladı. Kararın GSGM’ye de ulaştığı bildirildi. Geçen yıl doping yapan Savaş Yıldırm ise güreşlere katılamayacak. Bu yıl toplam 1089 pehlivanın kayıt yaptırdığı Kırkpınar’da başpehlivanlık için 37 güreşçi mücadele edecek. Başpehlivana 10, ikinciye 7.5, üçüncüye de 5 milyar lira ödül verilecek. 
     
Rekor Kel Aliço’da      TARİHİ Kırkpınar Yağlı Güreşleri’nde başpehlivanlığı en çok 26 yıl ile Kel Aliço ve 18 yıl ile Adalı Halil’in kazandığı kabul ediliyor. Cumhuriyet döneminin en çok kazananları ise 9’ar kez ile Tekirdağlı Hüseyin ve Karamürselli Ahmet Taşçı. 1989’dan beri 14 yıldır sürekli kürsüye çıkan Taşçı, 9 birinciliğin yanısıra, 4 ikincilik, bir de üçüncülük aldı. Cumhuriyet tarihinde birden çok şampiyon olanlar şöyle İbrahim Karabacak, İrfan Atan 4 kez , Ali Acar, Mustafa Bük, Aydın Demir, Hüseyin Çokal, Mehmet Ali Yağcı 3 kez , İbrahim Erdi, Hayrabolulu Süleyman, Sındırgılı Şerif, Kara Ali, Sabri Acar, Cengiz Elbeye 2 kez . 
     

</TEXT>
</DOC>
