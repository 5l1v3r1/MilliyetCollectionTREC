<DOC>
<DOCNO> 170028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sonspo06.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Johnson Fenerbahçe'den ayrıldı, Gaziantep ile anlaştı... 
</HEADLINE>
<TEXT>

     Fenerbahçe Kulübü'nde, yeni sezonda teknik heyetin kadroda yer vermek istemediği oyuncular arasında yer alan Ganalı futbolcu Samuel Johnson'un sözleşmesi feshedildi. 
     Ardından sürpriz bir gelişme yaşandı. Bonservisini eline alan Johnson eski takımı Gaziantepspor ile sözleşme imzaladı. 
     Sarı-lacivertli kulüpten yapılan açıklamada, ''Kulübümüz ile Samuel Johnson arasındaki sözleşme karşılıklı anlaşılarak feshedilmiştir. Kendisine, kulübümüze verdiği hizmetlerden dolayı teşekkür eder, bundan sonraki futbol yaşamında başarılar dileriz'' denildi. 
     1999-2000 sezonu öncesi Gaziantepspor'dan transfer edilen 30 yaşındaki orta saha oyuncusu Johnson, bir lig şampiyonluğu yaşadığı Fenerbahçe formasını 4 sezonda ligde toplam 104 kez giydi ve lig maçlarında toplam 18 gol kaydetti. 
     
     JOHNSON GAZİANTEPSPOR'DA 

     Fenerbahçe Kulübü'nde, yeni sezonda teknik heyetin kadroda yer vermek istemediği oyuncular arasında yer alan ve sözleşmesi feshedilen Ganalı futbolcu Samuel Johnson, eski kulübü Gaziantepspor'la anlaştı. 
     Sabah saatlerinde Profesyonel Futbol Şube Sorumlusu Asım Atmaz'ın tekstil fabrikasına gelen Johnson, kısa bir pazarlık ve görüşmenin ardından, kırmızı-siyahlılarla 1 yıllık mukavele yapmayı kabul etti. 
     Atmaz, Johnson'un 1999-2000 sezonu öncesinde diğer vatandaşı Preko Yaw ile birlikte Fenerbahçe'ye transfer edildiğini, başarılı orta saha oyuncusunu tekrar kazandıkları için mutlu olduklarını söyledi. Atmaz, orta sahada Johnson gibi güçlü ve kıvrak bir oyuncuya ihtiyaçları bulunduğunu belirtti. 
     30 yaşındaki futbolcu ise Gaziantepspor'da başarılı olmak için görev kabul ettiğini, eski yuvasına tekrar döndüğü için mutlu olduğunu belirterek, ''Artık benim ve kulübüm açısından bir sayfayı kapattık. Bu sezon ligde arkadaşlarımla birlikte Gaziantepspor fırtınası estireceğiz'' diye konuştu. 
     Samuel Johnson'un yarın başlayacak olan Almaya kampına götürüleceği öğrenildi. 
     
</TEXT>
</DOC>
