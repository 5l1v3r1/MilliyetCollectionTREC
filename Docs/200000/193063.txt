<DOC>
<DOCNO> 193063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/soneko41.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
En az fiyat artışı Kocaeli'de oldu... 
</HEADLINE>
<TEXT>

     Türkiye genelinde Ekim ayında tüketici fiyatlarında ortalama yüzde 1.4 oranında artış kaydedilirken, Kocaeli'nde tüketici fiyatları aylık bazda yüzde 0.8 oranında arttı. 
     Yıllık bazda en düşük fiyat artışı ise yüzde 18.0 ile Ankara'da görüldü. 
     Devlet İstatistik Enstitüsü'nün DİE seçilmiş bazı iller itibariyle belirlediği tüketici fiyatları endeksine göre, Kocaeli'nin ardından fiyatlarda en az artış kaydedilen iller yüzde 0.9 ile Zonguldak ve Bursa, yüzde 1.0 ile de İzmir ve Samsun oldu. 
     Aynı dönemde, fiyatların en fazla arttığı il ise yüzde 2.5 ile Denizli oldu. Bu ili yüzde 2.0 ile Trabzon, yüzde 1.9 ile Kayseri takip etti. 
     Ekim ayı itibariyle son bir yılda tüketici fiyatlarında yüzde 18.0 ile en düşük artış da Ankara'da yaşandı. Ankara'yı yüzde 18.4 ile Konya, yüzde 18.8 ile de Kocaeli izledi. 
     Yıllık fiyat artışlarının en yüksek gerçekleştiği il ise yüzde 24.3 ile Denizli oldu. 
     
     BÖLGELER 
     Bu arada Ekim'de aylık bazda, bölgeler itibariyle tüketici fiyatları Ege'de yüzde 1.1 oranında artarken, Karadeniz'de yüzde 1.2, Doğu Anadolu'da yüzde 1.3, Güneydoğu Anadolu'da yüzde 1.4, Marmara, Akdeniz ve İç Anadolu'da da yüzde 1.5 oranında arttı. 
     Ekim ayı itibariyle yıllık enflasyon, Marmara'da yüzde 21.2, Ege'de yüzde 22.8, Akdeniz'de yüzde 21.1, İç Anadolu'da yüzde 18.5, Karadeniz'de yüzde 20.3, Doğu Anadolu'da yüzde 22.3 ve Güneydoğu'da yüzde 19.5 olarak belirlendi. 
     
</TEXT>
</DOC>
