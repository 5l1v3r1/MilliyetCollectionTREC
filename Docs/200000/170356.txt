<DOC>
<DOCNO> 170356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/spor/spo03.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom'un ilacı SABIR 
</HEADLINE>
<TEXT>

Galatasaray için Avusturya kampı, güç depolama amaçlıydı ve hedefine yaklaştı. Saha içi üretkenliğinde hiçbir beklentide olmayan Sarı - Kırmızılı takıma eleştiri okları erken saplandı 
     CÜNEYT KARAKAYA 

     YENİ sezona yeni umutlarla başlayan Galatasaray, Avusturya kampında belki de yeni sezonun tüm ağırlığını çekecek olan kondisyon yüklemelerini yaptı. Fatih Terim'in programına göre bu kamp güç kazanma adına önemliydi. Hazırlık maçlarındaki durgunluk, yorgunluktan kaynaklanıyor, sonuç ve futbol olarak önem taşımıyordu. Galatasaray'ın asıl hazırlıklarını Danimarka ve Hollanda'da yapacağı düşünülürse, eleştiri için erken bir zaman. İşte büyük merakla beklenen Aslan'ın yeni yıldızlarını son durumu 
     
     Frank de Boer Tam bir lider. Ciddi görüntüsünün altında sıcak bir kişilik yatıyor. Takımla çok az antrenman yaptı. Ancak oyunu okuyuşu, yer tutuşlarıyla hemen kalitesini ispatladı. Çok bir organizatör ve işini bilen bir profesyonel. Revivo ile kaynaştı, odasını paylaştı. Ancak en yakın arkadaşı yine de telefonu oldu. 
     Hakan Şükür Geldiği günden bu yana en çok ilgi gören isim oldu. Kamp boyunca gurbetçiler kadar, Avusturyalılar da peşini bırakmadı. Görüntüde değişen çok şey var. öncelikle olgunlaşmış. Futbolu ve Galatasaray'ı özlediği belli. Çalışkandı, arzuluydu. İdmana çıktığı ilk dakikada topu filelere yollayarak mesajı verdi. 
     Orhan Ak Hazırlık maçlarında en çok forma bulan isimlerin başında geldi. Savunmanın solunda kademe hataları dikkat çekti. Ancak genelinde sağlam adım atan, üretken bir görüntüdeydi. En büyük avantajı teslim olmayan yapısı. Yıldızlardan formayı kapabilmesi için çok çalışması gerekiyor. 
     Prates Kampın neşe kaynağı oldu. Hiperaktif yapısı, Fatih Terim'in Tosun lakabıyla birleşince yepyeni bir kimlik kazandı. Pas isabet yüzdesinin yüksekliği ve hızıyla beğeni kazandı. Ancak savunmada bazı zaafları göze battı. Sert şutlar çekebiliyor. Fatih Terim'in elinde büyük aşama kaydedeceğe benziyor. 
     Murat İlk geldiği sene işler yolunda gitmemişti. Şimdi istekli ve savaşçı bir kimlikle geri döndü. Üzerinde bir çekingenlik olduğu kesin. Çok pas hatası yapması eksi yönüydü. Kaliteli bir kumaş olduğu apaçık ortada. Zamanla daha iyi olacak. 
     Abdullah Belki de Galatasaray'a geliş sebebi özlediği ilgiyi ve sevgiyi görmekti. Arkadaşları ona elini çabuk uzattı. Kampın son günlerinde çift kale maçlarda çok etkiliydi. Eski alışkanlıklarından vazgeçmesi şart. Koşacak ve pas yapacak başka şansı yok. Fatih Terim onu ne kadar sevse de top Abdullah'ın kendisinde. 
     Ömer Fiziği çok kuvvetli. Hazırlık maçlarında biraz heyecanlı gözüktü. Kontrolsüz çıkışları ve kademe hataları panikten kaynaklandı. Defans arkadaşlarının hücuma kalktığı anlarda geç kalması biraz hocasını kızdırdı. İlk kamp itibarıyla vasattı. 
     
Dikkat çekenler Hayal kırıklığı Suat Usta İlgi odağı Hakan Şükür Merak edilen Frank De Boer Yıldızı Parlayan Sabri Umut veren Pinto Moralsiz Hakan Ünsal      
     
Rakamlarla kamp Oyuncu sayısı 31 Kamp günü 10 İdman sayısı 12 Çalışma saati 20 Hazırlık maçı 3      
     
Kopenhag sınavı      AVUSTURYA'DAKİ kamp çalışmalarını noktalayan Galatasaray, dün Danimarka'ya geçti. Sarı - Kırmızılı takım, bugün dördüncü hazırlık maçında FC Kopenhag karşısına çıkacak. Saat 15.00'te başlayacak olan maçı Show TV naklen yayınlayacak. Bu arada dünkü idmanda Hakan Şükür, Abdullah, Lukunku düz koşu yaparken, Fatih Terim, Volkan ve Hasan ile kısa bir görüşme gerçekleştirdi. 
     
Yıldızlara Porto şoku      AMERİKA'DA düzenlenen Nike Preimer Cup Dünya Şampiyonası'nda mücadele eden Galatasaray, ikinci maçında Porto'ya 2 - 0 yenildi. Grubundaki iddiasını sürdüren Sarı - Kırmızılı takım, ilk maçta Portland karşısında elde ettiği 6 - 0'lık galibiyetle kupanın rekorunu kırdı. Genç Aslanlar son iki maçta Kore'den Chung Dong ve Meksika'dan Cruz Azul takımları ile karşılaşacak. 
     
'Her çıkışın inişi olmaz'Volkan Arslan, grafiğini hep en üst seviyede tutacağını iddia etti, "Çalışarak yerimi koruyacağım" diye konuştu 
     'Gözümü asla kapatmam' 
     GALATASARAY formasını giydikten sonra A Milli Takım'a kadar yükselen Volkan, her zaman en üst seviyede olacağını açıkladı. Yıldız futbolcu, profesyonel olduğunu ve ciddiyetini koruduğunu dile getirip, "Ok asla aşağıyı göstermeyecek. Gözünüzü kapattığınız anda formayı kaptırırsınız. Ben bunun bilinci içimdeyim. Bu yüzden sürekli gözlerim açık" diye konuştu. 
     
     'Topsuz gün geçmez' 
     NEFES açmaya yönelik topsuz çalışmaları hiç sevmediğini ifade eden Cim - Bom'un gözde ismi, "Böyle dönemlerde topa vuran birini görünce içim gidiyor. Kampın başında adeta işkence çektim" dedi. Volkan sözlerini şöyle noktaladı "Yıldızlar topluluğu olduk. Forma için her noktada büyük bir mücadele yaşanıyor. Frank de Boer deneyimli bir oyuncu. Katkısı büyük olacak." 
     
Kendi yıldızını al Sarı-Kırmızılılar, Yıldıray Baştürk'ün transferi için kombineleri bekliyor. Bilet satışı 36 bine ulaşırsa, istenen para sağlanacak 
     TRANSFER girişimlerini sürdüren Galatasaray, Milli Takım'ın yıldızı Yıldıray Baştürk'ten vazgeçmiyor. Sarı - Kırmızılı yöneticilerin, gereken nakit parayı elde etmek için taraftarları beklediği öğrenildi. Olimpiyat Stadı'nın koltuklarını satışa çıkaran yönetimin, 36 bin kombine satılması durumunda hedeflenen paraya ulaşacağı bildirildi. 
     

</TEXT>
</DOC>
