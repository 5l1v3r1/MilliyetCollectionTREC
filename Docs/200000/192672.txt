<DOC>
<DOCNO> 192672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/sondun21.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da okullarda haç tartışması .. 
</HEADLINE>
<TEXT>

     İtalya'da Ofena ilkokulunda Müslüman bir velinin çocuklarının öğrenim gördüğü sınıftan haçın kaldırılmasını isteyen yargı kararı askıya alındı. 
     L'Aquila Mahkemesi, Milli Eğitim Bakanı Letizia Moratti'nin karara itiraz dilekçesinin ardından haçın kaldırılması işlemini şimdilik dondurdu. 
     Mahkemenin 19 Kasım'da haçın kaldırılması kararı ile buna ilişkin itirazı birlikte değerlendirmesinin ardından tartışmaya son noktayı koyması bekleniyor. 
     Bu arada mahkemenin kararıyla başlayan haç tartışması devam ediyor. İtalyan basında bugün çıkan haberlerde, Roma'da düzenlenen Dinlerarası Diyalog Konferansı'na katılan ve aralarında Devlet Bakanı Mehmet Aydın'ın da bulunduğu bir grup bakanın dün Papa İkinci Jean Paul tarafından kabulü sırasında, dolaylı da olsa konunun gündeme geldiği bildirildi. 
     Papa'nın bakanlara hitaben yaptığı konuşmada, ''Dini sembolleri kaldırmak, pek demokratik olmayacağı gibi, halkın büyük bölümünün incinmesine yol açar'' dediği belirtildi. 
     İtalya İçişleri Bakanı Beppe Pisanu'nun ise Papa'nın huzurunda yaptığı konuşmada, Avrupa'daki göçmenlerin, kendilerini kabul eden ülkelerin yasa, kültür ve geleneklerine saygılı olması gerektiğine değindiği bildirildi. 
     Öte yandan L'Aquila Mahkemesi'nde açtığı davayla haçın kaldırılması kararının çıkmasına neden olan İtalyan vatandaşı Müslüman Adel Smith hakkında, Roma Savcılığı tarafından soruşturma açıldığı öğrenildi. 
     Roma Cumhuriyet Savcısı Pietro Pollidori, Adel Smith'in Kasım 2001'de bir televizyon programında yaptığı konuşmadan dolayı, ''Katoliklik inancını tezyif ettiği'' gerekçesiyle suç duyurusunda bulundu. 
     Smith, 5 Kasım 2001'de Rai Uno televizyonundaki bir açık oturumda yaptığı konuşmada, ''Çarmıha gerilmiş İsa figürü, Roma İmparatorluğu'nun en korkunç canileri öldürmek için kullandığı haç üzerine asılmış çıplak bir adamı simgeliyor. İnsanın minyatür bir kadavrayla göz göze gelmesi hiç de hoş bir manzara değil'' diye konuşmuştu. 
     Bu sözleri ''Katoliklik inancını tezyif'' olarak değerlendiren Savcı Pollidori, hakkında suç duyurusunda bulunduğu Adel Smith'in yargılanmasını istedi. 
     Roma Mahkemesi'nin, Smith'in yargılanacağı davanın ilk duruşmasının 24 Mayıs'ta yapılmasını uygun gördüğü öğrenildi. 
     
</TEXT>
</DOC>
