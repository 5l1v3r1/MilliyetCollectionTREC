<DOC>
<DOCNO> 171162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/soneko22.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisarcıklıoğlu Okul işi bitti, sıra en kaliteli üniversitede.. 
</HEADLINE>
<TEXT>

     Türkiye Odalar ve Borsalar Birliği Başkanı Rıfat Hisarcıklıoğlu, artık okul yaptırmayacaklarını belirterek, ''Hedefimiz, Türkiye'nin en kaliteli üniversitesini kurmaktır'' dedi. 
     TOBB tarafından düzenlenen Doğu Anadolu Bölge Zirvesi'ne katılmak için Erzurum'a gelen Hisarcıklıoğlu, Ticaret ve Sanayi Odası ile Ticaret Borsası'nı ziyaret ederek, ilin ekonomik sorunları hakkında bilgi aldı. 
     Doğu Anadolu Ekonomik Zirvesi'nin TOBB'un düzenlediği 3. bölge toplantısı olduğunu, daha önce Diyarbakır ve İzmir'de bölgesel ekonomik zirve toplantıları düzenlediklerini anımsatan Hisarcıklıoğlu, bugün Doğu Anadolu Bölgesi'nin ekonomik sorunlarını dinleyeceklerini belirterek, bölgenin, ülke geneline göre gelişmişlikteki en geri bölge olduğunu ifade etti. 
     Hisarcıklıoğlu, ''Doğu Anadolu'da büyük bir potansiyel var. Devletin yeniden kendini yapılandırması lazım. Bu konuya hassasiyet gösterilirse insanlar doğdukları yerde karınlarını doyurabilirler'' dedi. 
     TOBB'un artık okul yaptırmayacağını anlatan Hisarcıklıoğlu, şunları söyledi 
     ''Artık okul yaptırma işini bitirdik. Hedefimiz Türkiye'nin en kaliteli üniversitesini yaptırmaktır. Bu anlamda İstanbul ve İzmir Ticaret Odaları, ilk adımı atmışlardır. TOBB olarak en kaliteli üniversiteyi kurmayı hedefliyoruz.'' 
     
     KATILIMCI DEMOKRASİ 
     Hisarcıklıoğlu, kendileri için asıl önemli olanın kurumsal ilişkilerin geliştirilmesi olduğunu ifade ederek, temsili demokrasinin yerine katılımcı demokrasinin benimsenmesi gerektiğini söyledi. 
     AK Parti'nin seçim öncesi kendilerini katılımcı demokrasi sözü verdiğini kaydeden Hisarcıklıoğlu, şunları söyledi 
     ''Artık Avrupa ve gelişmiş ülkelerde temsili demokrasiler, yerini katılımcı demokrasiye bırakıyor. Bizim için önemli olan kurumsal ilişkilerin geliştirilmesidir, partiler önemli değil. Eğer bürokrasiyi yeniden yapılandırmazsak da böyle çok toplantılar yaparız ama sonuç alamayız.'' Hisarcıklıoğlu ayrıca, TSE Başkanlığına Çorum eski oda başkanı Kenan Malatyalı'nın getirilmesine değinerek, ''TSE'e ilk defa sahibine verildi. Bir oda başkanımız TSE başkanı oldu'' diyerek, memnuniyetini dile getirdi. 
     
     TARIM VE HAYVANCILIK 
     Türkiye'de tarım ve hayvancılığın çok geride olduğuna da dikkati çeken Hisarcıklıoğlu, ''Allahın bize verdiği bu coğrafyada, aklımızı da kullanarak tarım ve hayvancılıkta başarı sağlayabiliriz. Toplumsal dayanışmanın sağlanması lazımdır. Ülkenin zenginliği, bizim zenginliğimizdir'' diye konuştu. 
     Hisarcıklıoğlu, Ticaret Borsası'nda hububat alım-satımı için tahsis edilen salonun açılışını, Ticaret Borsalar Konseyi Başkanı Necat Ekrem Basmacı ile birlikte yaptı. 
     
</TEXT>
</DOC>
