<DOC>
<DOCNO> 179290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/yasam/yas04.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Son seferde battı 
</HEADLINE>
<TEXT>

   Üç yıl önce Kursk denizaltısı ile 118 mürettebatını yutan bölgede bir nükleer denizaltı daha battı. Parçalanmaya götürülen denizaltı, yedi kişiyle buz gibi sulara gömüldü 
      CENK BAŞLAMIŞ MOSKOVA 
   
   Bir Rus nükleer denizaltsı daha, üç yıl önce benzer bir facianın yaşandığı Barents Denizi'nde, 170 metre derinlikte battı. 
   Rusya Donanma Komutanlığı yetkilisi Viktor Kravçenko, 10 mürettebatlı denizaltıdan şu ana kadar bir kişinin kurtarıldığını açıkladı. İki kişinin cesedi bulunurken, yedi mürettebattan büyük ölçüde umut kesildi. Kravçenko, denizaltıdaki iki nükleer reaktörün 1989 yılında devre dışı bırakıldığını ve çevreye radyasyon yayılması tehlikesi bulunmadığını söyledi. O tarihten bu yana kullanılmayan denizaltı, reaktörünün çıkarılması ve ardından parçalanması amacıyla dubalarla tersaneye götürülürken, şiddetli fırtına sonucu Murmansk açıklarındaki Kildin Adası yakınlarında battı. 
   
   Uzmanlar Radyasyon riski var 
   Kurtarma çalışmalarının sürmesine karşın, yetkililer şiddetli fırtına ve soğuk hava nedeniyle kazazedelerin denizde 40 dakikadan fazla canlı kalmasının hemen hemen olanaksız olduğunu açıkladılar. 
   Çevre bilimciler ise, denizaltının reaktöründen radyasyon yayılması tehlikesi olmadığı açıklamasını kuşkuyla karşıladı. Uzmanlara göre, 170 metre derinlikte bulunan denizaltı, hurdaya ayrıldığı için çıkarılmaya çalışılmayacak. Bu da, zarar görmüşse nükleer reaktörün radyasyon yayma ihtimalini gündeme getiriyor. 
   Aynı bölgede 12 Ağustos 2000 tarihinde de nükleer Kursk denizaltısı, içindeki 118 kişiyle batmıştı. Haftalarca süren kurtarma çalışmaları sonuçsuz kalmış ve denizcilerin kazanın ilk anlarında hayatlarını kaybettiği anlaşılmıştı. 
   
   
</TEXT>
</DOC>
