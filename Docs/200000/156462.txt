<DOC>
<DOCNO> 156462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sontur16.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencilerden, okulda "Protesto Meydanı"nın açılmasına protesto 
</HEADLINE>
<TEXT>

     Çukurova Üniversitesi Ç.Ü yönetimi tarafından Balcalı Kampusü'nde oluşturulan ''Protesto Meydanı'', bir grup öğrencinin protestosuyla açıldı. Öğrenciler, meydanın, ''eylemleri kitlelerden soyutlayarak bir yere kanalize etmeyi ve gerektiğinde müdahaleyi meşru kılmayı'' amaçladığını iddia etti. 
     Ç.Ü Rektörü Prof. Dr. Yalçın Kekeç, Güzel Sanatlar Fakültesi yanında oluşturan ''Protesto Meydanı''nın açılışında konuşma yapmak üzere kürsüye geldiğinde, bir grup öğrenci, meydan ve üniversite yönetimi karşıtı pankartlar açarak slogan attılar. 
     Grup sözcüsü öğrenci, meydanın, protestoları kampus merkezinden uzaklaştırmak için açıldığını, insanların belirli bir yere kanalize edilmek istendiğini ve gerçekleştirilecek etkinliklere müdahaleyi meşru kılmak amacı taşındığını söyledi. Protesto eylemlerini, bundan sonra da istedikleri yerlerde yapacaklarını ve kitlelerden soyutlanamayacaklarını söyleyen öğrenciler, sloganlar atarak buradan uzaklaştılar. 
     
     REKTÖRÜN KONUŞMASI 
     Rektör Kekeç de yaptığı konuşmada, öğrencilerin ve çalışanların tepkilerini demokratik bir biçimde ortaya koyacakları bir meydan hazırlamaya çalıştıklarını kaydetti. 
     İnsanların karşıt düşüncelerini dile getirirken, hukuk sınırları içinde kalmalarının ve çevreye zarar vermemelerinin önemine değinen Kekeç, şöyle konuştu 
     ''Yaşanan bir gerçek vardı. Yasaklar, istek doğurur. İnsanlara seçeneklerini sunmadan davranışlarını kısıtlamamak gerekir. Üniversiteler, çağdaş bilimin ve aklın egemen olduğu, özgür düşüncelerin yaratıcı düşüncelere dönüştüğü eğitim-öğretim çatılarıdır. Ancak özgürlük, başkalarının özgürlük sınırlarında biter.'' Öğrencilerin bu protestosuna karşı, bir grup üniversite çalışanı da, kampus içinde hizmetlerin aksamadan yürümesi için emek sarf ettiklerini belirterek, üniversite aleyhinde slogan atan öğrencilere tepki gösterdiler. 
     Meydanın açılışı, çeşitli düşünceleri simgeleyen 7 farklı renkte kurdelenin, Rektör Kekeç, Öğrenci Konseyi Başkanı Fatih Ekmekçi, Diş Hekimliği Fakültesi Dekanı Prof. Dr. Nafiz Bozdemir ve Su ürünleri Fakültesi Dekanı Prof. Dr. Ercan Saruhan tarafından kesilerek gerçekleştirildi. 
     Törende halk oyunları ekibinin yanı sıra Ç.Ü Devlet Konservatuvarı Tiyatro Anabilim Dalı öğrencileri Ferhan Şensoy'un ''Şahları da Vururlar'' oyunundan bir bölüm sahnelediler. 
     Açılışa, çok sayıda öğrenci ve öğretim üyesi katıldı. 
     
</TEXT>
</DOC>
