<DOC>
<DOCNO> 172582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sonspo07.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Vural Bu yıl ligin havası bambaşka olacak... 
</HEADLINE>
<TEXT>

     Adanaspor Teknik Direktörü Yılmaz Vural, sakatlık sorunlarına karşın yeni sezona ''dört dörtlük hazırlandıklarını'' ifade ederek, ''Bu sezon ligin havası çok başka olacak'' dedi. 
     Yılmaz Vural, yazılı açıklamasında, Kızılcahamam'da 1 Temmuz'dan bu yana kampta olan futbolcuların, verilen 3 günlük aranın ardından bugün yeniden çalışmalara başlayacağını, sakatlıkların yaşattığı sıkıntıları da büyük oranda aştıklarını bildirdi. 
     İyi bir çalışma temposu yakaladıklarını vurgulayan Vural, kamp süresince 12 maç yapmayı hedeflediklerini ve bunlardan 9'u gerçekleştirdiklerini hatırlatarak, şunları kaydetti 
     ''10 Ağustos'ta Malatyaspor ile yapacağımız lig müsabakasına kadar 3 maç daha yapacağız. Yarın Kardemir Karabükspor, 3 Ağustos'ta Adana'da TSYD Kupası'nda Gaziantepspor, 5 Ağustos'ta da son maçı Sarıyer ile yapacağız. Planladığımız 12 hazırlık maçını tamamlayarak lige başlayacağız. Dört dörtlük hazırlanıyoruz. Bu sezon ligin havası çok başka olacak.'' Yeni transferlere de değinen Vural, Mezsaros, Engin, Hayati ve Mehmet Budak'ı önemsediğini ve bu futbolcuların Adanaspor'a çok şeyler vereceklerine inandığını kaydetti. 
     Vural, ayrıca sözleşme yeniledikleri Ali Asım'ın da sakatlığı nedeniyle uzun süre takımdaki yerini alamayacağını sözlerine ekledi. 
     
</TEXT>
</DOC>
