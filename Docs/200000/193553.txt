<DOC>
<DOCNO> 193553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sonspo14.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Engin Lazio maçında rahat olan taraf biz olacağız .. 
</HEADLINE>
<TEXT>

     Avrupa Şampiyonlar Ligi G Grubu 4. maçında İstanbul'da Çek Cumhuriyeti'nin AC Sparta Prag takımını 1-0 yenerek 2. sıraya yükselen Beşiktaş'ta yüzler gülüyor. 
     Beşiktaş Futbol Takımı Menajeri Sinan Engin, ''Takımımıza güveniyoruz. Kendi evimizde ve deplasmanda her takımı yenecek güçteyiz. Gruptan çıkacağımıza inanıyoruz'' dedi. 
     Gruptaki ilk maçta İstanbul'da İtalya'nın SS Lazio takımına şanssız bir biçimde yenildiklerini, FC Chelsea galibiyetinin ardından AC Sparta Prag deplasmanında da çok şanssız bir biçimde yenildiklerini kaydeden Engin, kalan 2 maçta 4 puan almaları durumunda gruptan çıkacaklarını savundu. 
     Roma deplasmanında SS Lazio'ya kesinlikle yenilmemeleri gerektiğini anlatan Engin, ''Alacağımız bir galibiyet ya da beraberlik, işimizi kolaylaştırır. Sergilediğimiz oyun ve tempomuzla her yerde her takımı yenecek güçteyiz. Lazio bizim karşımıza daha stresli çıkacak. Biz rahat olan tarafız. Avantajımızı kullanmak istiyoruz'' diye konuştu. 
     
     BİLGİLİ, ÇOK ŞIK BİR GİRİŞİM YAPTI 
     Engin, Beşiktaş Kulübü Başkanı Serdar Bilgili'nin, Galatasaray derbisinde yaşanan olayların ardından yaptığı açıklamaları ''çok şık bir girişim'' olarak yorumladı. 
     Futbol sahalarındaki şiddetin Türkiye'nin kanayan yarası olduğunu vurgulayan Engin, ''Başkan çok şık bir girişim yaptı. Klas bir hareketti. Deplasmanlara gittiğimizde bunun sıkıntısını en çok yaşayanlardan birisiyim. İnşallah artık yeni bir sayfa açılır ve bu sıkıntılar biter. Herkes bizim başkanımız gibi davranırsa bu olayların önü kesilir'' dedi. 
     
     KADIKÖY'DE HİÇ SORUN YAŞAMADIK 
     Ligde 14. haftada Kadıköy'de Fenerbahçe ile yapacakları derbi maça da değinen Engin, şimdiye dek Fenerbahçe ile yaptıkları maçlarda hiçbir sorun yaşanmadığını söyledi. 
     Engin, ''Fenerbahçe ile çok iyi dostuz. Rakibimizi Kadıköy'de daha önce yendik, herhangi bir olay da çıkmadı. İnşallah Galatasaray ile de başkanların attığı bu adımın ardından ilişkilerimiz çok iyi olacak'' dedi. 
     Engin, bu geceki maçta Galatasaray'a Pire Olympiakos karşısında başarılar diledi. 
     
</TEXT>
</DOC>
