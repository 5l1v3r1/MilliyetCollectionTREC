<DOC>
<DOCNO> 150120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/yasam/yas05.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gezmesin diye zincire vurdular 
</HEADLINE>
<TEXT>

'Kız arkadaşıyla gezmemesi için' ailesi tarafından ayak bileklerinden zincirlenen 17 yaşındaki kız, polis tarafından kurtarıldı 
     İSMAİL POLAT İstanbul 

     Pendik'te, ailesi tarafından "kız arkadaşıyla gezmemesi" için iki yıldır ayak bileklerinden zincirlendiği belirtilen 17 yaşındaki genç kız, polis tarafından kurtarıldı. 
     Güllübağlar Mahallesi Tandoğan Caddesi Fırat Sokak'ta oturan S.N'nin yaklaşık iki yıldır, ailesi tarafından ayaklarına takılan zincirle yaşadığı ihbarı alan polis, eve gelerek arama yaptı. Kimseyi bulamayan polisler, S.N.'yi komşularının evinde ayak bileklerinden zincirli halde buldu. Pendik İlçe Emniyet Müdürlüğü'ne götürülen genç kızın ağabeyi Serdar N. ile annesi Hatice N. gözaltına alındı. 
     Pendik Devlet Hastanesi'ne sevkedilen S.N'nin ayaklarındaki zincir, doktor kontrolü altında çıkartılmak istendi. Ancak Dr. Şahin Yılmaz tarafından muayene edilmek istenen S.N. tepki göstererek izin vermedi. Rapor tutan Dr. Yılmaz, genç kızı tekrar polise teslim etti. 
     Zinciri Pendik Asayiş Büro Amirliği'nde çıkarılırken gözyaşlarını tutamayan genç S.N.'nin ailesinden şikayetçi olmadığı belirtildi. 
     Serdar N.'nin ifadesinde, kız kardeşini, "istemedikleri bir kız arkadaşıyla gezmemesi" ve "kötü yola düşmemesi" için zincirlediklerini söylediği öğrenildi. 
     


YAŞAM 


















</TEXT>
</DOC>
