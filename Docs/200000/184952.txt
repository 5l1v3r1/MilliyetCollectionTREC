<DOC>
<DOCNO> 184952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/yazar/uras.html </URL>
<DATE> 2003/09/27/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Organik tarım 
</HEADLINE>
<TEXT>

   
   Organik tarım demek, organik yapısı bozulmamış toprakta, yapay kimyasal ilaç ve gübre kullanılmadan yapılan üretim demektir. Ama organik tarımda üretim, "benim üretimim organik" demekle olup bitmiyor. Bu işin yönetmeliği var, denetleyicisi var, denetimi var. Toprağın hazırlanmasından ürünün pazarlanmasına kadar her aşamanın denetlenip sertifikaya rapora bağlanması gerekiyor. 
   İkinci Dünya Savaşı'ndan sonra, hızlı nüfus artışından, fakirlikten, açlıktan paniğe kapılan insanlar tarımsal üretimi artırma arayışına girdi. Doğal şartları zorlamak için, ileri ölçüde kimyasal gübre ve ilaç kullanımı başladı. O da yetmedi, bitkilerin ve hayvanların genetik yapısı ile oynayarak "yapay" üretim gerçekleştirildi. 
   Tarımsal ve hayvansal üretim arttı ama, bu defa da, toprakta kullanılan kimyasal gübre, bitki veya hayvana verilen ilaç, gıda maddesini veya hayvansal ürünleri "şişirmede kullanılan hormonlar", gıda maddesinin içinde veya hayvansal ürünlerin içinde insan vücuduna girerek, insanın doğal dengesini, sağlığını bozmaya başladı. 
   Bu ilaçlı - hormonlu üretimin kanser, kan dolaşımı, sindirim sistemi bozuklukları ve aşırı şişmanlık gibi sağlık sorunlarına yol açması ve de buna ek olarak çevre bilincinin artması ve de sivil toplum kuruluşları ve tüketici kuruluşlarının güçlenerek gıda sağlığı ve güvenirliği konusunu öne çıkarması sonucu, "her aşamada kontrollü" bir tarımsal üretim şekli olarak "organik tarım" gündeme gelmeye başladı. 
   Organik bitkisel ve hayvansal ürünler yapay ilaç, yapay gübre, antibiyotik ve hormon kullanılmadan üretilir. Modern tarımda 500 çeşit yapay kimyasal kullanılırken organik tarımda sadece 4 çeşit kimyasal kullanımına izin verilir. Modern tarımda havaya sıkılan ot, böcek ilaçları ve mantar öldürücü zehir, bitkisel ve hayvansal gıda yoluyla insanın vücuduna girmekte, sağlığı etkilemektedir. 
   Türkiye'de 1885 yılından bu yana organik tarım üretimi yapılmaktadır. 2002 yılında "Organik Tarım Esasları ve Uygulamalarına İlişkin Yönetmelik" yayımlanarak, toprak hazırlığından, ürünün yetiştirilmesi ve pazarlanmasına kadar organik tarım ürünlerinin tabi olacağı esaslar belirlenmiş, denetim ve belgeleme düzeni kurulmuştur. Şimdilerde 16 bin dolayında üreticinin 100 dolayında bitkisel tarım ürünü yetiştirdiği söylenmektedir. Organik tarım ürünlerinde ihracatın 25 milyon dolar dolayında olduğu, iç pazar büyüklüğünün 2.5 milyon dolara ulaştığı tahmin edilmektedir. 
   Organik tarım ürünleri, diğer modern tarım ürünlerine göre yüzde 70 - yüzde 200 oranında daha yüksek fiyatla satılmaktadır. 
   İçeride Orya, One Nature, Tema Vakfı Işık Tarım , Rapunzel firmaları organik tarım ürününü pazarlamaktadır. Rapunzel ile Işık Tarım'ın cirolarının yüzde 90'ını ihracat geliri oluşturmaktadır. Nimeks, Saneks, Aslantürk, Good Food, Egesun, Tariş, KFC, Durak, Kırıcı, Figsan, Akçora, Üzümsan organik ürün ihracatı yapan diğer kuruluşlardır. 
   Doğan Organik Ürünler A.Ş., Kelkit'te 30 milyon dolarlık bir organik hayvancılık yatırımı yapıyor. 2005 yılında piyasaya sunulacak organik süt ve et mamullerine tüketiciyi hazırlamak amacıyla, şirket eylül ayından sonra öncelikle İstanbul, Ankara ve İzmir'de yüz ana satış noktasında 2004 yılında yurdun diğer bölgelerinde bakliyat, yağ, konserveler, unlu ve şekerli mamuller, kuru meyve ve yemişler gibi "paketlenmiş organik tarım ürünleri"nin satışına başlayacak. 
   Düzeltme Dünkü yazımda yanlışlıkla Aydın Doğan Meslek Lisesi yazılmıştı. Doğrusu Aydın Doğan Meslek Yüksekokulu olacak. 
   
      
   
</TEXT>
</DOC>
