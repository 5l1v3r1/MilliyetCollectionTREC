<DOC>
<DOCNO> 164131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/soneko13.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
FIAT, 8-10 bin işçinin işine son verecek... 
</HEADLINE>
<TEXT>

     İtalyan otomotiv firması Fiat'ı atağa kaldırmaya yönelik hazırlanan yeni planda, Fiat Grubu'nun yurt dışından 8-10 bin arasında işçi çıkartılması ve araştırmalara daha fazla ödenek ayrılması öngörülüyor. 
     Fiat'ın, 26 Haziran tarihinde yapacağı yönetim kurulu toplantısıyla resmen duyuracağı atılım planı, Fiat'ın İcra Kurulu Başkanı CEO Giuseppe Morchio tarafından dün Başbakan Silvio Berlusconi'ye açıklandı. 
     İtalyan ekonomi gazetesi İl Sole 24 Ore'de bugün yeralan haberde, Fiat'ın yurt dışında işten çıkaracağı 8-10 bin kişinin büyük çoğunluğunun, Fiat Grubu'nun bünyesindeki New Holland ve Case firmalarının birleşiminden doğan Cnh adlı tarim makineleri üreten şirketten olacağı ifade edildi. 
     Atılımın planında araştırmaya daha fazla önem verecek olan Fiat, toplam cirosunun yüzde 5'ini araştırmalar için finanse edecek. Fiat kaynaklarına göre verilen haberde ayrıca, Fiat Grubu'ndaki birçok şirketin satılarak, küçülmeye gidileceği duyuruldu. 
     Fiat'ın CEO'su Morchio bununla ilgili yaptığı açıklamada ''Hiçbir işe yaramayan birçok boş kutu var'' dedi. 
     Bu arada Fiat'ın esas hedefinin, ''finansman kanamasını durdurmak'' olduğu söylenirken, 5 milyar Euro olan borçlanmanın yıl sonuna kadar 1.7 milyar Euro'ya indirilmesinin hedeflendiği bildirildi. 
     Yine de sermaye arttırımına gidecek olan Fiat Grubu'nun 26 Haziran'daki yönetim kurulu toplantısından sonra, kredi bankalarıyla sermaye artırımı için görüşmelere başlayacağı kaydedildi. 
     
</TEXT>
</DOC>
