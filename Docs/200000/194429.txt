<DOC>
<DOCNO> 194429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sontur03.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürüz Başörtüsü meselesi, pozitif hukuka göre verilmiş bir karar 
</HEADLINE>
<TEXT>

     YÖK Başkanı Prof. Dr. Kemal Gürüz, başörtüsü meselesinin pozitif hukuka göre verilmiş bir kararın uygulanmasından ibaret olduğunu belirterek, ''eğer siz Anayasa Mahkemesi'nin kararını yok sayarsanız, insanlara pozitif hukukla şeri hukuk arasında tercih hakkı sunmuş olursunuz. Bu da laik Cumhuriyetin sonudur. Hiç kimsenin bunu yapmaya ne gücü yeter ne de haddi olur'' dedi. 
     Prof. Dr. Gürüz, TBMM Plan ve Bütçe Komisyonu'nda, YÖK ve üniversitelerin 2004 bütçesi üzerindeki soru ve eleştirileri yanıtlarken, hukuk fakültelerinin lisansüstü eğitim verir hale getirilmelerini ve bu fakültelere mutlaka başka fakülteleri bitirmiş insanların alınmasını önerdi. 
     Yükseköğretim sistemi konusunda her kafadan bir ses çıktığını ifade eden Prof. Dr. Gürüz, ''iddia ediyorum ki, AB ilerleme raporunu yazanlardan daha iyi biliyorum Avrupa yükseköğretim sistemini'' diye konuştu. 
     Çeşitli ülkelerin yükseköğretim sistemlerinden örnekler veren Prof. Dr. Gürüz, kanunların yasak saydığı şeylerin yapılması durumunda yükseköğretim sisteminin çökeceğini söyledi. Çalakalem kanun yapılamayacağını, üniversitelerle ilgili kanunların ciddi uzmanlık gerektirdiğini ifade eden Prof. Dr. Gürüz, ''yoksa ciddi vebal altında kalırsınız. Sistem yıkılırsa hep beraber altında kalırız'' dedi. 
     
     MESLEK LİSELERİ 
     Prof. Dr. Gürüz, iddia edildiği gibi meslek liselerinin mağdur edilmediğini savunarak, isteyen her meslek lisesi mezununun 2 yıllık meslek yüksekokullarına girebildiğini hatırlattı. 
     Meslek lisesi mezunlarının yüzde 70'inin ÖSS'de 160 puan barajını aşamadığını bildiren Prof. Dr. Gürüz, ''mesele meslek liseleri değil, imam-hatip liseleridir'' diye konuştu. 
     Gürüz, imam-hatip liselerinin kapatılmasını isteyerek, din görevlilerinin ilahiyat fakültelerinde yetiştirilmelerini önerdi. 
     Prof. Dr. Gürüz, Türkiye'de 380 ilk ve orta öğretimde 380 saat dini eğitim verildiğini bildirerek, Türkiye'nin çocuklara en fazla dini eğitim veren ülke konumunda olduğunu söyledi. 
     İmam-hatip mezunlarının yasa gereği sadece ilahiyat fakültelerine girebildiğini ifade eden Prof. Dr. Gürüz, buna rağmen bu okul mezunlarına istedikleri her bölüme gitme fırsatı verildiğini söyledi. Prof. Dr. Gürüz, şöyle devam etti 
     ''Cumhuriyetin temelinde yatan laiklik ilkesinin operasyonel tanımında 2 tane unsur var. Bunlardan birisi insan aklına dayanan pozitif hukukun şeri hukukun yerini almış olmasıdır. Başörtüsü meselesi pozitif hukuka göre verilmiş bir kararın uygulanmasından ibarettir. Eğer siz Anayasa Mahkemesi'nin kararını yok sayarsanız, insanlara pozitif hukukla şeri hukuk arasında tercih hakkı sunmuş olursunuz. Bu da laik cumhuriyetin sonudur. Hiç kimsenin bunu yapmaya ne gücü yeter ne de haddi olur. Burada yasa teklifi verilir, Anayasa değiştirilebiliyorsa değiştirilir. Karar durduğu müddetçe bu karar uygulanacaktır. 
     İkincisi de tevhidi tedrisat kanunudur. İki kulvarlı bir eğitim sistemi olamaz. Bir tanesi din ağırlıklı bir tanesi seküler laik bir eğitim sistemi olamaz. Bu çok güvendiğimiz AB raporları falan... Yarın öbür gün öyle cümleler çıkar ki karşınıza, tutarlar olmayacak şeyler söylerler. Böyle bir sistem olamaz.'' Prof.Dr. Gürüz, Özel Dersaneler Birliği'nin, dersanelerde irticai faliyetler yürütüldüğü konusunda valileri uyardığını da hatırlattı. 
     
</TEXT>
</DOC>
