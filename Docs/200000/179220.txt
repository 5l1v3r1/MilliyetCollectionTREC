<DOC>
<DOCNO> 179220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/dunya/adun.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Cuma katliamı El Kaide işi 
</HEADLINE>
<TEXT>

   Irak'ta deprem etkisi yapan Necef saldırısının sorumlusu 19 El Kaide militanı tutuklandı. Sanıklar, Şii lider El Hekim ile birlikte 100'ün üzerinde insanın ölümüne yol açan saldırıyı ve planladıkları suikastları itiraf etti 
      DIŞ HABERLER SERVİSİ 

   
   Irak'ın Necef kentinde önceki gün Şiilerce en kutsal ibadet yerlerinden biri olarak kabul edilen Hz. Ali Camii'ne düzenlenen ve ılımlı Şii lider Ayetullah Muhammed B kır el Hekim ile 100'den fazla kişinin ölümüne yol açan bombalı saldırıda, Suudi terörist Usame bin Ladin'in El Kaide terör örgütünün parmağı olduğu ortaya çıktı. Olayla ilgili toplam 19 kişi yakalandı. 
   Necef Bölge Valisi Haydar Mehdi Mattar, saldırının sorumlusu olarak El Kaide'yle bağlantısı olan 4 kişinin tutuklandığını açıkladı. Vali Mattar, Fransız Basın Ajansı'na AFP , suçlarını itiraf eden 4 kişiden ikisinin Saddam döneminde Basra'da görev almış Iraklı yetkililer, diğer ikisinin de Vehabi mezhebi mensubu Suudi Arabistanlı olduklarını bildirdi. Vali, 4 zanlının saldırıdan birkaç dakika sonra dikkat çeken tuhaf bakışlarının şüphe uyandırması üzerine halk tarafından hemen yakalanarak polise teslim edildiklerini, iki aracı infilak ettirmeden önce de cep telefonuyla görüşme yaptıklarının belirlendiğini kaydetti. Yakalanan kişilerin yapılan ön soruşturmada Irak'ta başka dini ve siyasi liderleri öldürmeyi, petrol boru hatları, su tesisleri ve elektrik santrallerına zarar vermeyi planladıklarını itiraf ettiklerini kaydeden bir polis yetkilisi, Hz. Ali Camii'nin bombalanmasında kullanılan patlayıcıların 19 Ağustos'ta 24 kişinin ölümüyle sonuçlanan Bağdat'taki BM merkezi ile 7 Ağustos'ta 19 kişinin öldüğü Ürdün Büyükelçiliği'ne düzenlenen saldırılarda kullanılan malzemelerin aynı olduğunu vurguladı. 
   Polis yetkilisi, El Kaide ile bağlantılı olduklarının altını çizdiği 4 kişinin saldırıdan 3 gün önce Necef'e geldiğini ve bir arkadaşlarında kaldıklarını belirtti. 4 zanlının El Kaide mensubu olduklarının kesinleşmesi halinde terör örgütünün Irak'ta yuvalandığı veya faaliyette bulunduğu ilk kez kanıtlanmış olacak. Soruşturmayı yürüten bir Iraklı yetkili dün gece geç saatlerde, 4 zanlının verdiği bilgiler sonucunda El Kaide'yle bağlantılı 15 kişinin daha gözaltına alındığını açıkladı. Yetkili, yakalananların 2'sinin Kuveytli, 6'sının ise Ürdün pasaportu taşıyan Filistinli, kalanların ise Iraklı ve Suudi olduklarını belirtti. 
   Yakalanan kişilerin Irak'ı kargaşaya sürüklemek istediğini söyleyen bir polis yetkilisi, eylemin "Yaratılan kaos ortamında Amerikalı askerlerin sınırları kontrol etmesini zorlaştırmak ve böylelikle Irak'a yabancı militanların sızmasını kolaylaştırmak" amacıyla düzenlendiğini söyledi. 
   
   700 kilo patlayıcı kullanılmış 
   Saldırıda 700 kilo patlayıcı kullanıldığını açıklayan Vali Mattar, "Patlayıcılar, uzaktan kumanda ve ateşleme sistemi bulunan bir araç ve bir minibüse yerleştirilmiş. 700 kilogram kadar TNT, havan topu ve el bombası kullanılmış. Araçlar uzaktan kumandayla patlatılmış" dedi. 
   Bu arada, Irak İslam Devrimi Yüksek Konseyi'nin IİDYK lideri El Hekim'in korumalarına, saldırıya ilişkin önceden ihbar geldiği ileri sürüldü. Necef'teki din adamlarının verdiği bilgiye göre, cuma namazından önce korumalara gelen ihbar El Hekim tarafından önemsenmedi. Korumaların El Hekim'in aracının yanında park etmiş bir aracı aramak istediği, ancak güvenlik güçlerinin buna izin vermediği belirtildi. Kaynaklar, olayın, namaz sonrası El Hekim'in aracının hareket etmesinin ardından, içinde patlayıcı madde bulunan diğer aracın patlamasıyla meydana geldiğini kaydettiler. 
   
   Sadece kopan eli bulundu    Irak İslam Devrimi Yüksek Konseyi IİDYK lideri Muhammed B kır El Hekim'in bombayla parçalanan cesedinden geriye kalan bir eli bulundu. El Hekim'in kardeşi Abdülaziz El Hekim, "Şu ana kadar sadece Seyyid El Hekim'in bir elinin aralarında bulunduğu ceset parçalarına ulaşabildik" açıklamasını yaptı. El Hekim'in salı günü Necef'te defnedileceği açıklandı. Şii liderin yeğeni Ammar Abdülaziz El Hekim, El Hekim'in cenazesinin önce Bağdat'a, sonra Kerbela'ya götüreleceğini ve ardından salı günü Necef'te toprağa verileceğini bildirdi. 
   Necef, Kerbela ve Basra kentlerinde dün binlerce kişi El Hekim'in öldürülmesini protesto gösterileri yaptı. Bağdat, Basra, Şaad ve Nasıriye'den çok sayıda kişinin akın ettiği Necef'teki Hz. Ali Camii etrafında toplanan kalabalık intikam yemini etti. 
   
   Başkan Bush Saldırganları yakalayacağız    ABD Başkanı George W. Bush, Amerikan güçlerinin, Şii lider El Hekim suikastının sorumlularının yakalanması için yardım edeceğini açıkladı ve "Saldırıyı şiddetle kınıyorum" dedi. 
   Yaz tatili dolayısıyla çiftliğinde bulunan Bush, Amerikalı yetkililerden saldırganların adalete teslim edilebilmeleri için Iraklı güvenlik yetkilileri ve hükümet konseyiyle sıkı bir işbirliği yapmalarını istedi. ABD Savunma Bakanı Donald Rumsfeld ve Dışişleri Bakanı Colin Powell da Necef'teki saldırıyı kınadı. 
   
   Hamaney Trajedi 
   İran'ın dini lideri Ayetullah Ali Hamaney ve Cumhurbaşkanı Muhammed Hatemi, Ayetullah El Hekim'in ölümü dolayısıyla Irak halkına başsağlığı diledi. Hamaney, olayı "trajedi ve büyük savaşçı din liminin şehit edilmesi" diye niteledi. 
   
   Barzani Büyük kayıp 

   Irak Kürdistan Demokratik Partisi KDP lideri Mesud Barzani de, Necef'teki saldırıyla ilgili olarak, "Terörist faaliyetler karşısında tek vücut olmalıyız" açıklamasını yaptı. Barzani, "El Hekim'in ölümü Irak için çok büyük kayıp. El Hekim, yıllardır özgürlük için çalışıyordu. Onun yeri doldurulamaz" dedi. Barzani ve Talabani, bölgelerinde 3'er günlük yas ilan ettiler. 
   
   
</TEXT>
</DOC>
