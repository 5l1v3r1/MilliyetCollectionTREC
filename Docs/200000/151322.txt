<DOC>
<DOCNO> 151322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sondun28.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'tan Enosis yorumu "Simitis bilinçaltındakini açıkladı" 
</HEADLINE>
<TEXT>

     KKTC Cumhurbaşkanı Rauf Denktaş, Enosis'in Yunanistan ve Kıbrıs literatüründeki tek yerinin ''Kıbrıs ile Yunanistan'ın birleşmesi'' olduğunun altını çizerek, Yunanistan Başbakanı Kostas Simitis'in AB Dönem Başkanı olarak Rum kesimini ziyaretinde kullandığı ''Enosis'i başardık'' sözleriyle ''şuuraltına yerleşmiş olan düşüncesini açıkladığını'' söyledi. 
     Denktaş, Lefkoşa'da yaptığı açıklamada, 1960 anlaşmasının Enosis'i, taksimi ve dolaylı Enosis'i yasakladığını, yine bu anlaşmaya göre, Türkiye ve Yunanistan'ın birlikte üye olmadığı herhangi bir birliğe Kıbrıs'ın üye olamayacağını hatırlattı. Denktaş, Rumların, Türkiye'nin Kıbrıs üzerindeki haklarını kaldırmak için yıllardır uğraştığını kaydetti. 
     Rum-Yunan ikilisinin amacının Enosis olduğu konusunda kimsenin hayret etmemesi gerektiğini ifade eden Denktaş, ''Ama Enosis oldu mu Hayır, asla, haşa. Yarısını dolaylı Enosis yapmışlardır. KKTC, egemenliğine, cumhuriyetine, toprağına sahip çıktığı sürece ve Türkiye de garantör bir ülke olarak bunu desteklediği sürece, yarısıyla ne isterlerse yaparlar ama bütün Kıbrıs'ı Enosis yoluyla AB'ye bağlayamazlar'' diye konuştu. 
     
     ''PAÇALARI SIVAYIP GİTTİLER'' 
     KKTC'deki bazı partilerin Yunanistan'ın Rum kesimi büyükelçiliğinde Simitis ile görüşmesine de değinen Denktaş, şunları söyledi 
     ''Daha önce de fikrimi söyledim mide meselesidir, hazım meselesidir. Kendi meclislerini boykot etmiş olan bu insanlar, kendi cumhurbaşkanlarını gelip görme tenezzülünde bulunmayan bu insanlar, Simitis geldi diye paçaları sıvamışlar, yola dizilmişler ve gitmişlerdir. Halkımızda büyük bir öfke vardır bu konuda. Simitis dedi mi, demedi mi Dedi efendim, ikisini de söyledi. Evvela 'Enosisi becerdik' dedi, 'başardık' dedi, 'müştereken taktik değiştirmek suretiyle başardık' dedi. Bu çok anlamlıdır, yani uzun süredir devam eden bir planı uyguladılar. Ama bunun hemen akabinde de 'AB ile Enosis yaptık demek istedim' demiş. Ama Enosis'in Yunan literatüründe ve Kıbrıs literatüründe tek bir anlamı vardır Yunanistan ile birleşmedir.'' 
     
     ''BENİ DEVRE DIŞI BIRAKMAK İSTİYOR'' 
     Simitis'in, muhalefet partileri ile görüşerek, kendisini devre dışı bırakmayı amaçladığını belirten Denktaş, şöyle devam etti 
     ''Şimdi bizim el öpmeye giden ziyaretçiler ne kazanmışlardır Hiçbir şey kazanmış değillerdir. Sadece Simitis'in AB'ye, 'biz Kıbrıs'ta Türk azınlık liderleriyle de görüştük, onlar da AB'ye girmek istiyorlar. Azınlık liderleri çoğunluğa gelmek için seçimleri bekliyorlar, merak etmeyiniz, her şey yolundadır' diyebileceği bir ortam yaratmışlardır. Yani daima olduğu gibi bir kere daha bizi arkadan vurmuşlardır.'' Türkiye'nin bunu anladığını ve Başbakan Recep Tayyip Erdoğan'ın bu konudaki sözlerinin gayet sarih olduğunu ifade eden Denktaş, Simitis'in, Rum yönetiminin yasadışı olan AB müracaatını meşrulaştırmaya çalıştığını kaydetti. 
     





</TEXT>
</DOC>
