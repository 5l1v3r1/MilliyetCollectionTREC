<DOC>
<DOCNO> 180879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/soneko05.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aile şirketlerinin profili... 
</HEADLINE>
<TEXT>

     Prometheus İnsan Kaynakları firmasına göre, aile şirketlerinin birinci neslin psikolojik baskısı, profesyonellerin aileyi yanlış yönlendirmesi ve aile içi çatışmalar gibi birçok sorun yaşayabiliyor. Firma, oluşturduğu aile anayasaları ile bu tür şirketlerin kurumsallaşmasına yardımcı olmaya çalışıyor. 
     ''Aile Anayasası'' hakkında bilgi veren Prometheus İnsan Kaynakları Genel Müdürü Yücel Atış, Türkiye'de en yaygın şirketleşme modelinin aile şirketleri olduğunu söyledi. 
     Türkiye'de bulunan şirketlerin yüzde 90, ABD'de yüzde 95, AB ülkelerinde ise de yüzde 85'inin bu yapıda olduğunu belirten Atış, bu kuruluşların üçüncü nesle geçerken yok olma tehlikesi yaşadığını kaydetti. 
     ABD'de aile şirketlerinin yüzde 70'nin üçüncü nesile geçmeyi başaramadığını ancak, kültürel ve ailevi nedenlerden dolayı Türkiye'de üçüncü nesle geçebilme oranının daha yüksek olduğunun ifade eden Atış, bu şirketlerin kurumsallaşmasını sağlamak için ''Aile Anayasaları'' oluşturduklarını dile getirdi. 
     Türkiye'deki 16 aile şirketine bu anayasalardan hazırladıklarını belirten Atış, projenin İstanbul başta olmak üzere Ankara, İzmir, Konya, Manisa, Denizli, Tekirdağ, Bursa, Adana, Eskişehir, Malatya ve Gaziantep'teki şirketlere uygulandığını söyledi. 
     Hazırlanan anayasa ile aile şirketlerinde eşitlik ilkesinin sağlandığını belirten Atış, doğabilecek problemlere karşı bu kuralların geçerli olduğunu ifade etti. Atış, ''Aile Anayasaları''nın, aile içi ve dışı kurumsallaşma, şirket hayatının uzaması, krizlere dayanabilme, nesilden nesile güçlenerek geçebilme konularında en etkili araçlardan biri olduğunu belirtti. 
     Atış, ünlü ve başarılı aile şirketlerine, yurtdışından, Ford, Faber Castell, Schweppes, Bechtel, Levi's, Versace, Hilton, Fiat, L'oreal, Pirelli, Türkiye'den ise Koç, Sabancı, Eczacıbaşı, Doğuş, Toprak, Alarko, Ülker, Yeni Karamürsel, Vakko ve Ulusoy'u örnek verdi. 
     Bu şirketlerden başarılı olanların kuramsallaşmalarını tamamlayarak, pazarda söz ve ün sahibi olduklarını anlatan Atış, yaptıkları araştırmayla kurumsallaşma sorunu yaşayan aile şirketlerinin farklı sorunlarını saptadıklarını ve buna uygun ''Aile Anayasaları'' hazırladıklarını kaydetti. 
     
     AİLE ŞİRKETLERİNİN ÖZELLİKLERİ 
     Genelde yönetim kültürü olarak ''yarı otoriter'' bir tarzı tercih eden bu şirketlerin kararlarını ''günlük veya haftalık'' ağırlıklı verdiğini dile getiren Atış, bunun da, uzun soluklu düşünmek yerine birinci neslin koku alma yaklaşımını öne çıkaran bir yapı olduğunu söyledi. 
     Atış, genelde hiç umulmadık alanlara, kendilerine eşdeğer veya hedef gördükleri aile şirketleri girdiğinde yatırım yapmaya karar veren aile şirketlerinin, çoğunlukla vazgeçemedikleri elemanlara sahip olduğunu ve bu kişilerin onlar için özel ve dokunulmaz olduğunu ifade etti. 
     Atış, elde ettikleri bulgular ve tecrübeler ışığında bu tür aile şirketlerinin genel özelliklerini şöyle sıraladı 
     ''-Genelde her konudan haberdar olmak isterler. 
     - Sen yetkini kullan ama bir haber ver lütfen derler. 
     -Genelde kapılarının önlerinde sıra vardır ve genelde beklenirler. 
     -Kendilerine ait bir gizli-açık hesapları vardır. Bu hesapla şirket hesabı çoğu zaman karışır. Kendi şirketlerine ani baskınları severler. Baskınlarında genelde hata ararlar. 
     -Maaş konusunda elleri sıkıdır. Hiç umulmadık kişilere yüksek ücret öderler. Eleman giriş-çıkış oranı yüksektir. 
     -Genelde içeriden kişiler kanalıyla bilgi almayı, formal bilgi akışına tercih ederler. Başarı ve başarısızlık kriterleri kişiye özeldir. 
     -Eleman seçiminde referans-aile ve memleket metodunu tercih ederler. 
     -Patron kimliği ve kültürü, kurum kimliği ve kültürüne baskındır. 
     -Kolay dolduruşa gelirler, çabuk karar verirler ve sık karar değiştirirler. Kendilerini en iyi görür ve rakipleri önemsemezler. 
     -Eğitime önem verirler ama eğitim için para harcamayı sevmezler.'' 
     
     AİLE ŞİRKETLERİNİN SORUNLARI 
     Aile şirketlerinin lider olarak yanlış kişinin seçilmesinden doğan yönetim yetersizlikleri ile de karşılaşabildiğini ifade eden Atış, bu şirketlerin karşılaşabilecekleri sorunlara da şu örnekleri verdi 
     ''-Profesyonellerin aileyi yanlış yönlendirmesi ve aile içi çatışmaları kullanması. 
     -İşlerin büyümesi ve kardan daha fazla pay istenmesi. 
     -Nesillerin arasında su yüzüne çıkmayan gizli çatışmalar. 
     -Yanlış danışman seçilmesi aile danışmanlığı nesilden nesile geçen bir uygulamadır. 
     -Politik görüş farklılıklarının işe yansıması. 
     -Aileye yeni katılan gelin ve damatların sorun yaratması. 
     -İyi profesyonel ekip kuramamak. 
     -Birinci neslin psikolojik baskısı. 
     -Ödüllendirme eksikliği. 
     -Özel hayatların işi negatif etkilemesi. 
     -Zaman planlaması eksikliği ve revizyon gereğini hissedememek. 
     -Toplantıları düzenli yapmamak, gerektiğinde esnek olamamak. 
     -Ölüm, kayıp ve benzeri olağanüstü durumlara hazırlıklı olmamak.'' 
     
</TEXT>
</DOC>
