<DOC>
<DOCNO> 191201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sonspo07.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Gaziantepspor maçına hazır 
</HEADLINE>
<TEXT>

     Ligin yenilgisiz lideri Beşiktaş, rakip sahada 12 yıldır lig maçlarında yenemediği Gaziantepspor ile yarın deplasmanda yapacağı Birinci Süper Futbol Ligi maçının hazırlıklarını tamamladı. 
     Siyah-beyazlılar, akşam üzeri uçakla Gaziantep'e gidecek. 
     Beşiktaş'ta, Gaziantepspor maçı öncesi Tümer'in sakatlığı geçerken, Sergen ve Zago'nun hafif sakatlıklarının bulunduğu bildirildi. 
     Teknik direktör Mircea Lucescu'nun, gelecek haftaki Galatasaray maçını da gözönünde bulundurarak, Sergen ile aynı zamanda sarı kart cezası sınırında bulunan Zago'yu Gaziantepspor karşısında riske etmeyebileceği öğrenildi. 
     Ayrıca geçen haftaki Diyarbakırspor maçında kırmızı kart gören Serdar Topraktepe, cezası nedeniyle Gaziantepspor karşısında forma giyemeyecek. 
     Rumen teknik adamın, orta alanda Pancu'nun yerine, sakatlığı geçen Tümer'e, forvette de İlhan Mansız'ın hemen arkasında Ahmed Hassan'a görev vermesi bekleniyor. 
     Beşiktaş Futbol Takımı Menajeri Sinan Engin, ligde 12 yıldır Gaziantep'te galip gelemediklerini, ancak yarın bu şanssızlıklarını yenerek, moral bulacaklarını savundu. 
     
</TEXT>
</DOC>
