<DOC>
<DOCNO> 191544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sondun04.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kral, yine önde... Elvis Presley en çok kazanan ünlü... 
</HEADLINE>
<TEXT>

     Rock'n Roll efsanesi Elvis Presley, en çok kazanan hayatta olmayan ünlüler sıralamasında bu yıl da birinciliği bırakmadı. 
     Forbes dergisinin araştırmasına göre, ölümünün üzerinden 26 yıl geçmesine karşın Kral lakaplı Elvis, bu yılki 40 milyon dolarlık kazancıyla listede 3. yıl da ilk sırayı aldı. 
     Presley'nin, içinde ''Don't be Cruel'', ''Jailhouse Rock'' ve ''All Shook Up'' gibi mega hitlerinin bulunduğu ve geçen yıl satışa çıkarılan 30 listebaşı şarkısından oluşan CD 9 milyon adet sattı. 
     ''Elvis 2nd to None'' adlı bir diğer CD de 2 hafta önce piyasaya sunulmasına karşın Billboard'ın en iyi 10 listesinde zirveye oturdu. 
     Listede, Presley'i çizgi dizi ve karikatür ustası Charles Schulz 32 milyon dolar, ''Yüzüklerin Efendisi'' kitaplarının yazarı J.R.R. Tolkien da 22 milyon dolarla izliyor. Beatles üyeleri John Lennon 19, George Harrison da 16 milyon dolar kazanç sağladılar, listede 4. ve 5. sırayı aldılar. 
     Listeye ilk kez giren Broadway müzikal yapımcıları Richard Rodgers ve Oscar Hammerstein 7'şer milyon dolarla 6. ve 7. oldular. Forbes listesinde, yazarlar Cole Porter ve Irving Berlin ile diyet uzmanı Dr Robert Atkins 6'şar milyon dolarla 8., 9. ve 10. sırada yer aldılar. 
     Listede, ilk 10'un ardından, çocuk kitabı yazarı Dr Seuss, otomobil yarışçısı Dale Earnhardt, rapçi Tupac Shakur, reggae yıldızı Bob Marley ve film yıldızı Marilyn Monroe sıralandılar. 
     
</TEXT>
</DOC>
