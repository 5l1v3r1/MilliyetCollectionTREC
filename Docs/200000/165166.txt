<DOC>
<DOCNO> 165166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/soneko22.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Arızalı çıkan otomobili, mahkeme kararına rağmen değiştiremiyor... 
</HEADLINE>
<TEXT>

     Denizlili işçi emeklisi Yusuf Altuntaş, kızına hediye olarak aldığı ve arızalı çıkan otomobili, mahkeme kararına rağmen üç yıldır değiştiremiyor. 
     Otomobili satan firma, mahkemenin değiştirme yönündeki kararını ''aynı araçtan ithal etmiyoruz'' gerekçesiyle yerine getiremezken, ''otomobilin parasını faiziyle ödeyelim'' teklifine de Altuntaş sıcak bakmıyor. 
     Yusuf Altuntaş, 3 yıl önce 47 bin Alman Markı'na karşılık gelen 13 milyar 500 bin lira ödeyerek, firmanın Denizli bayiinden bir adet otomobil satın aldığını ve öğretmen olan kızı Dilek Altuntaş'a hediye ettiği aracın arızalı çıktığını söyledi. 
     Tamir için sürekli servise gitmek zorunda kaldığını, bu arada otomobilin yenisiyle değiştirilmesi için Denizli 4. Asliye Hukuk Mahkemesi'ne dava açtığını anlatan Altuntaş, şöyle devam etti 
     ''Yaklaşık 3 yıl süren davanın sonunda mahkeme, aracın sıfır kilometre yeni bir araçla değiştirilmesine karar verdi. Yerel mahkemenin kararı Yargıtay tarafından da onandı. Ancak firma, artık aynı model otomobil ithal edilmediği gerekçesiyle kararı uygulamıyor. Bana ödediğim Türk lirası otomobil bedelini, faizleriyle ödemeyi teklif ediyorlar. Fakat üç yıl önce otomobil bedeli olarak ödediğim 13 milyar 500 bin lira, 47 bin Marka'a karşılık geliyordu. Bugünkü kur farkı nedeniyle zarardayım ve mağdurum. Ne yapacağımı şaşırdım, ancak yeniden mahkemeye başvurmayı düşünmüyorum.'' Firmanın Denizli bayii Yavuzlar Otomobil'in Müşteri İlişkileri Bölümü görevlisi Tülay Özbay ise aynı model aracın ithal edilmediğini, dolayısıyla mahkeme kararını fiziki olarak uygulamanın mümkün olmadığını belirtti. Özbay, şunları söyledi 
     ''Müşterimize, aracı satın aldığı tarihte ödediği paranın yasal faizleriyle iadesini önerdik. Buna vergiler dahil değil. Ancak Yusuf Altuntaş, hesabını otomobili alırken bozdurduğu döviz üzerinden yapmaktadır. Dolayısıyla firma olarak böyle bir talebi yerine getirmemiz mümkün değil. Kendisine de bunu anlattık, ne yapacağına kendisi karar verecek.'' 
     
</TEXT>
</DOC>
