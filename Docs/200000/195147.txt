<DOC>
<DOCNO> 195147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/guncel/gun02.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Che Jr. gidişattan endişeli... 
</HEADLINE>
<TEXT>

   Küba'yla dostluk ve dayanışma haftası kapsamında Türkiye'ye gelen Che Guevera'nın oğlu, "İnsanların yüzde 80'i esir. Bu düzen artık değişmeli" dedi... 
      HABER MERKEZİ 
   
   Küba Devrimi'nin efsanevi ismi Che Guevera'nın avukat oğlu Camilo Guevera March, "Babanızın görüşlerinin bugünkü dünya düzeninde geçerli olduğunu düşünüyor musunuz, o görüşleri savunur musunuz " sorusuna, "Dünyadaki insanların sadece yüzde 20'si gerçek anlamda yaşıyor, geriye kalanlar esir. Mutsuz bir dünyadayız. İnsanlar açlıktan, tedavi edilebilir hastalıklardan ölüyor. Milyonlarca insan okuma yazma bilmiyor. Daha insanca bir yaşam için bu dünyanın düzeni değişmeli. Gidişattan dolayı endişeli ve karamsarım. Babam hayatta olsaydı, herhalde söyleyecek çok şeyi olurdu" yanıtını verdi. 
   NTV ve CNN Türk'ün sorularını yanıtlayan Camilo Guevera March, babasının imajının mücadele ettiği sistemde bir meta haline gelmesi hakkında ise şunları söyledi 
   
   'Gurur duyuyorum' 
   "Che, akıllarda ve yüreklerde de yaşıyor. Önemli olan onun mücadelesini anlamak, fikirlerini bilmek, imajını değil." 
   Che'nin oğlu olmaktan gurur duyduğunu vurgulayan ve "Daha fazlasını sözle ifade edemem" diyen March, babasını kendisini terk etmesi nedeniyle suçlayıp suçlamadığı sorusunu da "Babam davranışlarıyla örnek olmuştur. Yaptıklarını düşündükçe, zaman içinde ona ve kararına daha çok saygı duyuyorum" diye yanıtladı. 
   
   Havana'da, annesiyle yaşıyor    Che'nin 41 yaşındaki oğlu Camilo Guevera March, adını Fidel Castro ve babasının silah arkadaşı olan Camilo Cienfuegos'tan almış. March, annesinin Ernesto isminde direttiğini, ancak sonunda babasının isteğini kabul ettiğini anlattı. Annesi ve biri erkek 3 kardeşiyle Havana'da yaşayan March, Che Araştırmaları Merkezi'nde çalışıyor. 
   
   
   
</TEXT>
</DOC>
