<DOC>
<DOCNO> 198672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sontur08.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'li il başkanları ve belediye başkanları Ankara'da buluşacak... 
</HEADLINE>
<TEXT>

     CHP, Ankara'da 6-7 Aralık tarihlerinde yapılacak olan ve partili belediye başkanları ile il başkanlarının katılacağı toplantıyla, yerel seçimler için düğmeye basacak. 
     CHP Merkez Yönetim Kurulu'nun MYK aldığı karar gereği düzenlenecek olan toplantı, CHP'li 395 belediye başkanının yanı sıra 81 il başkanı, parti yönetimi ve milletvekillerinin katılımıyla gerçekleştirilecek. Toplantıda, başka partilerden istifa eden bazı belediye başkanlarının da CHP'ye katılması bekleniyor. 
     Toplantıya, CHP'nin yerel yönetimlere ilişkin görüşleri ve seçim sonrasına yönelik eylem planına yer verilecek olan rapor da sunulacak. Rapora, 5 Aralık Cuma günü her ili temsilen bir belediye başkanının katılımıyla yapılacak toplantıda son şekli verilecek. 
     Raporda, CHP'nin Kamu Yönetimi Reformu konusundaki eleştirilerine de yer verilmesi bekleniyor. Ankara'da yapılacak toplantının ardından parti yönetiminin yapacağı görevlendirme doğrultusunda milletvekilleri ve Parti Meclisi PM üyelerinden oluşan heyetler 81 ili dolaşarak nabız yoklayacak. Parti yönetiminin aday belirleme sürecinde bu heyetlerin hazırlayacakları raporlardan yararlanacağı belirtiliyor. 
     
     İKİLİ YARIŞ 
     AA muhabirinin toplantıya ilişkin sorularını yanıtlayan CHP Genel Sekreter Yardımcısı Oğuz Oyan, Kamu Yönetimi Temel Yasa Tasarısı'nın en önemli gündem maddelerinden birisi olacağını söyledi. 
     CHP'nin yerel yönetimlerin güçlendirilmesinden yana olduğunu ancak hükümetin hazırladığı tasarının yetki artırmanın ötesinde bütün yönetim mekanizmasının yeniden tasarlanmasına yönelik düzenlemeler içerdiğini belirtti. 
     Özelikle merkezi idareyi parçalamak ve iç denetim mekanizmalarını ortadan kaldırmaya yönelik bir düzenlemeyle karşı karşıya bulunulduğunu kaydeden Oyan, buna sıcak bakmalarının mümkün olmadığını söyledi. 
     Oğuz Oyan, 28 Mart'ta yapılacak olan seçimlerin yerel seçim olmanın ötesinde bir anlam taşıdığına da dikkat çekti ve AK Parti ile CHP arasında ikili bir yarış yaşanacağını kaydetti. Oyan, ''Seçmen bu seçimin taşıdığı önemin farkında olarak sandığa gitmeli. İktidarın kurumsal anayasal değişikliklere gitmek konusunda daha cüretkar davranmasının önünü kesmek açısından bu seçim büyük önem taşıyor'' dedi. 
     CHP'nin solun merkez partisi olduğunu belirten Oyan, sol seçmenin yanı sıra daha önce sağdaki partilere oy vermiş olanların da yerel seçimlerde CHP'ye yöneleceğine ilişkin beklentisini dile getirdi. 
     
</TEXT>
</DOC>
