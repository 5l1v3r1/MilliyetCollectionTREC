<DOC>
<DOCNO> 176713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sondun39.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere "Bağdat'taki saldırı savaşın haklılığını gösteriyor" 
</HEADLINE>
<TEXT>

     İngiltere, Irak'ın başkenti Bağdat'taki BM merkezine düzenlenen saldırının, ABD ve İngiltere'nin Saddam Hüseyin'i devirme konusunda ne kadar haklı olduğunu gösterdiğini bildirdi. 
     İngiltere Dışişleri Bakanı Jack Straw, saldırının arkasında kimin olduğu hakkında herhangi bir açıklama yapmazken, bunun bir uyarı olduğunu, acımasız terör örgütlerinin sadece askeri hedeflere değil, sivillerin bulunduğu yerlere de saldırdığını belirtti. 
     Straw, gazetecilere yaptığı açıklamada, Saddam Hüseyin rejiminin devam etmesi için çalışan bu pervasız kişilerin yaptığı terör eylemlerinin, Irak halkını bu insanlardan ve içinde bulunduğu durumdan kurtarmanın ne kadar doğru olduğunu gösteren çok sayıda nedenden biri olduğunu ifade etti. 
     Straw, ABD ve İngiltere'nin Irak'taki istikrar gücüne daha fazla asker göndermesine ihtiyaç olup olmadığı hakkındaki soruyu ise ''bu askeri yetkililerin işi'' yanıtını verdi. 
     İngiliz Bakan, bu tip nefret uyandıran saldırılar meydana geldiğinde güvenlik önlemlerinin yeniden gözden geçirilmesinin doğal olduğunu, kendilerinin de bunu yapacağını kaydetti. 
     
</TEXT>
</DOC>
