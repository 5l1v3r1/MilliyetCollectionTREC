<DOC>
<DOCNO> 166599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sondun33.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta camide patlama halkı öfkelendirdi 
</HEADLINE>
<TEXT>

     Irak'ın Felluce kentinde dün gece meydana gelen patlamada, bir caminin zarar görmesinin ve 8 kişinin ölmesinin ardından, öfkeli binlerce Iraklı Amerikan karşıtı sloganlar atarak yürüdü. 
     Felluce'deki olayda ölen 5 kişiyi toprağa vermek üzere camiden hareket eden yöre sakinleri, Irak bayrakları taşıdılar ve havaya otomatik silahlarla ateş açtılar. Kalabalık, ''Amerika Allah'ın düşmanı'', ''Ölenlerin öcü alınsın'' şeklinde sloganlar attı. 
     Ölen diğer 3 kişininse, daha sonra toprağa verileceği belirtildi. 
     Yöre sakinleri, 8 kişinin öldüğü olayın Amerikan hava saldırısı sonucu olduğunu öne sürerken, Amerikalı yetkililer bu iddiaları yalanlıyor. 
     Amerikalı Albay Joseph Disalvo, olaya Amerikan uçaklarının ya da tanklarının karışmadığını, patlamanın camiye bitişik bir binada bulunan patlayıcının yol açtığını belirtmişti. 
     Felluce'de dün gece meydana gelen patlamada, caminin bir kısmı yıkılmış, çatısı uçmuştu. 8 kişinin öldüğü olayda, 4 kişi de yaralanmıştı. 
     
</TEXT>
</DOC>
