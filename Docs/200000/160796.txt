<DOC>
<DOCNO> 160796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/soneko28.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF'nin gayrimenkullerini ''Çaycı Hüseyin'' satacak... 
</HEADLINE>
<TEXT>

     ''Çocuklar Duymasın'' dizisinin ''Çaycı Hüseyin''i Alparslan Özinal, Tasarruf Mevduatı Sigorta Fonu'na TSMF ait gayrimenkullerin satışının yapılacağı müzayedeyi yönetecek. 
     TURYAP, 10 Haziran Salı günü Profilo Alışveriş Merkezi'nde yapılacak müzayadede satışa çıkarılacak TMSF'ye ait 158 gayrimenkul hakkında bilgilendirme toplantısı düzenledi. 
     TMSF'ye ait 158 gayrimenkulün 80 trilyon lira muhammen bedelle satışa çıkarılacağı müzayadede, ağırlıklı hisseleri TMSF'ye, diğer hisseleri müşterek mülkiyet ile Garanti Bankası, Vakıflar Bankası ve Türk Ticaret Bankası'na ait olan Kandilli ve Moda'daki villa, daire ve arsadan oluşan 25 adetlik bir portföy de ilgililerin beğenisine sunulacak. 
     Satışa sunulacak 158 gayrimenkulün 80 adedi İstanbul'da, diğer 78 adedi ise 18 değişik ilde bulunuyor. 
     Profilo Alışveriş Merkezi'nde saat 10.30'da başlayacak müzayede için gayrimenkullerin bulunduğu Ankara, İzmir, Adana, Bursa, Konya, Kocaeli, Aydın, Muğla, Rize, Samsun, Denizli, Gaziantep, Kütahya, Manisa, Sakarya, Afyon ve Hatay'da da TURYAP temsilciliklerinde özel seans odaları kurulacak. Bu sayede alıcılar, diledikleri takdirde İstanbul'daki müzayede salonuna gelmeden bulundukları illerden müzayedeye katılabilecekler. 
     Katılım için, muhammen bedeli 400 milyar liranın altında olan gayrimenkuller için 5 milyar lira, muhammen bedeli 400 milyar liranın üstünde olan gayrimenkuller için 10 milyar lira geçici teminat yatırılacak. Muhammen bedeli 5 milyar liranın altında bulunan gayrimenkuller için ise bedeli kadar para yatırılması gerekiyor. 
     
     ''ÇAYLARA DEVAM, AMA ŞİMDİ MALLAAAR'' 

     TMSF'ye ait gayrimenkullerin 17 Aralık 2002 ve 22 Nisan 2003 tarihlerinde düzenlenen müzayedelerde gördüğü ilgi üzerine ''Seri müzayedeler'' düzenleme kararı alan TURYAP'ın 10 Haziran'daki müzayedesini ''Çocuklar Duymasın'' dizisinin ''Çaycı Hüseyin''i Alparslan Özinal yönetecek. 
     Bilgilendirme toplantısına katılan Özinal, 17 yaşındayken 3 yıl boyunca Bursa'da antika müzayedesi yönettiğini belirterek, ''Yazın Yalova'da kışın Uludağ ve Kervansaray'da antika müzayedeciliği yapmıştım. Bazen malları ben kaldırıyordum. O zaman daha fazla ilgi oluyordu'' dedi. 
     Toplantıda, bir gayrimenkulü satıyormuş gibi yaparak 10 Haziran'daki müzayedenin ön provasını da gerçekleştiren Özinal, ''Çaylara devam, ama şimdi mallaaar diyorum. Herkesi TURYAP'ın 10 Haziran'daki müzayedesine bekliyorum'' diye konuştu. 
     Müzayedede satılacaklar arasında, İzmir Konak'taki Merkez Bankası'nın eski binası, Beyoğlu'ndaki eski Demirbank binası, Eminönü Mercan'daki eski Toprakbank şubesi lokali olarak kullanılan bina, Yeşilköy Ticaret Merkezi'ndeki plaza katları, Didim'deki 50 metrekarelik yazlık, Kuşadası'ndaki tripleks konutlar, Toprakbank Etiler eski şubesinin lokali olarak kullanılan bir bina, İstanbul'da Moda'da 130 metrekarelik daireler, Konya Meram'daki 17 bin metrekarelik tarla da bulunuyor. 

     
</TEXT>
</DOC>
