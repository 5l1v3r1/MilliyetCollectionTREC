<DOC>
<DOCNO> 198236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sontur26.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksu Terörle mücadelede UEFA'yı samimiyete davet ediyoruz 
</HEADLINE>
<TEXT>

     İçişleri Bakanı Abdülkadir Aksu, ''bütün ülkeleri terörle mücadelede samimi olmaya davet ettiklerini'' belirterek, ''Ancak UEFA'nın aldığı kararda bu samimiyeti göremiyoruz'' dedi. 
     AK Parti Eminönü İlçe Merkezi'ni ziyaret ederek partililerle bayramlaşan Aksu, burada yaptığı konuşmada, bayramların birlik ve beraberliğin pekiştiği, sevginin, dostluğun ön plana çıktığı günler olduğunu kaydetti. 
     Son saldırılar nedeniyle bayramı hüzünlü kutladıklarını belirten Aksu, ancak olaylar karşısında gösterilen birlik ve beraberliğin teröre en büyük cevap olduğunu vurguladı. 
     Türkiye'nin terörle mücadelede uluslararası işbirliğine önem verdiğini dile getiren Aksu, şöyle devam etti 
     ''Türkiye, terörle mücadelede samimi olarak uluslararası işbirliğinden yanadır. Diğer ülkelerin de bu konuda samimi olması gerekir. Bizim terörist olarak ilan ettiğimiz, mücadele ettiğimiz insanları başka ülkeler 'özgürlük savaşçısı' veya başka isimle nitelendirirlerse, burada samimiyet olmaz. Terör örgütü ilan etmiş ama o örgüte karşı eylem ve faaliyette bulunamayanlar da var. İkisinde de samimiyet yoktur. Bütün ülkeleri bu mücadelede samimi olmaya davet ediyoruz. Ancak, UEFA'nın almış aldığı kararda bu samimiyeti göremiyoruz. UEFA'nın almış olduğu kararı, terörle mücadelede uluslararası işbirliğine vurulmuş bir darbe olarak görüyoruz.'' 
     
     SALDIRILAR... 
     İçişleri Bakanı Aksu, ''İstanbul'daki son saldırıların yurtdışı bağlantıları konusunda bir gelişme var mı '' sorusuna şu karşılığı verdi 
     ''Bir gelişme yok. Nasıl ki buradaki tetikçiler, uşaklar açıklandı. Son olayın biri tespit edildi, diğeri tespit edilmek üzere. Tespit edilince onlar da açıklanacak. Fakat dış bağlantılarla ilgili çalışmalar hızla ilerliyor. Yakın zamanda kamuoyuna onları da açıklayacağız.'' Son olayların da 'intihar saldırısı' olduğunu bildiren Aksu, şöyle konuştu 
     ''Kamyonetle geliyor, kapıdan içeri hızla vurarak giriyor, beton bariyerlerin birini koparıyor, diğerinde durduğu an patlama meydana geliyor. Levent'tekinde de merdivenlerden çıkmaya kalkıyor. Hedefi bankanın içine girip patlatmaktı. Hastanelerde yaralılarla görüştüm, yakından izleyenler var.'' Bakan Aksu, ''soruşturma sürdükçe, birtakım kişilerin ifadesi alınmak, bilgisine başvurulmak üzere gözaltına alındığını, bunun da tabii olduğunu'' kaydetti. 
     
     İSTİHBARAT AÇIKLANMAZ 
     Aksu, bir gazetecinin, ''İngiliz Hükümeti'nin 'İstanbul ve Ankara'da yeni saldırılar olabileceği' yolundaki açıklamasının basında ve internette yer aldığını'' ifade etmesi üzerine şunları söyledi 
     ''Dünyada bugüne kadar uygulanan bir yöntem var. Terörle mücadele için işbirliği anlaşmaları yaptık. Bu anlaşmalar çerçevesinde bilgi alışverişinde bulunuruz. Karşılıklı istihbarat alışverişinde bulunuruz. Ama bunların hiçbiri, bu şekilde basında, televizyonlarda, internette ifşa edilmez. Bu, istihbarat etiğine de aykırıdır. Bunlar karşılıklı bilgi olarak alınıp verilir. Bilgiler değerlendirilsin, bir yerlere müştereken varılsın, bir şeyler aydınlatılsın diye yapılır. Ama hiçbir zaman bize aktarılan bilgileri, tutup basında veya internette ilan etmedik. Biraz yakışıksız bir şey. İstihbarat gizli olur. İlgilisi alır, okur ve değerlendirir. Bunlar açıklanmaz.'' 
     
     İTALYAN TAKIMI, GELİP OYNAYACAK 
     Abdülkadir Aksu, ''UEFA'nın kararı değişmezse sizin kulüplere bir telkininiz olur mu '' sorusunu da şöyle yanıtladı 
     ''Büyükelçiler çağrıldı. Sayın Başbakan, Dışişleri Bakanımız ve ben, UEFA'dan birtakım yetkililerle görüştük. Bütün bu temasların bir neticesini bekleyelim. 
     İtalyan takımı, son aldığımız duyuma göre gelip oynayacak. Şimdi sıra İngiliz takımında. Umut ediyoruz ki, onlar da aynen İtalyanlar'ın yaptığı gibi yapar ve bu meseleyi de kapatmış oluruz.'' 
     
</TEXT>
</DOC>
