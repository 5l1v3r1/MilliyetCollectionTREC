<DOC>
<DOCNO> 194352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/yazar/karahasan.html </URL>
<DATE> 2003/11/09/ </DATE>
<TIME>  </TIME>
<AUTHOR> Fatoş KARAHASAN  </AUTHOR>
<HEADLINE>
Kuruluşlar müşterinin yüreğinin götürdüğü yere gitmeli 
</HEADLINE>
<TEXT>

      Son yıllardaki ekonomik darboğaz ve tüm dünyada azalan müşteri talepleri, üreticilere önemli bir ders verdi sadık müşteri bir kuruluşun sahip olabileceği en önemli varlığı, en kıymetli yatırımıdır. Ürünlerin, süreçlerin, hizmetlerin, teknik altyapının mükemmel olmasının başarılı olmaya yetmediği de ortaya çıktı. Aslında işin sırrı "müşteri velinimetimizdir" anlayışında yatmakta. Müşteriler satın alma işlemini yaparken yalnızca mekanik bir takas yapmıyor, duygusal bir ilişki de kuruyor. Bu yüzden sevmedikleri, kendilerini iyi hissetmedikleri ortamlar yerine, önemsendikleri ve mutlu oldukları ortamlarda tüketim yapmayı tercih ediyorlar. 
   HSBC Advantage'ın üye kuruluşlarına konferans vermek üzere İstanbul'a gelen Dr. James Barnes, 30 yıllık deneyiminin ve yaptığı yüzlerce araştırmanın sonucunda müşterilerin duygularıyla karar verdiklerini savunuyor. 
   Müşterileri tanımanın ve onlar için bir değer yaratmanın önemli olduğunu ve "müşteri tatmininin" tek başına yeterli olmadığını ortaya koyuyor. Anlamlı bir ilişki geliştirmenin en önemli başarı unsuru olduğunu ve "paranın tam karşılığını" veren ürünlerin değil, müşterilere kendilerini önemsendiğini hissettirenlerin tercih edildiğini vurguluyor. 
   Pazarlamanın "sert" unsurları, ürün, satış noktası, promosyonlar artık yeterli değil, çünkü herkes neredeyse birbirinin aynı ürün ve hizmetleri sunuyor. Bu bağlamda, "yumuşak" unsurlar, yani marka değerleri, kurumun tavrı, satıcıların müşteriyle kurduğu ilişkinin türü gibi duygusal ögeler başarıyı belirliyor. Kendileriyle ilgilenilmediği veya kötü davranıldığı ortamlardan alışveriş yapmadan çıkan "az daha müşteri olabilecek" kişiler bir daha o kuruluşa geri dönmüyor ve bundan çevrelerine de söz ediyorlar. 
   Yapılan araştırmalar, küskün müşterilerin fiyatlardan veya ürünlerden değil yalnızca "kırılmak, kızmak, nefret etmek, aldatılmış hisssetmek" gibi olumsuz duygulardan söz ettiklerini ortaya koyuyor. Memnun müşterilerse alışveriş deneyimlerini "sevmek, hoşlanmak, bayılmak, mutlu olmak, aşık olmak" fiilleriyle tanımlıyorlar. 
   Dr. Barnes, pazarlama dünyasındaki kadın çalışanların sayısındaki artışın gelecekte kuruluşları değerler, duygular ve ilişkiler alanında daha başarılı çalışmalara yönlendireceğini öngörüyor. "Önemli Olan Müşterilerde Hangi Duyguyu Uyandırdığınızdır" kitabının en önemli tavsiyesi olarak da fark yaratmak isteyen kuruluşların müşterilerinde olumlu duygular yaratmaya, insanlara önemsendikleri, değer verildikleri, tanındıkları ve özel oldukları duygularını uyandırmaya çalışmalarını söylüyor. 
   Kendisi sürekli iş seyahatinde olduğu için eşine çiçekler gönderdiğini söyleyen Barnes, kuruluşlara da müşterilerine hoş sürprizler yaparak onların gönüllerini kazanmayı ve müşterilerini kendilerine aşık etmek için uğraşmalarını öneriyor. 
   
      
   
</TEXT>
</DOC>
