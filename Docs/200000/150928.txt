<DOC>
<DOCNO> 150928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/yasam/yas09.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte komiser bu kez baltayı taşa vurdu 
</HEADLINE>
<TEXT>

     HALUK ATALAY İstanbul 

     Kendisini komiser olarak tanıtarak yabancı uyruklu kadınlardan para aldığı ve cinsel ilişkiye girdiği öne sürülen Fikret Altan, gösteriş için gerçek polisleri azarlamaya kalkışınca yakayı ele verdi. Fikret Altan’ın, komiser olduğunu söylerek son bir aydır pasaport süresi dolan yabancı uyruklu kadınlardan para aldığı, cinsel ilişkide bulunduğu iddia edildi. Altan, otomobiliyle Kumkapı’da dolaşırken, devriye gezen iki resmi polis gördü. Kendisini komiser olarak tanıttığı arkadaşlarına gösteriş yapmak isteyen Altan, otomobilden inerek polislerin yanına gitti. Polisler, kendilerini azarlamaya kalkan Altan’a kimlik sordular. Kimliğini gösteremeyince yalan söylediği ortaya çıkan Altan, karakola götürüldü. Altan, tutuksuz yargılanmak üzere serbest bırakıldı. 
     


YAŞAM 






















</TEXT>
</DOC>
