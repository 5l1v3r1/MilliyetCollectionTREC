<DOC>
<DOCNO> 198940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/spor/spo15.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Filede zafer Brezilya'nın    VOLEYBOLDA 10. Erkekler Dünya Kupası'nı Brezilya kazandı. Sambacılar, şampiyonanın son maçında ev sahibi Japonya'yı devirerek, yenilgisiz mutlu sona ulaştı. İtalya ikinci, Sırbıstan - Karadağ ise Dünya üçüncüsü olmayı başardı. 
   
   Avustralya 28. kez güldü    TENİSTE 92. Davis Kupası'nı, finalde İspanya'yı 3 - 1 yenen Avustralya kazandı. İlk 2 gün, 2 tek ve 1 çift maçı sonunda 2-1 öne geçen Avustralya, son gün ilk tekler maçını da kazanarak skoru 3-1'e taşıdı ve 28. zaferini elde etti. 
   
   Aydın, 2 hafta sonra döndü    FENERBAHÇE - Ç.Rize maçında, çift sarı kartlı oyuncuyu atmayarak, kural hatası yapan hakem Ali Aydın, iki hafta dinlendikten sonra sahalara döndü. Aydın, A Kategorisi'nde oynanan Ankaraspor - Altay maçında düdük çaldı. 
   
   Prim jesti    AKÇAABAT Sebatspor'da Ç.Rize galibiyeti moralleri üst düzeye taşıdı. Karadeniz ekibinin son haftalarda yaptığı çıkış yönetimi memnun ederken, futbolculara 2'şer milyarlık prim ödenmesi kararlaştırıldı. 
   
   Rize şaşkın    ÜST üste kaybettiği puanlarla ağır yara alan Ç.Rizespor'da Sebat yenilgisi moralleri bozdu. Golcü Zafer, "Puan hakettiğimiz bir maç değildi" derken, Gürol, "Biz de kendi futbolumuzu beğenmiyoruz" yorumunu yaptı. 
   
   Şampiyonlar sedyeye düştü    DÜNYA Liselerarası Boks Şampiyonası'nda ülkemizi başarıyla temsil ederek birincilik kazandıran boksörlerimiz, statlarda sedyecilik yaparak geçimlerini sağlamaya başladı. Şampiyonada altın alan Gökhan Özkan ve Okan Ayvaz, Akçaabat Sebatspor'un sahasında 15 milyon yevmiye ile sedyecilik görevine başladı. 
   
   Sahaya kireç bulunamadı    ZONGULDAK Birinci Amatör Küme AGenç Ligi'nde Yeşiltepe - Karaelmas maçı sahayı çizecek kirecin bulunamaması nedeniyle oynatılmadı. Orta hakem Cihangir Özbek, iki takımın da hazır bulunduğu müsabakada saha çizgilerinin kireçle çizilmediğini görünce karşılaşmayı ilerki bir tarihe erteledi. 
   
   Gökay Akın'ın mutlu günü    İZMİR büromuzda görev yapan foto muhabiri arkadaşımız Gökay Akın, önceki gün İzmir Doğan Ofset çalışanlarından Zahide Bengiç Akın ile hayatını birleştirdi. Milliyet çalışanları olarak Fuar Evlendirme Dairesi'nde kıyılan nikah töreniyle dünya evine giren genç çifti tebrik eder, mutluluklar dileriz. 
   
</TEXT>
</DOC>
