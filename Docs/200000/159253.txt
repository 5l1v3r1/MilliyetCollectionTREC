<DOC>
<DOCNO> 159253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/soneko25.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Coşkun Merkez Bankası'nın faizleri indireceğine inanıyorum 
</HEADLINE>
<TEXT>

     Sanayi ve Ticaret Bakanı Ali Coşkun, Merkez Bankası'na özerk olduğu için müdahale etmediklerini belirterek, ''Merkez Bankası'nın da hassas davranıp faizleri aşağı indireceğine inanıyorum'' dedi. 
     Coşkun, Ankara Ticaret Borsası'nın ATB meclis toplantısına katılarak bir konuşma yaptı. 
     Konuşmasında ekonomik sorunları ekonomik tedbirlerle düzelteceklerini belirten Bakan Coşkun, kur makasının açıldığını, faiz ve döviz arasında büyük bir açık oluştuğunu söyledi. 
     Bunun ekonomik için sağlıklı bir durum oluşturmadığını ifade eden Coşkun, ''Ama Merkez Bankası özerk olduğu için müdahale etmiyoruz. Biz yan tedbirler alıyoruz. Bu tedbirler dolayısıyla Merkez Bankası'nın da hassas davranıp faizleri aşağı indireceğine inanıyorum'' dedi. 
     Faizler aşağı indikçe Türkiye'nin borç ödeme sorunun da rahatladığını belirten Bakan Coşkun, Türkiye'nin şu anda iç ve dış borç yükünün döviz bakımından bir sıkıntısının bulunmadığını kaydetti. 
     Coşkun, ''Faizler yüksektir, bu bütçede büyük bir yüktür, bu bir kara buluttur. Ama bunları eleyebilecek durumdayız'' diye konuştu. 
     
     KOBİ'LERE 70 ÇEŞİT TEŞVİK 

     Sanayi Bakanı Coşkun, organize sanayi bölgeleri için kullandırdıkları teşvikleri arttıracaklarını da belirtirken, KOBİ'ler için de teşvikler hazırladıklarını bildirdi. 
     KOBİ'lere yönelik 22 grupta 70 çeşit teşvik hazırladıklarını ancak bunları henüz ilan etmediklerini ifade eden Coşkun, bu teşvikleri Sanayi Bakanlığı ve KOSGEB olarak hazırladıklarını söyledi. 
     Söz konusu teşvikleri Ekonomik Sorunları Değerlendirme Kurulu ile hükümette tartıştıktan sonra detayları açıklayacaklarını anlatan Coşkun, ''Zengin devlet fakir millet değil, zengin millet güçlü devlet olma yolunda adımlar atıyoruz'' diye konuştu. 
     4325 sayılı OHAL Bölgesi ile ilgili yasanın daha önce iptal edildiğini de hatırlatan Coşkun, Dünya Bankası ve IMF'nin buna karşı olduğunu belirterek, ''Ama onlarla anlaşmaya varıyoruz'' dedi. 
     Coşkun, buna göre milli gelirin 1.500 doların altında olan İl'lere çok cazip teşvikler vereceklerini bildirdi. 
     
     KOBİ'LERE 100 TRİLYON KAYNAK 

     Vakıflar Bankası ile 3 gün önce KOBİ'lere yönelik bir anlaşma imzaladıklarını bildiren Bakan Coşkun, bu anlaşmanın içeriği ile ilgili bilgi verirken, şunları kaydetti 
     ''Enflasyona endeksli bir sisteme gittik TEFE artı yüzde 5. Kalkınma hızımız yüzde 5 olduğuna göre bu sene refah seviyemiz yüzde 5 artacak demektir. Öyleyse enflasyon artı yüzde 5 dedik. Enflasyon bu sene yüzde 20'lerde, gelecek yıl yüzde 10'larda, üçüncü senede tekli rakamlara inecek. Demek ki bu sene enflasyon yüzde 20'lerde olursa 25, yüzde 24'lerde olursa 29. Yüzde 30 altına kredilendirme ile KOBİ'lere destek sağlıyoruz. Bunun için de KOBİ'lere 30 trilyon lira kaynak aktardık. Bu kaynağı bankaya aktardık, bankanın koyacağı kaynaklarla bu 100 trilyon liraya yakın bir kaynak devreye giriyor.'' 
     
     İŞADAMLARINA GRİ PASAPORT 

     Bakan Coşkun konuşmasında, işadamlarına öncelikle yeşil pasaport vermeyi gündemlerine aldıklarını ancak, yeşil pasaport uygulamasının Türkiye'den başka bir ülkede olmaması Türkiye'de de bunun yozlaşması nedeniyle vazgeçtiklerini bildirdi. Yeşil pasaportla ilgili Türkiye'nin BM ve Dünya Ticaret Örgütü'den tepki gördüğünü anlatan Coşkun, onun için ''Görevlendirme Pasaportu'' olarak bilinen gri pasaport üzerinde bir çalışma yaptıklarını kaydetti. 
     Coşkun, önümüzdeki dönemde yüksek vergi veren, ihracat yapanlara gri pasaport vermeyi gündemlerine aldıkların söyledi. 
     
</TEXT>
</DOC>
