<DOC>
<DOCNO> 187336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sontur10.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortaköy Büyük Mecidiye Camii'nin kasası soyuldu 
</HEADLINE>
<TEXT>

     Ortaköy'deki tarihi Büyük Mecidiye Camii'nin kasasında olan 600 milyon liralık yardım parası çalındı. 
     Saat 05.15 sıralarında Muallim Naci Caddesi Mecidiye Köprüsü Sokak'ta bulunan Büyük Mecidiye Camii'nin yanında yaralı halde yatan bir kişiyi gören vatandaşlar, durumu polise bildirdi. 
     Olay yerine gelen polislerce yapılan kimlik tespitinde Ömer Faruk Karadeniz olduğu anlaşılan bu kişi, kolu ve bacağı kırık olduğu için çağırılan bir ambulansla Taksim Eğitim ve Araştırma Hastanesi'ne kaldırıldı. 
     İncelemeler sırasında camiden hırsızlık yapılmış olabileceğinden şüphelenen polis, uyandırdığı müezzinle birlikte cami içinde de araştırma yaptı. 
     Bu sırada, caminin duvarına bitişik su borusundan yukarı tırmanılarak kubbelerin bulunduğu kısma yakın yerdeki camı açıp içeri giren bir kişinin, yardım amacıyla toplanan paraların konulduğu kasanın üst kısmını kırarak yaklaşık 600 milyon lirayı aldığı belirlendi. 
     Bunun üzerine Karadeniz'in hırsız olabileceğinden şüphelenen polis, Taksim Eğitim ve Araştırma Hastanesi'nde tedavi altına alınan bu kişinin üst aramasını yaptı. Aramada, Karadeniz'in üzerinden yaklaşık 75 milyon lira çıktı. 
     
     AYAKKABISINDAN PARA ÇIKTI 
     Polisin ifadesine de başvurduğu Karadeniz, bir arkadaşını ziyarete gittiğini, ancak bu kişiyi göremeyince Ortaköy'deki caminin yanında gezmeye başladığını ve bu sırada camide gördüğü bir kişiyi yakalamak istediğini anlattı. 
     Hırsızın kafasına sert bir cisimle vurması nedeniyle duvardan yere düşerek yaralandığını öne süren Ömer Faruk Karadeniz, kendisinin hırsız olmadığını iddia etti. 
     İfadesinin alınmasından sonra Karadeniz'in tedavisini sürdürmek isteyen hastanedeki bir doktor, yaralının ayakkabılarını çıkarttı. Bu sırada Karadeniz'in ayakkabısında sakladığı 185 milyon lira bulunarak polislere teslim edildi. 
     Polislerce, bu parayı neden ayakkabısının içine sakladığı sorulan Karadeniz, ''Yaklaşık 400 milyon lira param vardı. Hırsızlarla karşılaşınca tüm paramı almasınlar diye paramı üzerimde değişik yerlere koydum'' cevabını verdi. 
     Karadeniz'in bu ifadelerini inandırıcı bulmayan polisin, olayla ilgili araştırmalarını sürdürdüğü belirtildi. 
     18. yüzyıl başlarında Mehmet Ağa'nın yaptırdığı caminin yıkılarak yerine 18-1855 yıllarında Sultan Abdülmecit tarafından yaptırılan bu caminin, 1894 depreminde hasar gördüğü için 1909 yılında tamir edildiği, 1967-68 yılları ile 1991 yılında da yeniden restore edildiği öğrenildi. 
     
     HIRSIZLARA SUÇÜSTÜ 
     Bu arada, aynı saatlerde 2 kişinin Fatih Fındıkzade Millet Caddesi'ndeki bir binanın giriş katında faaliyet gösteren otomotiv yedek parça bayiine girdiğini, bir kişinin de dışarıda gözcülük yaptığını farkeden vatandaşlar, durumu polise bildirdi. 
     Kısa sürede olay yerine gelerek dışarda bekleyen kişiyi yakalayan polis, işyerine giren hırsızları yakalamak için de çalışma başlattı. 
     Hırsızların, giriş kattan 3. kattaki başka bir işyerine de girdiğini belirleyen polis, katlarda yaptıkları aramalar sırasında hırsızlara ulaşamadı. 
     Basın mensuplarının da kamera ışıklarını tutarak yardımcı olduğu polis ekipleri, çatıyı kontrol ederken burada saklanan bir kişiyi daha gözaltına aldı. 
     Bu kişiler polis merkezine götürülürken, diğer kişinin bina arkasındaki balkondan atlayarak kaçtığı anlaşıldı. 
     Hırsızların, bayideki kasayı açmaya çalıştıkları, ancak herhangi bir şey alamadıkları belirlendi. 
     
     MARKET GÖREVLİSİ TARTAKLANDI 
     Öte yandan, Eminönü Cağaloğlu Babıali Caddesi'ndeki ''Diasa Market''e sabah saatlerinde giren bir hırsız, içerdeki çeşitli malzemeleri poşetlere doldurarak kırdığı 2. katın pencere camından aşağı atmaya başladı. 
     İşyerini açmak için markete gelen görevli kadın tarafından fark edilen hırsız, tartakladığı kadının çığlıklar atması üzerine kaçmaya başladı. 
     Bu sırada markete gelen başka bir görevli de, peşinden koşarak yakaladığı hırsızla bir süre boğuştu. Ancak bu görevlinin elinden de kurtulmayı başaran hırsız, koşarak izini kaybettirdi. 
     Hırsızın bahçeye attığı malzemeler ise polisin incelemelerini tamamlamasından sonra market görevlilerine teslim edildi. 
     
</TEXT>
</DOC>
