<DOC>
<DOCNO> 178154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/yasam/yas04.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinemamız dünya turunda 
</HEADLINE>
<TEXT>

   Türk filmleri dünya gündeminde... 'Uzak' FIPRESCI Büyük Ödülü'nü kazandı. 'Çamur' Venedik'te, 'Karşılaşma' Montreal'de, 'Kopi' Milano'da yarışıyor... 
      ALİN TAŞÇIYAN 
   
   Türk filmleri bugünlerde bütün dünyanın gündemine girdi. "Uzak", Uluslararası Film Eleştirmenleri Birliği FIPRESCI Büyük Ödülü'nü kazandı. "Çamur" Venedik'te, "Karşılaşma" Montreal'de, kısa film "Kopi" Milano'da yarışıyor. Toronto'da Türk sineması seçkisi gösteriliyor. 
   Yarın başlayacak iki önemli uluslararası film festivalinde de Türk filmleri yarışıyor. Sinemamızın orta kuşak seçkin yönetmeni Ömer Kavur'un "Karşılaşma" adlı yeni filmi 27 Ağustos - 7 Eylül günleri arasında düzenlenen Montreal Dünya Film Festivali'ne seçildi. 
   Geçen yıl bu festivalde Jüri Büyük Ödülü'nü Tayfun Pirselimoğlu'nun "Hiçbir yerde" adlı filmi kazanmıştı. 
   Montreal'deki FIPRESCI Jürisi'nde Türk film eleştirmeni Esin Küçüktepepınar da görev alacak. 
   İlk filmi "Tabutta Rövaşata" ile pek çok uluslararası ödül kazanan Derviş Zaim'in üçüncü filmi "Çamur" ise 60. Venedik Film Festivali'nin Contocorrente Karşı Akıntı başlıklı bölümünde yarışıyor. 
   
   Toronto'da toplu gösterim 
   4 - 13 Eylül günleri arasında gerçekleştirilecek Toronto Film Festivali'nde ise Nuri Bilge Ceylan, Ömer Kavur ve Zeki Demirkubuz'un üçer filminden oluşan bir toplu gösteri düzenlendi. Kuzey Amerika'nın en geniş kapsamlı festivali olan Toronto'da Ferzan Özpetek'in "Karşı Pencere"si de gösterilecek. 
   
   "Kopi" 
   Genç yönetmen Ahmet Sönmez'in deneysel kısa filmi "Kopi" de 12 - 21 Eylül günleri arasında düzenlenen 8. Milano Film Festivali'ne başvuran 1175 film içinde ilk 50'ye girerek yarışmaya hak kazandı. 
   
   
   
   
</TEXT>
</DOC>
