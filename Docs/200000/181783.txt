<DOC>
<DOCNO> 181783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/ekonomi/eko01.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıfır atmanın tam zamanı 
</HEADLINE>
<TEXT>

   Merkez Bankası Başkanı Süreyya Serdengeçti, 2005'te enflasyonun tek haneye ineceğini belirterek, 'O nedenle paradan sıfır atma uygulamasına erken demenin mantığı yok' dedi 
      KAYSERİ DHA 
   
   Merkez Başkanı Başkanı Süreyya Serdengeçti, Kayseri'de yaptığı açıklamada, üzerinden 6 sıfır atılmış banknotların 2005 yılında vatandaşın cebine gireceğini söyledi. Serdengeçti, "Para Politikaları' konulu toplantıda yaptığı konuşmada, "Üzerinden altı sıfır atılmış para elinize en geç 2005 yılında geçecektir" dedi. 
   Paradan sıfır atmanın bir süreç olduğunu vurgulayan Serdengeçti, şöyle konuştu "Ülkede ekonomik istikrarı hedefleyen bir Merkez Bankası olarak elbette, paradan 6 sıfır atılmasına sıcak bakıyoruz. Yaklaşık 10 yıldan beri zaten bu konu üzerinde çalışıyoruz. Ciddi bir şekilde bu süreci başlatmak için enflasyonda mesafe almak önemliydi. Türk toplumu tarafından kabul edilmesini bekledik, o noktaya doğru geldiğimiz anlaşıldı. O nedenle Sayın Başbakan'a, Maliye Bakanı'na ve devlet bakanlarına bilgi verdik. Bilgi vermeye de devam edeceğiz. Bu konuda bize başka sorular da gelecektir. Biz bildiklerimizi size baştan sona kadar anlatalım ki, kamuoyu aydınlansın. Öncelikle bu süreci nasıl başlatmak gerekiyordu. Maliye'den mi başlayacaktı, Hazine'den mi başlayacaktı, yoksa Merkez Bankası'ndan mı başlayacaktı gibi sorular soruluyordu. Paradan altı sıfırın atılması sadece Merkez Bankası'nın yapacağı bir şey değildir. Öyle olsaydı Merkez Bankası olarak sizin önünüze sıfırları atılmış yeni banknotları getirirdik." 
   
   'En geç 2005'te elinizde' 
   Serdengeçti, sıfır atmanın zamanlamasına ilişkin eleştirileri de şöyle yanıtladı "Türkiye'de şimdi bunun erken ya da geç olduğu tartışılmaktadır. Türkiye'de olumlu bir şey yapmak isterseniz birileri bunun sırası mı diyeceklerdir Bu dediklerinin de sırası bir türlü gelmez. Biz bunu yapmak zorundaydık. Bu bir süreçtir. Bu akşam sabaha alınmış bir karar değildir. Üzerinden altı sıfır atılmış para sizin elinize en geç 2005 yılında geçecektir. O nedenle bu uygulama erken değildir. Enflasyonun da tek haneli rakamlara düşeceği göz önüne alınmıştır. Bize göre buna erken demenin bir mantığı yoktur." 
   
   'Siyasi irade gerekli...'    Paradan sıfır atmanın siyasi irade istediğini de vurgulayan Serdengeçti, şöyle devam etti "Hazine'nin yapacağı işler vardır, Maliye Bakanlığı'nın yapacağı işler vardır. Bankaların yapacağı işler vardır. Daha önemlisi, hükümetin ve Meclis'in yapacağı işler vardır ki bunların en önemlisi altı sıfır atılması için bir de yasaya ihtiyaç vardır. Bunun için siyasi irade gereklidir. Tıpkı enflasyonla mücadelede nasıl siyasi irade gerekliyse bunda da birlikte sonuç alınacaktır. Konu basında yer aldı ama ekim ayında bu konu ile ilgili size daha fazla bilgiler verilecektir. Çünkü, 2004 bütçesi ekim ayında görüşülecektir. Enflasyonda büyümenin de nereye gideceği ve sonuçları görülecektir." 
   
   
</TEXT>
</DOC>
