<DOC>
<DOCNO> 169619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sontur33.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum'daki orman yangını yerleşim birimlerinin yakınında 
</HEADLINE>
<TEXT>

     Muğla Valisi Hüseyin Aksoy, Konacık Beldesi'nde çıkan orman yangının Bodrum Devlet Hastanesi ve bazı yerleşim birimlerinin yakınında olduğunu belirtti. 
     Aksoy, yaptığı açıklamada, yangının 20-25 hektarlık alanda etkili olduğunu belirtti. Muğla'da yangına müdahale için konuşlandırılan tüm ekiplerin, 5 uçak ve 3 helikopterin söndürme çalışmalarını sürdürdüğünü anlatan Vali Aksoy, şöyle konuştu 
     ''Antalya'dan 3 adet yangın söndürme uçağı da yolda. Yangının ne zaman söndürüleceğini söylemek zor. Hava şartları yangına müdahalede önemli. Arkadaşlarımızın hepsi tüm imkanları kullanarak yangına müdahale ediyor. Yangın bazı yerleşim birimlerinin ve Devlet Hastanesi'nin yakınında. Ciddi anlamda yerleşim birimlerine henüz ulaşmış değil, ancak rüzgarın da etkisiyle sıçrama ihtimali var.'' Aksoy, Bodrum'da belediye hoparlöründen anons yapıldığını, yangının meskun mahale sıçraması halinde, vatandaşların kendi can ve mal güvenliklerini sağlamalarının önemli olduğunu belirtti. 
     Muğla Orman Bölge Müdürlüğü yetkilileri, rüzgarın kuzeyden estiği için yangının güney-güneydoğu yönünde ilerlediğini belirterek, rüzgarın yönünün değişmemesi halinde Konacık yerleşim alanını tehdit edebileceğini kaydetti. 
     
</TEXT>
</DOC>
