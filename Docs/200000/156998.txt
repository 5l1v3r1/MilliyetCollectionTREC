<DOC>
<DOCNO> 156998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/spor/spo01.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"RAHAT OL BAŞKAN" 
</HEADLINE>
<TEXT>

Beşiktaş Kaptanı Tayfur, önceki gece Yıldırım Demirören’in yalısında yapılan yemekli toplantıda Serdar Bilgili’ye garanti verdi, "Bu saatten sonra şampiyonluğu bırakmayız" dedi 
     ORHAN YILDIRIM 

     Lucescu temkinli 
     FUTBOL Şube Sorumlusu Yıldırım Demirören’in Kanlıca’daki yalısında önceki gece bir araya gelen Başkan Serdar Bilgili, yöneticiler, Teknik Direktör Lucescu ve Beşiktaşlı oyuncular yemek boyunca sadece şampiyonluğu konuştu. Rumen hocanın, beş puanlık farka rağmen konuya temkinli yanaştığı ve sadece "Benim tahminin ligin son maçına kadar yarış sürecek. Ancak elemizdeki avantajı iyi kullanacağız" demekle yetindiği öğrenildi. 
     
     Zafer yemini 
     SÖZ sırası kaptan Tayfur’a geldiğinde, tecrübeli oyuncunun Serdar Bilgili’ye, "Başkanım rahat ol. Biz şampiyonluğa and içtik. Bu saatten sonra zirveyi kimseye bırakmayız. Beş puanlık farka güvenip, motivasyonumuzu bozmuyoruz. Aynı puandaymışız gibi Gençlerbirliği maçına hazırlanıyoruz" dediği belirtildi. Yıldırım Demirören de, "Bunu başarın gerisine karışmayın" ifadesini kullanarak şampiyonluk primi için ipucu verdi. 
     
     Ronaldo müjdesi 
     BEŞİKTAŞ’TA önceki gün yapılan antrenmanda ayak bileği dönen Ronaldo’nun tedavisinin olumlu sonuç verdiği ve Gençlerbirliği karşısında bandajla takımdaki yerini alacağı açıklandı. Brezilyalı yıldızın forma giyebilecek olması teknik heyeti sevindirdi. Teknik Direktör Lucescu’nun Zago’yu liberoya çekeceği, Ali Eren’in de stoper olarak görev alacağı belirtildi. 
     ALİ Eren ise "Her maç oynayacakmışım gibi formdayım. Nerede görev verirlerse versinler elimden geleni yaparım. Ayrıca Ankara’ya hiç yabancı değilim" dedi. Gençlerbirliği maçının hazırlıklarını dün tek antrenmanla sürdüren Beşiktaş bugün Ankara’ya gidecek. Bilkent Üniversitesi Tesisleri’nde kampa girecek olan Siyah - Beyazlılar, maç sonrası özel bir uçakla İstanbul’a dönecek. 
     
     Cavcav’a büyük tepki 
     BEŞİKTAŞ Kulübü İkinci Başkanı Hüsnü Güreli, "Beşiktaş’ı yenip, Galatasaray’ın önünü açacağız" diyen Gençlerbirliği Başkanı İlhan Cavcav’a sert tepki gösterdi. Güreli, İlhan Cavcav’ın hukuki bir suç işlediğini savunarak, "Futbol Federasyonu’nun bu sözleri ihbar kabul etmesi lazım. İlgili kurulların bunu incelemesi gerekir" dedi. 
     
BEŞİKTAŞ GÜNLÜĞÜ      Derbi uyarısı 
     MENAJER Sinan Engin, üçer sarı kartı bulunan Zago, Ahmet Yıldırım ve İbrahim’i Gençlerbirliği maçı öncesi kart görmemeleri konusunda uyardı. Siyah-Beyazlı takımın üç yıldızı, cezalı duruma düşmeleri halinde Galatasaray ile oynanacak derbi maçında forma giyemeyecek. 
     
     Maldaraşanu şaşırttı 
     RUMEN oyuncunun sakatlığı kafalarda soru işareti yarattı. Geldiği günden bu yana sadece bir kez 90 dakika forma giyebilen ve uzun bir aradan sonra Adana maçının kadrosunda yer bulan Maldaraşanu’nun yeniden sakatlanarak sezonu kapatması şaşkınlık yarattı. 
     
     Roth, İlhan’a aşık mı 
     ALMAN Türk Dostluk Federasyonu’nun Münih’te yapılan ödül töreninde Alman Federal Meclisi Yeşiller Milletvekili Claude Roth, İlhan Mansız’a övgüler yağdırdı. Roth, "Türk pasaportu var Alman kız arkadaşı var İtalyan yemeği yiyor. Global bir futbolcu. Ona hayranım. Aslında ben en yakışıklı Alman futbolcu sayıyorum kendisini. Ben de Karakartallıyım, takımımın şampiyon olmasını diliyorum" dedi. 
     
     Sergen damızlık 
     BEŞİKTAŞ’IN milli futbolcusu kendi adını verdiği ve hipodromlarda bir dönem fırtına gibi esen eski yarış atı "Sergen", kadrolu damızlık oldu. 2001 yılında Karacabey Tarım İşletmesi’ne götürülen Sergen’in yavruları 2004 - 2005 yıllarında pistlerde boy gösterecek. 
     
     Gençler şampiyon 
     BEŞİKTAŞ’IN genç takımı Türkiye Şampiyonu oldu. Eskişehir’de dün oynanan final maçında Trabzonspor’u 6 - 1 gibi farklı bir skorla deviren gençler mutlu sona ulaştı. Kartal’ın genç futbolcularından Emre Özkurt en iyi oyuncu, Mustafa ise en iyi kaleci seçildi. 
     
     
     
     

</TEXT>
</DOC>
