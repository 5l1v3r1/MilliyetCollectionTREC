<DOC>
<DOCNO> 158168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/yasam/yas04.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtulduğuna inanamıyor 
</HEADLINE>
<TEXT>

Tramvayla peron arasına sıkışan Burcu, "Sürüklenirken hayatım film şeridi gibi bir anda gözlerimin önünden geçti..' 
     DİNÇER ŞEREF İstanbul 

     Beyazıt'ta tramvay yolundan karşıya geçmek isterken tramvay ile durak arasına sıkışan ve mucize eseri sadece kalça kemiği kırılan Burcu Büyükduman 23 kurtulduğuna kendi bile inanamadı. Çapa Hastanesi'nde tedavisi süren Büyükduman, kazanın şokunu kısa sürede üzerinden attı. Genç kız kazayı şöyle anlattı 
     
     'Kaçamadım' 
     "Çalıştığım ithalat ve ihracat şirketinden mesai bitiminde çıktım. Işıklara her zaman dikkat ederim. Yayalara yeşil yandığı için karşı tarafa geçmek için yürümeye başladım. Sirkeci'ye gideceğim için Aksaray yönünden tramvay gelip gelmediğine bakıyordum. Tramvay durağının yanında yayalar için yapılan aradan tam adımımı atmıştım, tramvayın sesini duydum. Kafamı sola doğru çevirmemle tramvayı görmem bir oldu. Kurtulmak için ileri doğru hamle yaptım ancak kaçamadım. Elbisemin parçası tramvaya takılınca sürüklenmeye başladım. Yaklaşık 10 metre tramvay ile peron arasında sürüklendim." 
     
     Teşekkür etti 
     Sürüklenirken hayatının film şeridi gibi gözlerinin önünden geçtiğini söyleyen Büyükduman, "İlk anda öleceğimi düşündüm. Tramvay durduktan sonra bir an kendime gelemedim. İnsanlar bana yardım etmeye çalışıyordu. Beni kurtarmak için çabalayan bütün insanlara teşekkür ediyorum" dedi. Büyükduman, "Çalışmalar yapıldığı sırada hiçbir acı hissetmedim. Nefes almakta zorluk çekiyordum, tek düşündüğüm bir an önce rahat nefes almaktı" diye konuştu. 
     

</TEXT>
</DOC>
