<DOC>
<DOCNO> 159423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/yazar/zbirand.html </URL>
<DATE> 2003/05/28/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Org. Özkök TSK'nın prestijini arttırdı 
</HEADLINE>
<TEXT>

     Genelkurmay Başkanı darbeler döneminin kapandığını, demokrasinin egemen olduğu bir döneme girildiğini açıkladı. 
     Sözleri -kim nereye çekerse çeksin- demokratik bir insanın inaçlarını yansıtıyordu. Hele AB'nin milli bir hedef olduğunun altını çizmesi, bu konuda yanlış anlamaları da temelinden kaldırdı. Bu nokta son derece önemlidir, zira TSK adına konuştukları havası veren nice emekli komutan sümen altından Asker'in Kopenhag kriterlerinin ülkeyi bölebileceği inancında olduğu söylentilerini yayıyorlar, medya'daki Askerciler de bu kişilerin borazancılığını yapıp kamuoyunun kafasını karıştırıyorlardı. Özkök hem bunları yalanlamış, hem de MGK Genel Sekreteri Kılınç Paşa'nın görüşlerine katılmadığını, TSK'da da AB konusunda son sözün kendisine ait olduğunu açıkça göstermiştir. 
     Bugün, Türk Silahlı kuvvetlerinin prestiji biraz daha artmıştır. 
     Bugün, ülkenin demokratları, liberalleri Org. Özkök'ün nezdinde TSK'ya çok daha farklı bakmaya başlamışlardır. 
     
     KİM SULARI BULANDIRMAK İSTER 
     Bu olayın biraz daha üzerinde durmak istiyorum. 
     Haberi ilk veren Cumhuriyet gazetesi Ankara temsilcisi Balbay olmuştur. Ben, Balbay'ın yalan haber yazmadığından eminim. Deneyimli bir gazeteci olarak, bu haberi emin bir kaynaktan -tahminlere göre emekli bir komutandan- almıştır. 
     İşte kendi kendimize sorgulamamız gereken de budur. 
     Birileri, Askeri AKP'ye karşı kışkırtmak, dolaylı olarak da AB'ye gidişi yavaşlatmak istiyor. 
     "Birileri" nin içinde sivil militaristler, medya'daki vatan kurtarıcılar ve TSK'nın muvazzaf ve emekli komutanları var. Amaçları, "Vatan adına" TSK'yı sürekli devrede tutmak. Zira bu kişilere göre, TSK ne orada ön planda kalır, ne kadar politikalara ağırlığını koyarsa, kendileri de statülerini aynı oranda koruyabileceklerdir. 
     Bazıları, Asker adına konuşmanın avantajlarını sürdürecek, televizyonlarda boy gösterme, gazetelerde yazı yazma veya nice şirketin yönetim kuruluna girip para kazanma olanaklarını koruyabileceklerdir. Bütün bunları da Atatürk ve O'nun ilkeleri adına yapacaklardır. 
     Doğrudur, TSK'da AKP'nin bazı uygulamaları ile ilgili rahatsızlıklar vardır. Olmaya da devam edecektir. Ancak şu son gelişmelerle ilgili sayfayı kapatırken hepimizin bir ders alması ve önümüzü iyi görmemiz gerekmektedir. 
     Medya, aralarında sadece bir ikisinin sağlıklı yorum yapabildiği "emekli asker-subay" merakından vazgeçmelidir. Güvendiklerimizi konuşturalım, diğerlerini özellikle bazı kara cahilleri devre dışı bırakalım. 
     Emekli komutanlar da lütfen artık ülkenin geleceği ile oynamasınlar. 
     AKP'liler de attıkları adımlara , ağızlarından çıkan sözlere dikkat etmeli ve trehni rayından çıkarmamalılardır. 
     Nihayet., sivil toplum örgütleri ve hepimiz bu ülkenin laik-demokratik sisteminin gerçek savunucularının bizler olduğumuzu artık kabullenmeli ve ona göre hareket etmeliyiz. Kendi çözeceğimiz sorunları Türk askerine ihale etmemeliyiz. 
     İşte bütün bu tartışmalara nokta koyduğu için Org. Özkök'e teşekkür borçluyuz. 
     
     
     
DEMEK Kİ, KOMPLEKS DUYMAYA GEREK YOKMUŞ      1980'lerdeki Eurovision yarışmalarını hatırlayanlarınız mutlaka vardır. Aman Allahım, tam bir savaşa benzetirdik. Sanki Batı Dünyası ayaklanmış ve Türkiye'nin yarışmayı kazanmaması için ellerinden geleni yapıyorlar. 
     Her yıl başka Çanakkale savaşı yaşardık. 
     Bizim şarkıların iyi mi, kötü mü olduğuna bakmaz, Batıya duyduğumuz kompleksle hareket ederdik. Basit bir müzik yarışmasını meydah muharebelerine dönüştürür ve kendimizi boş yere hırpalardık. 
     İlk defa bu yıl, komplekslerden kurtulur gibi davrandık. 
     TRT tüm eleştirilere rağmen, Milli Takım kurma fikrinden vazgeçti ve sipariş beste yaptırdı. Yerden yere vurulmasına rağmen Sertap erener'in arkasında durdu. 
     Aynı şekilde Sertap Erener'de , "İngilizce şarkı olur mu " diyen kompleksli eleştirilere kulak asmadı. 
     Sonunda ne oldu 
     Türkiye, müziği, bestesi ve sahnesiyle en iyi parçayı üretebildiği için birinciliği aldı. 
     Yaşa be kız... 
     Bizi komplekslerimizden kurtardın... 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     

</TEXT>
</DOC>
