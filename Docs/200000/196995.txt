<DOC>
<DOCNO> 196995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/yazar/uras.html </URL>
<DATE> 2003/11/21/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
İnsanlar ölüyor, huzursuzluk yaratılıyor 
</HEADLINE>
<TEXT>

   
   Geçen cumartesi günü gerçekleştirilen terör eylemlerinde olduğu gibi dünkü terör eylemlerinde de ölenlerin ve yaralananların çoğu sokaktan geçen insanlardı... Terör eyleminin hedef aldığı binalarda çalışan ve bulunan insanlardı. 
   "Hiçbir şeyden haberi olmayan insanlar" ölüyor, yaralanıyor... Terör eyleminin hedef aldığı binaların çevresindeki işyerleri çöküyor. Binlerce insanın ekmek kapısı kapanıyor. Bütün bunlar İstanbul'da yaşayanların tümünün huzurunu kaçırıyor... 
   
   Terör kimseye yarar getirmez    Ramazan ayındayız. Ramazan ayı insanları birbirine yaklaştıran, barışı, dostluğu, huzuru hedef alan bir aydır... Böyle bir ayda Müslümanların, dini inançları güçlü insanların terör eylemlerinin içinde olmasını akıl alamıyor. 
   Türkiye gibi, Ortadoğu'da barıştan yana, Müslüman kardeşlerinin iyiliğini düşünen bir ülkede huzuru bozmaya, insanları öldürmeye, ekmek kapılarının kapanmasına yönelik terörün başlatılmasının ve sürdürülmesinin kime ne yararı olacağını anlamak çok zor. 
   Bu terör eylemleri olsa olsa, Türkiye'nin Batı dünyası ile politik ve ekonomik ilişkisini kesmeyi hedef alabilir... Terör eylemini başlatanlar ve sürdürenler, Türkiye'de ekonominin istikrara kavuşmasına, kalkınma ve gelişme için altyapının güçlenmesine imkan veren ve verecek olan dış finans kaynaklarının kurutulmasını isteyebilir. 
   
   AB'den uzaklaştırılabiliriz    Avrupa Birliği'ne tam üyelik olasılığının çok güçlendiği bir dönemde, Türkiye'nin Avrupa Birliği'nden uzaklaştırılması arayışı söz konusu olabilir. 
   Türkiye'yi hem Doğu'dan, hem Batı'dan kopararak, yalnız ve güvensiz bir ülke haline getirmeyi isteyenler olabilir... 
   Bunları kim ister Neden ister Bu soruları cevaplayabilirsek terörün ardındaki gücü bulabiliriz. 
   Bizim insanımız iş ve aş peşinde. Bunun için biz kendi kaynaklarımızı sonuna kadar zorluyoruz. Bu kaynaklar yetmediğinden yabancı sermayeyi kredi ve yatırım olarak getirmeye çabalıyoruz... Her şey tam istediğimiz gibi olacak derken, terör sadece bugünleri değil, yarınları da karartacak şekilde gelişiyor. 
   
   Kadir Gecesi    Bu gece Müslümanlar için mübarek bir gece. Bu gece "Kadir Gecesi". Kadir Gecesi Kuran'ın indirilmeye başladığı gecedir. 
   Müslümanlar bu geceyi ibadet ederek geçirirler. 
   Bu Kadir Gecesi, terörün sona ermesi için dua edeceğiz. Ölenlere rahmet, yaralılara şifa dileyeceğiz. 
   Kadir Gecenizi kutlarım sayın okuyucularım. 
   
      
   
</TEXT>
</DOC>
