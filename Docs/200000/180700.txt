<DOC>
<DOCNO> 180700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/yazar/temelkuran.html </URL>
<DATE> 2003/09/06/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
'Biz koyun değiliz ' 
</HEADLINE>
<TEXT>

   Gençler. Karaman'ın sırrını verdiler. Sıla Haftası'nı, dansözlü 'dağ otelinin' gizlerini, muhafazak rlıkta birleşen sağcıları ve solcuları anlattılar... 
   
   Bulutlar dağlara akmıştı sis vardı Karaman'a girdiğimizde. "Sosyete Un" reklamlarının sarısı parlıyordu duvarlarda. Bir nine hap almaya gidiyordu ağır ağır, yağmurun altında, bir başına. 
   Sonra, Milliyet TIR'ının az ilerisinde, ünlü Karaman'ın koyunu heykelinin önünde konuşmaya başladık "Ece Temelkuran"ı bekleyen üniversitelilerle. Sadık, İlkem, Filiz, Güliz... "Karaman şirin bir ilimizdir" diyor Sadık, Ege İşletme'de okuyor. Gülüşüyoruz. Karaman'ın dedikodularını veriyorlar, Sosyete Un ile başlıyorlar söze 
   
   Kod adı Dağ Oteli       "Sosyete Hasan diye bilinir. Herkes müstakil evde otururken daire almış, lakabı 'sosyete' kalmış." 
   "Sonradan çıkar oyunu" üzerine tevatürlerden geçip, Taşkale köyüne, Sarıkeçili yörüklerine geliyoruz Atatürk'ün kendilerinden çıkma olduğunu savunurlarmış meğer. 
   Sonra Karaman'ın Dil Bayramı... Karaman'a ün sağlamak için ünlülere ödüller veriyorlarmış, ama şu ünlüler bir türlü Karaman'a uğramıyormuş. Dil Bayramı bu sebepten geçen sene Ankara'da yapılmış. İyi mi 
   Sırada Ermenek ilçesi... "Ben İstanbulluyum" afişlerini astıran Ali Müfit Gürtuna'nın Ermenekli imiş meğer. Buradan çok bürokrat çıkarmış. Çünkü oradan çıkmanın okumaktan başka yolu yokmuş. Herkes durmadan göç edermiş. Bu yüzden işte bir Sıla Haftası varmış, gidenler bir haftalığına dönermiş. 
   Çoğu küçük Anadolu şehrinde olduğu gibi burada da şehir içinde kadınlı-erkekli gidilen içkili lokanta olmadığından "dağ oteline" gidiliyor. Adı otel, esasen onlar "erkek gazinoları" "Günahları" şehrin dışında tutuyorlar 
   
   Muhafazak r solcular    "Hiçbir şey yapılmaz burada" diyor Filiz, Gülriz "Evde oturursun, o kadar" diye ekliyor. Konuşan gençlerin hepsi başka şehirlerde okuyor. Sadık, "Burada hayallerini küçültmezsen başın belaya girer" diyor, "Mesela ben babama 'Yazar olacağım' desem, beni evlat listesinden atar herhalde." İlkem "Ben mücadeleye burada devam edeceğim" diyor, dalga geçiyor. Eskiden sol baskınmış burada şimdi sağ. "Anlaşıyorlar şimdi" diyor Sadık, "Muhafazak rlıkta birleşiyorlar nasılsa" 
   Ermenek'te bir hemşire kalkmış kardelen çiçeği yetiştirmeye. Çocuklar kardelenleri gibi. Yağmurda ıslanıyor taze yüzleri... "Karaman'da koyun yoktur sadece" diyorlar, "Biz koyun değiliz mesela" 
   
      
   
</TEXT>
</DOC>
