<DOC>
<DOCNO> 151562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sondun12.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternet çıktı, Playboy'un huzuru bozuldu... 
</HEADLINE>
<TEXT>

     İnternetteki seks siteleri Playboy'u da vurdu. Bir zamanlar dünya klasiği olan dergi, şimdilerde çok kötü günler geçiriyor. Playboy artık seks yerine konulu hikayeler satmaya çalışacak. 
     Playboy... Tüm erkeklerin aşina olduğu ve arşivinde yer alan bu dergi, her ay birbirinden seksi güzellerin baş döndüren fotoğraflarını yayınlıyordu. 50 yıl boyunca zirveye oynayan ünlü dergi, eski parlak günlerini mumla arıyor. 70'li yıllarda ulaştığı 6,5 milyon tirajla rekor üstüne rekor kıran Playboy, son 2 yılda reklam gelirlerinde yüzde 25, bayi satışlarında da yüzde 18 düşüş yaşadı. Ve işte Playboy'un yeni çehresi... 
     
     SEKS YERİNE KONULU HİKAYE 

     Dergi satışlarının ivme kaybetmesi üzerine işin başına Maxim dergisinin eski genel yayın yönetmeni James Kaminsky getirildi. Playboy okuyarak büyüdüğünü söyleyen 41 yaşındaki Kaminsky, son 2 yılda reklam gelirlerinde yüzde 25'lik düşüş yaşayahn Playboy'u eski parlak günlerine döndürmeye çalışacak. 350 binlik bayi satışıyla en büyük rakibi Maxim'in oldukça gerisinde kalan Playboy, artık seks yerine konulu hikayeler satmaya çalışacak. 
     
     HABER DERGİSİ TARTIŞMASI 

     Dergi yöneticisi Hefner, internette her türlü pornografik fotoğrafın yayınlandığını belirterek, genç kuşağın ilgisini çekmek için insan hikayeleri yayınlayacaklarını açıkladı. FHM, Maxim, GQ gibi dergilerin de Playboy gibi fotoğraflar bastığını söyleyen Hefner, "Roling Stone'nun müzik dergisi kapağında vücudunu gitarla kapatan Christina Aguilera var" diye konuştu. 
     Playboy'un rakibi Hustler'ın sahibi Larry Flynt, tiraj için içerikte yapılacak değişikliklere çok sert tepki verdi. Flynt, Playboy'un buraya kadar pornografi sayesinde geldiğini söyleyerek, "Playboy'u Time ve Newsweek gibi haber dergilerine benzetmek dünyanın en saçma işi. İnternettekinden daha seksi fotoğraflar verirsen başarılı olursun" açıklamasını yaptı. 
     





</TEXT>
</DOC>
