<DOC>
<DOCNO> 167303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/soneko27.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan Grubu'ndan İmar Bankası açıklaması... 
</HEADLINE>
<TEXT>

     Uzan Grubu yaptığı açıklamada, Çukurova ve Kepez Elektrik şirketlerine el konulmasının üzerinden geçen kısa sürede İmar Bankası'ndan çekilen mevduatın yüzlerce trilyon lirayı aştığı belirtilerek, ''Mevduat çekilmesinin aynı hızla devam etmesi, bankanın mevduatını oluşturan milyarlarca doları bir anda geri ödemesini imkansız kılmıştır'' dedi. 
     Uzan Grubu imzasıyla yapılan açıklamada, Gruba ait ÇEAŞ ve Kepez'in yanı sıra yıllık 1.2 katrilyon lirayı bulan gelirleri ile Türkiye İmar Bankası ve Uzan Grubu'nun finanse ettiği 1 milyar dolarlık yatırımı içeren Berke Barajı, 11 hidrolektrik barajı ve 65 bini aşkın tapudan oluşan dağıtım şebekesine el konulmasının kamuoyuna yarattığı olumsuz etkinin, aynı gruba ait Türkiye İmar Bankası'nda mevduatı bulunan 10 binlerce kişiyi paniğe sevk ettiği kaydedildi. 
     Mevduat sahiplerinin birbirleri ile yarışırcasına bankadaki mevduatlarını geri çekme eylemine giriştiği belirtilen açıklamada, şu görüşlere yer verildi 
     ''Nitekim ÇEAŞ ve Kepez'in işgalinden bu yana geçen kısa sürede bankadan çekilen mevduat yüzlerce trilyon lirayı aşmıştır. Mevduat çekilmesinin aynı hızla devam etmesi, bankanın mevduatını oluşturan milyarlarca doları bir anda geri ödemesini imkansız kılmıştır. Zaten dünya bankacılık sistemi bu esas üzerine kurulu olmadığından Türkiye'de ve dünyada tüm mevduatını bir anda geri ödeyebilecek herhangi bir banka mevcut değildir. 
     İşte Türkiye İmar Bankası yetkilileri bu gelişmeler ışığında BDDK'ya yazı ile resmen başvurarak ÇEAŞ ve Kepez'in gelirlerine el koymanın aslında bankaya borçlu durumda olan bu şirketlerden dolayı bankanın gelirlerine el koymak demek olduğunu ve bu nedenle de işgale hemen son verilmesi için hükümet nezdinde teşebbüse geçilmesini ve Merkez Bankası'ndaki munzam karşılıklarının serbest bırakılmasını istemiştir. 
     Ancak BDDK, müracaatımızla ilgili bir çözüm getirememiştir. Buna mukabil Türkiye İmar Bankası'nın TMSF'ye alınmasına karar vermiştir. Bu işlem sonucunda bütün Türkiye İmar Bankası mudilerinin mevduatları tamamen devlet güvencesi altındadır.'' 

     
</TEXT>
</DOC>
