<DOC>
<DOCNO> 188196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sontur26.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Yükseköğretime girişte bölüm farkı gözönüne alınmalı 
</HEADLINE>
<TEXT>

     Türk Sanayicileri ve İşadamları Derneği TÜSİAD , ''yükseköğretime girişte, gençlerin mezun oldukları alan bölüm ve kol farkının göz önüne alınmaya devam edilmesi gerektiğini'' bildirdi. 
     TÜSİAD tarafından ''TBMM'ye sunulan yükseköğretime giriş sistemini değiştiren yasa tasarısına'' ilişkin yapılan yazılı açıklamada, ''yükseköğretime girişte öğrencilerin mezun oldukları alan bölüm ve kol farkının gözetilmemesi amacıyla hazırlanan kanun tasarısının, aceleye getirilmeden ve eğitimin diğer kademeleri ile bütüncül bir yaklaşımla ele alınarak değerlendirilmesi gerektiği'' belirtildi. 
     ''Tasarının, mesleki ve teknik eğitim sistemindeki sorunlarla yakından ilişkili olduğu'' ifade edilen açıklamada, ''hızlı bir sanayileşme çabasında olan günümüz Türkiyesi'nde mesleki ve teknik eğitim sisteminin, sanayi ve hizmet sektörlerinin ihtiyaç duyduğu yüksek nitelikli ara kademe insan gücü yetiştirerek uluslararası rekabet gücümüzü artırma ve ekonomik kalkınmayı hızlandırma görevlerini daha etkin ve verimli bir şekilde yerine getirmesinin beklendiği'' vurgulandı. 
     ''Mesleki ve teknik eğitim sisteminin bu işlevini gerektiği gibi yerine getirememesinden dolayı üniversite eğitiminin meslek edinme için tek alternatif şeklinde algılandığına, bunun da gençlerin üniversite kapılarında birikmesine sebep olduğuna'' dikkat çekilen açıklamada, ayrıca ''maliyeti genel lise eğitiminden daha fazla olan mesleki ve teknik okullardan mezun olanların kendi alanlarından farklı bir alanda yükseköğrenim görmelerinin, çok ciddi bir kaynak israfına yol açtığı'' kaydedildi. 
     
     İMAM HATİP LİSELERİ 
     TÜSİAD açıklamasında, şu görüşlere yer verildi 
     ''Meslek liselerinin kalitesinin iyileştirildiği ve meslek lisesi-istihdam ilişkisinin kurularak mezunların iş hayatına atılmalarının desteklendiği, yükseköğretime devam etmek isteyenlerin ise mezun oldukları alanda devam etmelerini yönlendiren bir sistem oluşturulmalıdır. 
     Bu çerçevede ele alındığında, meslek liseleri olarak tasarlanmış, ancak zamanla uygulamada bu özelliğini kaybetmiş olan imam hatip liselerinin de meslek lisesi statüsüne uygun bir yapıya kavuşturulması, imam ve hatip ihtiyacını karşılamaya yetecek sayıda imam hatip lisesinin eğitime devam etmesi ve bu liselerden mezun olanların arzu ettikleri takdirde kendi alanlarında yükseköğrenime devam etmeleri sağlanmalıdır. Geriye kalan imam hatip liselerinin meslek lisesi statüsü kaldırılmalı ve gerekli tedrisat ile müfredat uyumu yapılarak, bu meslek liseleri normal lise statüsüne dönüştürülmelidir.'' ''Hükümetin, YÖK Yasa Tasarısı'nı, Üniversitelerarası Kurul ile bir diyalog içerisinde ele alma yoluna gitmesinin memnuniyet verici olduğu'' belirtilen açıklamada, ''yükseköğretime girişte esas alınacak hususları düzenleyen kanun tasarısının da aceleye getirilmemesi ve eğitim-öğretim kurumları, sivil toplum kuruluşları, öğrenciler ve ilgili tüm kesimlerce kamuoyunda tartışılmasına fırsat verilerek, toplumsal uzlaşma kanallarının açık tutulması gerektiği'' kaydedildi. 
     
</TEXT>
</DOC>
