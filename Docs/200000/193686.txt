<DOC>
<DOCNO> 193686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/yazar/altan.html </URL>
<DATE> 2003/11/06/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Dan dan da dandan... Sahur davulu... 
</HEADLINE>
<TEXT>

   
   Saat gecenin 2'si... Meclisi Mebusan Yokuşu'nun, Kazancı Yokuşu ile Bolahenk Sokağı dönemecine iyice yaklaştığı noktada kutsal bir gerekçe arkasına sığınan hınç, öfke, hırs ve "işte fırsat" karışımı bir şiddetin, bir davulda patlayan tokmağı... Dan dan da dandan... Dan dan da dandan... Dan dan da dandan... 
   Dan dan da dandan... Dan dan da dandan... 
   Bitmeyen bir, dan dan da dandan... Dan dan da dandan... 
   Sözde Ramazan'da sahur için uyandırma davulu... 
   Dinimizin geleneği efendim, kızarsanız İslam düşmanı olursunuz... 
   
   Nasıl ki, ulusal gelir dağılımındaki uçurumları kurcalarsanız da, "sınıfı sınıfa düşürmek, bölücülük yapmak, vatanı ve milletiyle devletin bölünmez bütünlüğünü bozmak"la suçlanan bir ülke düşmanı olursunuz... 
   Ne İslam düşmanı, ne ülke düşmanı olmamak için dilinizi yutup oturun efendim. Yahut "Ben bir Türküm, dinim cinsim uludur" diye "Türk'e Türk propagandası" yapmakla yetinin efendim. 
   
   Saat gecenin 2'si ve bitmeyen bir dan dan da, dandan... 
   Neden bu kadar ısrarlı ve hınçlı bu dandan 
   Çünkü efendim bir gün önce kapı çalındı ve kapıyı açınca elinde üstü yazılı bir karton tutan iri yarı bir delikanlı çıktı ortaya, sahanlıkta. 
   Kartonun üstünde "15 milyon TL vereceksiniz" yazılıydı. 
   - Oğlum ne parası bu 
   - Ramazan davulu parası... 
   - Yahu Ramazan başlayalı daha bir hafta olmadı... 
   - Hepsini şimdiden verirseniz, bir daha gelmeyeceğim... 
   - Ne o haraç mı topluyorsun sen, al şu 5 milyonu bir daha görünme buralarda... 
   Öfkeli dik bakışlar... "Ben sana gösteririm" gibilerden... 
   Ve gecenin 2'si... Yatak odası penceresinin dibinde, bitmeyen bir dan dan da, dandan... Dan dan da, dan dan... 
   
   Göztepe... Salı akşamı... Saat 19 suları... Çalınan kapı... 
   - Kim o 
   - Davul parası... 
   Kapının önünde orta boylu, sert bakışlı bir delikanlı... 
   - Ne istiyorsun sen 
   - Ramazan davulu parası... 
   - Kimsin sen, nereden geliyorsun bakayım 
   - Davulcuyum, Fikirtepe'den geliyorum... Kimliğim göğsümde yazılı... 
   - Haydi bakayım haydi, böyle davul parası toplanmaz... 
   
   Yine o gece apartmanın araba parkında, kapısıyla bagajı kurcalanan iki araba... Rastlantı olarak dışarı fırlayan kapıcı... Araba parkını, öndeki apartmanın arka bahçesinden ayıran alçak duvarı atlayarak kaçan iki genç... Kaçan iki gencin, öndeki apartmanın arka bahçesinde gizlenmiş - biri kız - iki gençle buluşarak, hep birlikte kaybolmaları... 
   
   Türkiye hiçbir zaman kendi gerçekleriyle yüz yüze gelmek istemedi... 
   Tanzimatçılar da, İttihatçılar da, Cumhuriyetçiler de, ülkenin ekonomik tablosuyla ya hiç ilgilenmediler, ya üstüne bir perde çektiler ve perdeyi aralamaya çalışanları suçlu ilan ettiler... 
   
   1648 yılında, henüz 5 yaşındayken sünnetsiz olarak tahta çıkmış olan IV. Mehmet döneminde Valide Turhan Sultan'ın gizli egemenliği altına girmişti Osmanlı sarayı... 
   1652 yılında Tarhuncu Ahmet Paşa getirilmişti sadrazamlığa... 
   Arnavut kökenli olan Tarhuncu Ahmet Paşa, Osmanlı devletinin gelirleriyle giderlerini düzenlemeye dönük, ilk bütçeyi yapmaya çalışmış bir sadrazamdı... 
   
   Böyle bir düzenleme hem saray çevresini, hem de Turhan Sultan'ı kızdırdığından 1653 yılının Mart ayında bir Nevruz günü saraya davet edildi Ahmet Paşa. 
   Saraya davet edildiğinde kendisi tersanede donanma işleriyle uğraşıyordu. 
   Denizden kayıkla gitti "Hasbahçe"ye... 
   Tarhuncu'yu Kızlarağası karşıladı. Önce sadaret mührünü aldı elinden. Sonra da Sadrazamı bostancılara teslim etti. Bostancılar da, boğarak idam ettiler Tarhuncu Ahmet Paşa'yı... 
   İlk bütçeyi yapmış olan Tarhuncu Ahmet Paşa'nın sadrazamlığı 9 ay sürdü. İdam edildiğinde 60 yaşındaydı. Padişah IV. Mehmet de 9 yaşındaydı. 
   
   Günümüzden 2400 yıl önce yaşamış olan Sokrates'in, bayıldığı bir söz vardı o dönemlerin ünlü Delfi tapınağı üstünde yazan, "Kendi kendini tanı" sözü... 
   Türk'e Türk propagandası yapma ötesinde, kendi kendimizi tanımaya bir türlü yanaşamadık gitti... 
   
   Saat gecenin 2'sinde, dan dan da dandan sahur davulu... 
   Akşam saatlerinde de, davul parası toplamak için sefere çıkan varoş gençleri... 
   Ve Başbakanlık Müsteşarı'nın bizzat açıkladığına göre, kendi resmi arabasının bakımı ve şoförü için, Hazine'den yılda harcanan 18 bin dolar... 
   
   Yine de enseyi karartmayın. 21. yüzyılın evrensel dinamiği, ıskalatmayacaktır 21. yüzyılı da Türkiye'ye... 2020'lere kadar geçecek dönem bir hayli çalkantılı olsa da... 
   
      
   
</TEXT>
</DOC>
