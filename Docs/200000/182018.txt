<DOC>
<DOCNO> 182018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/ekonomi/eko11.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kura müdahale yerine enerjide indirim sinyali 
</HEADLINE>
<TEXT>

   Bakan Coşkun, enerji fiyatlarında indirime gideceklerini açıkladı 
   DİLEK TAŞ İzmir 
   
   Sanayi ve Ticaret Bakanı Ali Coşkun, TL'nin değerlenmesinin sanayici ve ihracatçıyı zor durumda bıraktığını ancak kura müdahale etmeyeceklerini söyledi. "Yeni önlemler almak üzereyiz" diyen Coşkun, önlemlerin başında enerji fiyatının düşürülmesinin geldiğini, kaynak elde ettikçe sigorta primleri ve vergilerde de indirim olabileceğini belirtti. 
   TARİŞ Zeytin ve Zeytinyağı Birliği'nin İzmir Çiğli Atatürk Organize Sanayi Bölgesi'nde 9.5 trilyon liraya yaptırdığı yeni zeytinyağı kombinası törenle açıldı. Açılışa katılan Coşkun, ekonominin büyük darboğazlardan geçtiğini belirterek, "Esen bahar havası ekonomiyi kalıcı istikrara sürüklüyor. Enflasyon kontrol altına alındı, faizler istikrarlı olarak düşüyor" dedi. 
   
   Akıllı rafineri 
   TARİŞ'in yeni kombinası toplam 26 bin metrekarelik alanda kuruldu. Yıllık 75 bin ton ham yağ işleme kapasitesine sahip tesiste bin 740 ton ve 3 bin 500 ton kapasiteli iki ayrı tank çiftliği bulunuyor. Tüm işlemlerin bilgisayarla kontrol edildiği rafineride 150 kişi çalışıyor. 
   
   
</TEXT>
</DOC>
