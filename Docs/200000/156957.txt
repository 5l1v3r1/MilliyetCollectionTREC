<DOC>
<DOCNO> 156957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/dunya/dun04.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Turu.. 
</HEADLINE>
<TEXT>

İngiliz ajanı değilim’      Kuzey İrlanda’nın İngiltere’den ayrılmasını hedefleyen İrlanda Cumhuriyet Ordusu’nun IRA karşı istihbarat biriminin başkanlığını yaptığı 25 yıl boyunca iki taraflı çalışarak İngiliz gizli servislerine bilgi sızdırıp 40’tan fazla kişinin ölümüne neden olduğu iddia edilen Stakeknife kod adlı militan Alfredo Scappaticci, ajanlık suçlamalarını reddetti. 
     
Türk şirketleri Kürt petrolü çıkaracak      SEMA EMİROĞLU New York 

     New York Times gazetesi, Celal Talabani liderliğindeki KYB’nin özerk yerel hükümet olarak sessizce iki Türk şirketi PetOil ve General Energy ile Kuzey Irak’ta petrol yatakları arama ve geliştirme sözleşmeleri imzaladığını yazdı. Partinin özel projeler şubesi başkanı Raşid Hoşnav, bir Avustralya şirketinin de Irak’ın doğusunda etüt çalışmaları yapmasına izin verdiklerini kaydetti. 
     Süleymaniye çıkışlı habere göre, Hoşnav, Türk PetOil temsilcilerinin İran sınırındaki bir petrol yatağında etüt çalışması yapmak için bu hafta bölgeye geleceğini bildirdi. Kürtlerin geliştirmeyi umdukları Taktak petrol yatağının Kerkük’e 30 kilometre uzaklıkta olduğunu bildiren gazete, Bağdat’taki KYB Sözcüsü Adil Murad’ın, "Bu yatak için yapılan sözleşme taslağının gizli tutulması gerekiyor. Bunlar siyasi sorunlar, çünkü o zaman Araplar Kürtlerin bağımsız bir ülke istediklerini düşünecek" dediğini de aktardı. 
     
Şimdi de Kürt toplu mezarı bulundu      Irak’ta her gün ortaya çıkan toplu mezarlara bir yenisi daha eklendi. 
     Bağdat’ta yeni yayımlanan "Nida El Müstakbel" Geleceğin Çağrısı gazetesinin dünkü haberine göre, başkentin batısındaki Ramadi ilinin Ebu Cir bölgesinde binlerce Kürt’ün cesedinin bulunduğu bir toplu mezar ortaya çıkarıldı. 
     Gazete, görgü tanıklarına dayanarak, bu kişilerin kuzeyden getirilerek 1986 yılında Ebu Cir’de kurşuna dizildiğini yazdı. 
     Önceki gün de, Bağdat yakınlarındaki El Hilla kentinde, toplam 15 bin kişinin gömülü olduğu tahmin edilen dört ayrı toplu mezar bulunduğu ortaya çıkmıştı. Bu mezarların birinden iskeletleri çıkarılan ve diri diri gömüldükleri tahmin edilen 3 bin kişinin, 1991 yılındaki Şii ayaklanması sırasında Saddam tarafından katledildiği sanılıyor. 
     

</TEXT>
</DOC>
