<DOC>
<DOCNO> 182488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sonspo31.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekşioğlu Sahamızın kapanacağını düşünmüyoruz... 
</HEADLINE>
<TEXT>

     Fenerbahçe Kulübü Yönetim Kurulu Üyesi İlhan Ekşioğlu, Gaziantepspor maçında yaşanan olaylar nedeniyle sahalarının kapanmasının söz konusu olamayacağını söyledi. 
     Ekşioğlu, karşılaşmada hakemin verdiği ters kararlarla maçı ve oyuncuları çığrından çıkardığını belirterek, ''Sahamızın kapanmasının söz konusu olacağına inanmıyoruz. Olaylara baktığımız zaman, saha içinde rakip takım kalecisinin provokatör gibi çalıştığını görürüz. Hakem de verdiği kararlarla oyunun geneline çok etki yaptı'' diye konuştu. 
     Fenerbahçe'den öç almaya çalışan bir grup olduğunu iddia eden İlhan Ekşioğlu, ''Dünkü maçtan sonra bu grup meydana çıktı. Herkes baltalarını çıkarmış. Ceza olabilir, ama talimatlarda bunun karşılığı para cezasıdır'' dedi. 
     
     TUNCAY 
     Gaziantepspor maçında galibiyet serisinin devam etmesinin kendilerini sevindirdiğini ifade eden İlhan Ekşioğlu, Tuncay'ın kırmızı kart görmesinin bu sevinçlerini yarıda bıraktığını kaydetti. 
     Ekşioğlu, maçta çok sıkıntı yaşadıktan sonra galibiyet golünü atmasının Tuncay'ı kendisinden geçirdiğini dile getirerek, ''Golden sonra yapmaması gereken şeyler yaptı. Bunlar futbolcularımıza ders olmalı. Tecrübe kazanmak böyle oluyor. Tuncay, Galatasaray maçı öncesi önemli bir kayıp'' dedi. 
     
     ''SEMİH, HOOİJDONK'DAN ÇOK ŞEY ÖĞRENİYOR'' 
     İlhan Ekşioğlu, Gaziantepspor maçında sonradan oyuna giren ve 2 golde pay sahibi olan Semih'in derbi maçta ilk 11'de oynayabileceğini söyledi. 
     Semih'in Pierre Van Hooijdonk'tan çok şeyler öğrendiğini anlatan Ekşioğlu, şöyle devam etti 
     ''Hooijdonk, antrenmanlardan sonra Semih'i 1 saat özel çalıştırıyor. Semih zaten çok yetenekli ve özellikli bir oyuncu. Böyle iyi bir kadroda yer alması kendisi için avantaj. Hooijdonk'dan çok şey öğreniyor. Daum, Galatasaray maçında Semih'i ilk 11'de oynatırsa kimse şaşırmasın.'' 
     
     ''GALATASARAY BU DURUMU ÇABUK ATLATIR'' 
     Hafta sonunda Galatasaray ile yapacakları maçta da galibiyet serisini devam ettirmek istediklerini vurgulayan İlhan Ekşioğlu, rakiplerinin bu hafta aldığı yenilginin derbi maç için ölçü olamayacağını kaydetti. 
     Ekşioğlu, Galatasaray'ın içinde bulunduğu durumun her takımın başına gelebileceğini ifade ederek, şunları söyledi 
     ''Galatasaray'ın formsuz olması mutlak galip geleceğimiz anlamına gelmez. Bu durum bizi çok umutlandırmıyor. Sahada ter dökerek, bugüne kadarki oyunumuzu tekrarlayıp, 3 puan almak istiyoruz. Galatasaray gibi büyük camialar bir mağlubiyetle havlu atmaz. Bunu çok çabuk atlatır. Juventus'a da çok kolay teslim olmazlar. Biz bunların bilincindeyiz. Derbi maçta oyunumuzu oynayıp, kazanmak istiyoruz.'' 
     
     DERBİ MAÇIN GÜVENLİĞİ 
     İlhan Ekşioğlu, Galatasaray ile yapacakları derbi maç için kendilerine 4 bin bilet ayrıldığını, bu maçın güvenliğiyle ilgili kararların önümüzdeki günlerde alınacağını söyledi. 
     Derbi maçla ilgili güvenlik toplantısının yarın ya da 17 Eylül Çarşamba günü yapılacağını belirten Ekşioğlu, ''Atatürk Olimpiyat Stadı'nın yolu uzun, dar ve trafik var. 4 bin kişilik taraftarımız oraya toplu halde mi gidecek, tek tek mi gidecek Emniyet bu konuda bir karar verecek ve gerekli güvenlik önlemlerini alacaktır. Taraftarlarımızdan sükunet içinde derbi maça gitmelerini, hiçbir provakasyona gelmeden takımımıza sonuna kadar destek olmalarını istiyoruz'' diyerek sözlerini tamamladı. 
     
</TEXT>
</DOC>
