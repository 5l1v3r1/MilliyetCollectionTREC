<DOC>
<DOCNO> 164719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sondun02.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush Kıbrıs'ta çözüm çabamız sürecek 
</HEADLINE>
<TEXT>

     ABD Başkanı George W. Bush, Kongre liderlerine gönderdiği Kıbrıs raporunda, sorunun kalıcı ve adil çözümü yönünde çabalarını süreceklerini bildirdi. 
     Bush'un Senato çoğunluk lideri Cumhuriyetçi Senatör Bill Frist ve Temsilciler Meclisi Başkanı Dennis Hastert'a gönderdiği rapor, Kıbrıs'ta 1 Nisan-31 Mayıs tarihleri arasındaki gelişmeleri kapsıyor. 
     ABD Başkanı Bush, raporunun giriş bölümünde, şu ifadeleri kullandı 
     ''ABD, Kıbrıs'ta adil ve kalıcı çözüm bulunması ilkesine bağlılığını sürdürmektedir. Söz konusu dönemde, Kıbrıs'ta iki tarafı, BM iyi niyet misyonu uyarınca ve BM Genel Sekreteri Kofi Annan'ın önerdiği çözüm planı çerçevesinde görüşmelere yeniden başlamaya ikna yönünde ciddi çabalar sürdü. Geçmişte olduğu gibi, aralarında Dışişleri Bakanı Colin Powell, Dışişleri Bakan Yardımcısı Marc Grossman, Dışişleri Bakanlığı Kıbrıs Özel Koordinatörü Thomas Weston, Kıbrıs'taki Rum kesimi ABD Büyükelçisi Michael Klosson, Türkiye'deki ABD Büyükelçisi Robert Pearson ve Yunanistan'daki ABD Büyükelçisi Thomas Miller olmak üzere Amerikalı yetkililer, bu sürece yoğun diplomatik destek verdi.'' ABD Başkanı, raporun geri kalan bölümünde, söz konusu Amerikalı yetkililerin yaptıkları temaslarla ilgili ayrıntılı bilgi verdi. 
     
</TEXT>
</DOC>
