<DOC>
<DOCNO> 195604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sontur26.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Türkmen Cephesi heyeti, Ankara'ya geldi 
</HEADLINE>
<TEXT>

     Irak Türkmen Cephesi ITC Başkanı Faruk Abdullah Abdurrahman ve beraberindeki 5 kişilik heyet, temaslarda bulunmak üzere Ankara'ya geldi. 
     ITC'nin yeni Başkanı Abdurrahman, Esenboğa Havaalanı'nda yaptığı açıklamada, Ankara'daki görüşmeleri sırasında Türkmenlerin sorunları hakkında görüş alışverişinde bulunacaklarını bildirdi. 
     ''Dost ve Müslüman bir ülkeye geldik'' diyen Abdurrahman, Türkmenlerin 3,5 milyonluk bir nüfus olarak Irak'taki Türk varlığını temsil ettiğini söyledi. ITC olarak Irak'taki Türkmenlerin yüzde 90'nını temsil ettiklerini belirten Abdurrahman, Irak'ta huzur ve istikrarın sağlanması için Türkiye'den, görüş ve yardımlarını isteyeceklerini kaydetti. 
     Abdurrahman, Irak'taki huzursuzluğa son verebilmek için bütün dost ve kardeş ülkelerden yardım isteyeceklerini ifade etti ve ilk olarak Türkiye'ye gelmek istediklerini ancak, turları içinde başka ülkelerin de olacağını belirtti. 
     Türkiye dışında hangi ülkeleri ziyaret edeceklerinin sorulması üzerine Abdurrahman, Irak'a komşu ülkeler ile bazı Türk devletlerine gitmeyi planladıklarını bildirdi. Abdurrahman, ABD ve Avrupa ülkelerinin de program dahilinde olduğunu, yanıt gelirse bu ülkelere de gideceklerini kaydetti. 
     Abdurrahman, Türk hükümetinin Irak'a asker gönderme yetkisini kullanmama yönünde aldığı kararını nasıl karşıladıklarının sorulması üzerine, ''Türkmen toplumu olarak istediğimiz tek şey Irak'ta huzur ve istikrar sağlanması. Bu konuda katkıda bulunan her dost ülkeye şükran borcumuz vardır. Bilhassa Bağdat ve bazı şehirlerde huzursuzluk, korkunç boyutlara geldi'' diye konuştu. 
     Türkmen Meclis Başkanı Sadettin Ergeç ise Türkiye'ye sorunlarını aktarmak üzere geldiklerini belirterek, ''Türkmen toplumu olarak hangi şartlarda yaşadığımızı, ne gibi zorluklarla karşı karşıya kaldığımızı aktaracağız'' dedi. 
     Abdurrahman'a, Türkmen Meclis Başkanı Saadettin Ergeç, ITC uluslararası ilişkiler sorumlusu Mehmet İzzet ile Türkmen Meclis üyeleri İbrahim İsmail Ağa ve Fikret Asker eşlik ediyor. 
     Heyetin, Başbakan Recep Tayyip Erdoğan, Dışişleri Bakanı ve Başbakan Yardımcısı Abdullah Gül ve diğer yetkililerle biraraya gelmesi öngörülüyor. 
     Görüşmelerde, ITC heyetinin Ankara'ya, özellikle Türk hükümetinin Irak'a asker gönderme yetkisini kullanmama yönünde aldığı kararın ardından, duydukları güvenlik endişelerini aktarması bekleniyor. Heyet, bölgedeki son gelişmeler ve bu çerçevede Türkmenlerin beklentileri hakkında Ankara'yı bilgilendirecek. 
     ITC heyetinin temasları, Irak'taki geçici hükümet konseyinin dönem başkanı Celal Talabani'nin, 19 Kasım'da Ankara'ya yapacağı ziyaret öncesine rastlaması açısından da ayrı bir önem taşıyor. 
     Türkmen heyeti, resmi temaslarına 17 Kasım Pazartesi günü başlayacak. 
     
</TEXT>
</DOC>
