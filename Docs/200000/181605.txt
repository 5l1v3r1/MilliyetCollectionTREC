<DOC>
<DOCNO> 181605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/spor/spo00.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA'dan ültimatom 
</HEADLINE>
<TEXT>

   İngiltere ile Türkiye arasındaki gerginliğe Avrupa Futbol Birliği el koydu. UEFA, federasyonlara ortak hareket etme çağrısında bulundu. Haluk Ulusoy ise İngiliz medyasında sözlerinin çarpıtıldığını söyledi 
      BİLAL MEŞE 

   
   Ortak hareket çağrısı 
   11 Ekim'deki kritik Türkiye - İngiltere karşılaşması öncesinde iki ülkede de gerilim üst noktaya çıktı. Medyada yer alan, tarafların birbirlerine yönelik suçlamalarına ve tahriklerine sonunda UEFA el koydu. İki ülke federasyonuna da ültimatom veren Avrupa Futbol Birliği, bu karşılaşmada olay çıkmaması için tarafların birlikte hareket etmesi gerektiğini vurguladı. 
   
   Neler demiş neler 
   İNGİLİZ basınında dün çıkan ve Futbol Federasyonu Başkanı Haluk Ulusoy'un ağzından yazılan, "Eriksson'un bir maçlık kredisi kaldı. Tabii ki taraftarının Türkiye'de yenilgiyi görmesini istemiyor. Ondan sonra gidip Patagonya'nın başına geçsin" haberi ortamı daha da gerdi. UEFA İletişim Komitesi Başkanı Mike Lee de, bunun üzerine, "Talihsizce bir açıklama" ifadesini kullandı. 
   
   'Dostluk bozulmaz' 
   SÖZLERİNİN çarpıtıldığını ifade eden Ulusoy ise, bu konuda UEFA'ya bir yazı göndereceğini belirtti. Ulusoy, "Ben Patangonya'nın başına geçsin demedim. Sadece Eriksson'un açıklamaları İngiltere'nin hocasına yakışmıyor. İstanbul'da kimseye birşey olmaz. Burası Patagonya mı ifadelerini kullandım" dedi. Başkan, "İngiltere ile dostluğumuzu kimse bozamaz" diye konuştu. 
   
   
</TEXT>
</DOC>
