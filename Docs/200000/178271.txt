<DOC>
<DOCNO> 178271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sontur07.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkekler andropoz'dan utanıyor... 
</HEADLINE>
<TEXT>

     Erkek menopozu olarak bilinen andropozlu hastaların bir çoğunun sorunlarının çözümü için doktora başvurmaktan çekindiği bildirildi. 
     Selçuk Üniversitesi Meram Tıp Fakültesi Üroloji Bölümü Öğretim Üyesi Yrd. Doç. Dr. Ahmet Öztürk, son yıllarda Türkiye'de adı sıkça duyulmaya başlanan andropozun, cinsel aktivitenin azalması ve yaşlılığa bağlı olarak ortaya çıkan davranış bozukluğu anlamına geldiğini söyledi. 
     Latince'de ''erkekliğin sonu'' anlamına gelen ''ando'' ve ''pause'' kelimelerinden oluşan andropozun, kadınlarda 40 yaşından sonra görülen menopoza benzer bir rahatsızlık olduğunu ifade eden Öztürk, ''Menopozda, hormonel değişimle birlikte doğurganlık tamamen yok olmaktadır. Ancak andropoz dönemine giren erkekte testosteron hormonu, kadındaki östrojen hormonu gibi tamamen yok olmamaktadır'' dedi. 
     Erkeklerdeki cinsel aktiviteyi düzenleyen testosteron hormonunun azalmasına bağlı olarak ortaya çıkan andropozun en önemli etkisinin ruhsal bozukluklara yol açması olduğunu belirten Öztürk, şunları kaydetti 
     ''Genellikle 50 yaşın üzerindeki erkeklerde görülen andropoz, seksüel performansta düşüklüğe bağlı olarak yıpratıcı bir strese neden oluyor. İçinde bulunduğu sıkıntıyı agresif hareketlerle dışa vuran hasta, çevresindeki olur olmaz her şeye sinirlenmeye başlıyor. Bu psikolojik bozukluk ise zamanla kişinin çekilmez bir hal almasıyla devam ediyor. Yaşadığı sorunlar nedeniyle bunalıma giren hasta, utandığı için doktora gitmemesi sonucunda kendini toplumdan soyutlayarak içine kapanabiliyor.'' 
     
     YAKINLARI DOKTORA ANLATIYOR... 
     Andropozun da kadınlardaki menopoz gibi son derece normal bir evre olduğunu ve erkeklerin bu dönemi bilinçli şekilde karşılaması gerektiğini ifade eden Öztürk, şöyle konuştu. 
     ''Ülkemizde, andropozlu hastaların çoğu, doktora gitmeye çekindiği için onların durumunu bize başvuran yakınlarından öğreniyoruz. Her andropozlu erkeğin, çekinmeden profesyonel yardım alması gerekir. Hormonel destek tedavisi de yapılan hasta, terapilere katılarak rahatlamakta ve sorunlarının büyük bölümünden kurtulmaktadır. Maalesef ülkemizde, andropozlu hastaların çoğu, doktora gitmeye çekindiği için onların durumunu bize başvuran yakınlarından öğreniyoruz.'' Andropoz dönemini yaşayan erkeğin yapacağı en büyük yanlışın hormonel durumuyla ilgili ayrıntılı bir test yaptırmadan, kulaktan dolma ilaçları kullanması olduğunu vurgulayan Öztürk, ''Yapılan araştırmalar, sağlıklı beslenen ve düzenli spor yapan kişilerde andropoza rastlanmadığını göstermektedir. Alkol ve sigaradan uzak bir yaşam andropoz tehlikesini tamamen ortadan kaldırmasa bile geciktirebilir'' diye konuştu. 
     
</TEXT>
</DOC>
