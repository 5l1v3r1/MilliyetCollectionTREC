<DOC>
<DOCNO> 155695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur35.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaşırtan hasar raporu... Aynı binanın dairelerine farklı rapor... 
</HEADLINE>
<TEXT>

     Bingöl depreminin ardından hasar tespit çalışmaları sürdürülürken, ön hasar tespit çalışmalarında, aynı apartmandaki dairelere farklı raporlar düzenlendiği bildirildi. 
     Karşıyaka Mahallesi'nde bulunan birçok yapı kooperatifine ait konutların 1. ve 2. katlarına oturulamaz, 3. ve 4. katlarına ise oturulabilir raporu verilmesi vatandaşları hayrete düşürdü. Orman Yapı Kooperatifi'nin 4. katında oturan Özkan Günyel, Bayındırlık ve İskan Müdürlüğü elemanlarının hazırladıkları rapora göre, konutuna oturulabilir raporu verildiğini, bu nedenle çadır alamadıklarını söyledi. 
     Aynı apartmanın 1. katında oturan Hediye Gündü, kendilerine oturulamaz raporu verildiğini ve Eşyalarınızı çıkarın diye uyarıldığını belirterek, bu nedenle kendilerine çadır verildiğini bildirdi. 
     Aynı apartmanın 4. katında oturan Ayten Gül de, rapor hazırlayanların, kendilerine ''Rahatlıkla oturabilirsiniz'' dediklerini ifade ederek, ''Üst katlara oturulur, alt katlara ise oturulamaz diyorlar. Eğer 1 ve 2. katların yıkılma tehlikesi varsa 3. ve 4. katlar nasıl ayakta kalacak Bunu anlamak mümkün değil'' diye konuştu. 
     Oğlu ile birlikte oturan Emine Günyel ise, çadır alamadıkları için komşularına verilen çadırlara sığınmak zorunda kaldıklarını anlatarak, ''Herhalde bir deprem olduğu anda sadece 1 ve 2. katlar yıkılacak, üst kattaki evlerimiz ise ayakta kalacak. Bunların hazırladıkları raporu anlamak mümkün değil. Hasar tespit çalışmasının daha sıhhatli yapılmasını istiyoruz. Çadırımız olmadığı için komşularımıza verilen çadırı paylaşmak zorunda kaldık.'' Yine aynı bloğun ikinci katında oturan Vahdettin Sorgucu, evine oturulamaz raporu verildiğini ve bu rapor karşılığında çadır aldıklarını belirtti. 
     
     YANLIŞLIKLAR KESİN HASAR TESPİTİNDE DÜZELTİLECEK 
     Afet İşleri Genel Müdürlüğü Geçici İskan Dairesi Başkanlığı yetkilileri ise, ön hasar çalışmaları sırasında, bilgisi olmayan ya da çok az bilgisi olan bazı memurların görev aldığını, bunun için böyle raporların olabileceğini kaydettiler. 
     Yetkililer, kesin tespit çalışmalarının kendi elemanlarınca yapılmaya başlandığını kaydederek, sırası gelen mahalleyi kontrol ederek kesin hasar tespit oranını belirleyeceklerini bildirdiler. 
     
</TEXT>
</DOC>
