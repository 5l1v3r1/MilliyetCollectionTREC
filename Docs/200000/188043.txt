<DOC>
<DOCNO> 188043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/dunya/dun04.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fas'ta kadına boşanma hakkı 
</HEADLINE>
<TEXT>

   Evlenme yaşı 15'ten 18'e çıkarılan kadınlara eşlerini boşama hakkı veriliyor 
      DIŞ HABERLER SERVİSİ 

   
   Fas Kralı Muhammed, ülkesinde kadın hakları konusunda reform yapma kararı aldığını bildirdi. Kral Muhammed, Fas Parlamentosu'nun güz dönemi oturumunun açılışında yaptığı konuşmada, Hazreti Muhammed'in "Sadece şerefli bir erkek kadınları onurlandırır ve sadece şerefsiz bir erkek kadınları alçaltır" hadisini hatırlatarak, parlamento üyelerinden Faslı karı kocaların aile sorumluluğunu birlikte paylaşmalarını sağlamalarını istedi. 
   Kral Muhammed'in hazırladığı ve parlamento tarafından kabul edilmesi beklenen reformlara göre, Faslı kadınlar için evlenme yaşı 15'ten 18'e çıkarılarak, erkeklerle aynı seviyeye getirilecek ve kadınlar da evlilikte mal mülk edinme haklarına kavuşacaklar. Kadınların da tıpkı eşleri gibi kocalarını boşama hakkına sahip olmalarını öngören reformlara göre, boşanmanın sağlanması için bir yargıcın onayı gerekecek. 
   
   Dört eşe şartlı izin 
   Reformlara göre, erkeklerin dört kadına kadar evlenme hakkı korunurken, ülkede ilk kez, erkeğin çokeşlilik hakkını kullanması, yargıcın yetkisinde olacak ve erkeklerin daha önce evlendikleri eşlerinin rızasını almadan evlenmelerine izin verilmeyecek. 
   Ülkede ilk defa eşlerin evlilik sırasında edindikleri mülklerin paylaşılması prensibini getiren reformlara göre ayrıca, 325 üyeli Fas Parlamentosu'nun alt kanadında kadınlar için 30 sandalye ayrılacak. 
   
</TEXT>
</DOC>
