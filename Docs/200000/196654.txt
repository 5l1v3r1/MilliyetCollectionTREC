<DOC>
<DOCNO> 196654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sontur17.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valisi, sinagog saldırıları ile ilgili bilgi verdi... 
</HEADLINE>
<TEXT>

     İstanbul Valisi Muammer Güler, Şişli Beth İsrael Sinagogu'na yönelik intihar saldırısını 1974 Bingöl doğumlu Mesut Çabuk, Beyoğlu Neve Şalom Sinagogu'na yönelik intihar saldırısını da 1981 yine Bingöl doğumlu Gökhan Elaltuntaş'ın gerçekleştirdiğinin DNA testleriyle kesin olarak belirlendiğini açıkladı. 
     Vali Güler, İstanbul Valiliği'nde Emniyet Müdürü Celalettin Cerrah'la birlikte düzenlediği basın toplantısında, Beyoğlu ve Şişli'de meydana gelen bombalı saldırılara ilişkin açıklamalarda bulundu. 
     Vali Güler, ''Olay mahallinde toplanan delillerin incelenmesi ve geriye doğru yapılan çok hızlı çalışmalar sonucunda, Şişli Beth İsrael Sinagogu'ndaki intihar eylemini gerçekleştiren kişinin 1974 Bingöl doğumlu Mesut Çabuk, Beyoğlu Neve Şalom Sinagogu'ndaki intihar saldırısını da 1981 yine Bingöl doğumlu Gökhan Elaltuntaş olduğu yapılan DNA testleriyle kesin olarak belirlenmiş bulunmaktadır'' dedi. 
     Vali Güler, sözlerini şöyle sürdürdü 
     ''Eylemlerin hedefi, şekli ve gerçekleştiren kişilerin irtibatları gözönüne alındığında, dünyadaki El Kaide adına üstlenilen terör eylemleriyle paralellik gösterdiği değerlendirilmektedir.'' ''Bu, ülkemizde ve İstanbul'da son yıllarda meydana gelen en büyük terör saldırısı mahiyetindedir'' diyen Güler, şunları söyledi 
     ''Olaylarla ilgili yapılan çalışmalar sonucunda bombalama eylemlerinin her birinin kamyonetler içerisine yüklenen çok miktarda patlayıcıyla birlikte gerçekleştirilen bir intihar saldırısı olduğu kesinlik kazanmıştır. Her 2 bombalama olaylarında, 2 eylemci dahil olmak üzere 25 kişi ölmüş ve 303 kişi yaralanmıştır.'' Vali Güler, sözlerini şöyle sürdürdü 
     ''Eylemlerin hedefi, şekli ve gerçekleştiren kişilerin irtibatları gözönüne alındığında, dünyadaki El Kaide adına üstlenilen terör eylemleriyle paralellik gösterdiği değerlendirilmektedir.'' 
     
     ''TÜRK POLİSİNİN BÜYÜK BAŞARISI'' 

     Bu eylemle ilgili güvenlik birimlerince yapılan çalışmaların devam ettiğini söyleyen Vali Güler, ''Olaya yardım ve yataklık edenler, olayla ilgili diğer kaynaklar ve bu olaya karışan diğer kişilerle ilgili olarak güvenlik birimleri koordineli bir çalışma yapıyor'' dedi. 
     Soruşturmaların İstanbul DGM Cumhuriyet Başsavcılığı'nın denetiminde ve koordinesinde yürütüldüğünü hatırlatan Güler, tahkikatın selameti bakımından DGM'ce alınmış bulunan yayın yasağını da gözönünde bulundurarak başka bir değerlendirmeyi şu aşamada sakıncalı bulduğunu bildirdi. 
     Ancak olayı gerçekleştiren kişilerin kimliğinin tespit edildiğini, bu olayın bir intihar saldırısı olduğunu belirtmek için böyle bir basın açıklaması yapmayı uygun bulduğunu dile getiren Güler, İstanbul Emniyeti'ni olayı kısa sürede aydınlatmasından dolayı kutladı. 
     Olayın üzerinden henüz 100 saat geçmediğini, ancak İstanbul Emniyeti'nin olayı takip eden ilk 12 saatlik süre içinde delilleri en iyi şekilde değerlendirdiğini anlatan Güler, o saatteki sonuçların bugün varılan sonuca çok yakın olduğunu bildirdi. 
     Güler, DNA testi sonuçlarının dün akşam alındığını da belirterek, eylemi gerçekleştiren kişilerin kimliklerinin bu suretle belirlendiğini kaydetti. 
     ''Bu Türk Polisi ve İstanbul Emniyeti için büyük bir başarıdır'' diyen Güler, ''Olayın bundan sonraki bölümünde uluslararası kuruluşların ve istihbarat örgütlerinin işbirliğiyle koordineli bir şekilde incelemeler sürecek. Sonuçta bu olayın aydınlatılmamış hiçbir yönü kalmayacak'' dedi. 
     
     HASAR TESPİT ÇALIŞMALARI 

     Olayın hemen ardından büyükşehir belediyesi ve ilçe belediyelerin de içinde bulunduğu 6 ayrı ekibin ön hasar tespitlerine başladığını ifade eden Güler, şöyle konuştu 
     ''Beyoğlu'nda 58 binanın üzerinde yapılan incelemelerde, 9 binanın ağır, 3 binanın orta, 8 binanın da az hasarlı bulunduğu belirlendi. 38 binada da zarar ziyan meydana gelmiş. Şişli'de ise 52 bina incelendi. Bunlarda ağır hasarlı bina yok. Ancak, orta hasarlı 7, az hasarlı 12 bina ve zarar ile ziyan gören 33 bina olmak üzere her iki saldırıda 110 binanın çeşitli şekillerde hasar gördüğü, bunların 9'unun ağır, 10'unun orta, 20'sinin az hasarlı olduğu ve 71 binada da zarar ziyan meydana geldiği tespit edilmiştir. Ayrıca, Beyoğlu'nda 15, Şişli'de de 18 araç olmak üzere toplam 33 araç kullanılamayacak hale gelmiştir. Bununla ilgili olarak konu Bakanlar Kurulu'nda görüşülmüş, özel bir düzenleme yapılarak bu konuda gerekli yardımın acil fon desteğiyle karşılanması yönüne gidileceği ifade edilmiştir. Bu konuda da çalışmalar sürüyor.'' Vali Muammer Güler, hasar tespit çalışmaları tamamlandıktan sonra vatandaşlara yapılacak yardımlar için Başbakanlık makamının gerekli açıklamayı yapacağını da ifade ederek, bir daha böyle bir olayın yaşanmaması dileğinde bulundu. 
     Gazetecilerin ''hasar tespit çalışmaları sırasında zararın maddi boyutuna ilişkin bir rakama ulaşılıp ulaşılmadığını'' sorduğu Vali Güler, ''Zarar ziyana ilişkin tespitler yapılıyor. Tespitler, 1-2 gün içerisinde tamamlanacak'' dedi. 
     Vali Muammer Güler, olayla ilgili DGM yasağı bulunduğunu hatırlatarak, başka sorulara cevap vermedi. 
     
</TEXT>
</DOC>
