<DOC>
<DOCNO> 167534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/dunya/adun.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rock konserine intihar saldırısı 
</HEADLINE>
<TEXT>

Moskova'da düzenlenen ilk intihar saldırısında rock festivaline sızmayı başaramayan kadın canlı bombalar gişelerde patladı. Saldırıda 20 kişi öldü 
     CENK BAŞLAMIŞ Moskova 

     Rusya'nın başkenti Moskova'da binlerce kişinin izlediği rock konserinin çok yakınında düzenlenen intihar saldırısında 20 kişi öldü, 50'ye yakın kişi de yaralandı. 
     Moskova'da ilk kez düzenlenen intihar saldırısında, patlamaların konserin yapıldığı Tuşino bölgesindeki hava üssünün hemen girişinde meydana gelmesi, facianın daha korkunç boyuta ulaşmasını engelledi. Patlama sırasında konseri yaklaşık 40 bin kişi izliyordu. İlk haberlere göre, güvenlik kuvvetleri konser alanına girmek isteyen iki kadını şüphelenerek durdurdu. Bunun üzerine kadınların üzerlerindeki patlayıcıları havaya uçurmasıyla ortalık savaş alanına döndü. Patlamanın kurbanları, konser alanına giriş kapısı yanındaki bilet gişelerinde bekleyen siviller oldu. 
     
     İçerdekiler duymadı 
     İçişleri Bakanı Boris Grızlov, intihar eylemcisi kadınlardan birinin üzerinden Çeçenistan vatandaşı olduğunu gösteren kimlik çıktığını açıkladı. Grızlov, çevrede sabah saatlerinden beri uygulanan yoğun güvenlik önlemleri nedeniyle üzerlerinde 500'er gram patlayıcı bulunan kadınların konser alanına giremediğini belirterek, "Eğer girebilselerdi, patlamanın etkisi çok daha büyük olurdu" dedi. İçişleri Bakanı, Devlet Başkanı Vladimir Putin'in Çeçenistan'da başkanlık seçimleri yapılmasıyla ilgili kararnamesinin dün yayımlanmasıyla saldırı arasında bağlantı olabileceğini söyledi. 
     Gişelerin bulunduğu bölgeyi savaş alanına çeviren patlamalar, konseri izleyenler tarafından fark edilmedi. Polis, panik yaratmamak için konserin devam etmesine izin verdi. Polisin patlamamış bomba bulunabileceğini düşünmesi nedeniyle intihar eylemi düzenleyen kadınlardan birinin cesedi uzun süre asfalt üzerinde kaldı. Bu arada güvenlik kuvvetleri, patlamayla ilgili olduğu sanılan beyaz renkli bir kamyoneti aramaya başladı. Bu yıl dördüncüsü düzenlenen Kırilya Rock Festivali, Anadolu Grubu'nun Rusya'da ürettiği Starıy Melnik birasının sponsorluğunda yapılıyordu. 
     

</TEXT>
</DOC>
