<DOC>
<DOCNO> 162363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/siyaset/siy04.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Taner Türkbank'ta Yılmaz uyardı 
</HEADLINE>
<TEXT>

TBMM Yolsuzlukları Araştırma Komisyonu'na bilgi veren eski Bakan Güneş Taner, Türkbank'ın satışı sırasında Mesut Yılmaz'ın Korkmaz Yiğit hakkında 'mafya bağlantıları var" uyarısı yaptığını belirtti 
     SALİHA ÇOLAK Ankara 

     Eski Devlet Bakanları Güneş Taner ve Recep Önal, dün TBMM Yolsuzluk Araştırma Komisyonu'na bilgi verdi. Önal, sorulara "hatırlamıyorum" yanıtını verirken, Taner, "Türbank'ın satışında Mesut Yılmaz, 'Korkmaz Yiğit'in mafya bağlantıları var şeklinde uyardı" dedi. 
     Etibank ve Egebank'a neden geç el konulduğu yolundaki sorular üzerine Önal, bunun tam da BDDK'nın kuruluş dönemine denk geldiğini, raporların okunmasının, bürokratik işlemlerin zaman aldığını anlattı. Önal'ın, İnterbank ile ilgili soruşturma talebi raporunu üzerinden 4 yıl geçtiği için hatırlamadığını söylemesi üzerine, AKP'li üye Halide İncekara, "Bizi hayal kırıklığına uğrattınız. Biz olayları açığa çıkarmaya çalışıyoruz. Kaçıyorsunuz, açık olun" dedi. Halk Bankası kredileri ile ilgili Yüksek Denetleme Kurulu YDK raporlarına rağmen dönemin Başbakanı Bülent Ecevit onaylı, "Yeminli murakıplar çok meşgul, YDK soruştursun" yolundaki yazı anımsatılınca Önal, "Soruşturulması gerekirdi, hata yaptık" şeklinde konuştu. 
     
     'Yiğit'e yardım etmedim' 
     Hakkında mafya bağlantısı olduğu yolunda bilgiler bulunduğunu söylediği Korkmaz Yiğit ile 10 kez görüştüğünü anlatan Taner ise, "Yiğit benden yardım istedi, ama ben etmedim. Hatta Mesut Yılmaz da o zaman 'mafya ile ilgisi varmış' dedi ve TÜRKBANK satışı ile ilgili olarak teminat mektubu verilmemesi telkininde bulundu. Ancak MİT'ten ve Hazine'den olumsuz bilgi gelmeyince bankayı verdik. TV'den kaset yayımlanınca bankaya el konulmasını istedim" dedi. Taner, Yiğit ile yüzleşme önerisine ise, "Onunla aynı kefeye koymanız beni rencide eder" yanıtını verdi. 
     Taner, Etibank ihalesini alan Cavit Çağlar ve Dinç Bilgin'in de aralarında bulunduğu konsorsiyum hakkında Hazine'nin olumsuz görüş bildirdiği, aynı gün "şartlar yerine gelirse uygundur" şeklinde ikinci bir yazı çıkmasının gerekçesi sorulduğunda ise, "Onaylı olan asıldır, diğeri müsvettedir" dedi. Taner, çıkışta "Bu komisyondan bir sonuç çıkmaz" diye konuştu. 
     

</TEXT>
</DOC>
