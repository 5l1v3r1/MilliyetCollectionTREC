<DOC>
<DOCNO> 178766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sontur09.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den aldığı yatı 60 günlük yolculukla Türkiye'ye getirdi 
</HEADLINE>
<TEXT>

     İngiliz Kimyacı Anthony Graham Dupoy, Amerika Birleşik Devletleri'nden ABD aldığı yatı, 60 gün süren maceralı bir yolculuktan sonra Türkiye'ye getirmeyi başardı. 
     Motoru bozulduğu için yatı, yelken açarak Türkiye'ye getiren İngiliz Kimyacı Graham Dupoy, yol arkadaşı İsrailli İris Cate ile birlikte yaşadığı 60 günlük macerayı unutamıyor. 
     Graham Dupoy, Cate ile dev balinalar ve dalgalar arasında geçirdikleri korku dolu 60 günü, demir attığı Finike Limanı'nda anlattı. 
     Rio'da 2003 yılının Şubat ayında yapılan bir yarışta 3 bin milde birinci olan yatı satın aldığını ve Türkiye'ye getirmek için kendisine yol arkadaşı aradığını belirten Dupoy 60 , Türkiye'de düzenlenen bir kokteylde İsrailli İris Cate 48 ile tanıştıklarını ve İris'e yatı birlikte getirme teklifini sunduğunu söyledi. 
     İris'in, kendisi gibi yıllardır tek başına yatta yaşadığını anlatan Dupoy, ''İris'le tanışır tanışmaz kendisine, Amerika'dan satın aldığım yatı Türkiye'ye getirmeme yardımcı olur musun diye sordum. Tereddütsüz kabul etti. İris de uzun suredir yatta yaşıyor. Bu konuda deneyimsiz olmadığını anladım ve bana seyir sırasında destek olacağına inandım. O da hemen kabul etti'' diye konuştu. 
     Aldıkları bu karardan sonra birlikte ABD'ye gittiklerini ve Mayıs ayında da heyecan veren yolculuklarına başladıklarını ifade eden Graham Dupoy, ''Yola çıktıktan birkaç gün sonra motor bozulunca ilk paniğimizi yaşadık. Motoru yaptırdık. Ancak açıldıktan kısa bir süre sonra yeniden bozuldu. Biz de yolculuğumuza yelkenle devam etmeye karar verdik'' dedi. 
     Gece gündüz yol aldıkları için İris'le nöbetleşerek uyuduklarını anlatan Dupoy, şunları söyledi 
     ''Dalgalar inanılmazdı. Bizi çok ürkütüyordu. Zaman zaman kendimizi iple dümene bağlıyorduk. İris çok disiplinliydi. Benim ipimi çözmeme asla müsaade etmiyordu. 2 mil uzağımızdaki bir tekne, dalgalardan bir görünüyor bir kayboluyordu. Bu arada sık sık yatın üç katı büyüklüğündeki dev balinalarla karşılaşıyorduk. İlk karşılaştığımızda çok korkmuştuk. Balina kuyruğunu sallasa yatı devirecek. Bir seferinde de büyük bir gemi üzerimize doğru geldi. O an öleceğimizi zannettik. Gemi, üstümüze geliyor ve yönünü hiç değiştirmiyordu. Belli ki yüksek dalgalardan bizi görmüyordu. Bütün cesaretimizi topladık ve geminin çevresinden dolaşarak uzaklaştık.'' 
     
     İÇME SUYUNU DENİZ SUYUNDAN HAZIRLADIK 
     Yolculuk boyunca içme suyunu deniz suyundan hazırladıklarını, oltaları çalındığı için 60 gün denizin ortasında balık yiyemediklerini anlatan Dupoy, şöyle devam etti 
     ''12 woltluk bir makinamız vardı. 80 litrelik su hazırlıyorduk. Eğer makina bozulmuş olsa mutlaka sorun yaşardık. Ancak, 250 litrelik su stoğumuz vardı. En azından içme suyu olarak kullanabilirdik. Beslenmemizde sorun olmadı. Yiyecek stoğumuz da yeterliydi. Yola çıkarken olta takımlarımız çalınmış. Biz bunu sonradan fark ettik. O yüzden 60 günlük yolculuğumuzda balık tutamadık.'' Yaşadıkları çok ilginç bir olay olduğunu ve bunun anlamını çözmekte halen zorlandıklarını kaydeden Dupoy, ''Bir kara kuşu sürekli üstümüzde uçuyordu. Buna bir anlam veremedik. Bir süre sonra yanımıza geldi. Üç gün boyunca bizden hiç ayrılmadı. Sanıyorum denizin ortasında mahsur kalmıştı ve korkmuştu. Rodos adası yakınlarında uçup, gitti'' diye konuştu. İris ile çok iyi dost olduklarını söyleyen Dupoy, yatı ABD'den Finike'ye getirirken geçirdikleri her günü profesyonel bir iş ortamı gibi gördüklerini, ancak bunun dostluklarını engellemediğini de kaydetti. 
     
     PASİFİK BİZİ BEKLİYOR 
     Yeniden okyanusa açılmayı isteyip istemediği sorusuna, ''Pasifik bizi bekliyor'' diyerek espriyle yanıt veren Dupoy, sözlerini şöyle sürdürdü 
     ''Özellikle yatlar için batıdan doğuya yokuş yukarı, doğudan batıya yokuş aşağı gibidir. O sebeple batıdan doğuya gitmek istemezdim. 6 bin 872 deniz mili katederek motorsuz yatla okyanusu aştık. Bu hiç kolay bir şey değil. Motorun bozulması bana göre çok zaman kaybettirmedi. Çünkü eğer hata yapmazsanız, rüzgar da işinizi görüyor. Ama İris'e göre bir ay kaybettik.'' Dupoy, ABD'den Türkiye'ye 6 bin 872 deniz mili katettikleri yolculukları boyunca Kanada'da bağlantı kurdukları birinin kendilerine sürekli olarak koordinatları bildirdiğini, Finike Marina ile de ''mail'' atarak bağlantı kurduklarını ve destek aldıklarını belirtti. 
     
</TEXT>
</DOC>
