<DOC>
<DOCNO> 194335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/yasam/ayas.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Turistin 'milyon' şoku 
</HEADLINE>
<TEXT>

   Sevgilisinin, 346 milyon trafik cezası ödeyeceğini duyan turist, ağlama krizine girdi Laure Carline, ancak "201 euro vereceksiniz" denilince sakinleşti 
      SADİ SERGİZDAL DHA 
   
   Antalya'nın Alanya ilçesinde tura çıkan Fransız Andre Michel'e, trafikte tehlikeli araç kullanmaktan 346 milyon para cezası yazılınca sevgilisi Laure Carline, çok fazla para ödeyecekleri düşüncesiyle ağladı. Carline, cezanın 201 euro'ya denk geldiğini duyunca rahat bir nefes aldı. 
   
   Kaza yaptılar 
   Andre, sevgilisi Laure ve kız arkadaşları Tatiana Lampernesse ile önceki gün cip kiralayarak geziye çıktı. Mahmutseydi köyü yakınlarında, Michel'in kullandığı cipin korkuluklarına tutunmadan araçtan sarkıp şakalar yapan Lampernesse, araç yoldaki kasislere hızlı girince dengesini kaybedip yere düştü. 
   Vücudunda ezikler ve yaralar oluşan Lampernesse, hastanede tedavi edilirken, Michel, jandarma tarafından adliyeye sevk edildi. 
   
   Lira karmaşası 
   Savcılık, tehlikeli araç kullandığı gerekçesiyle Michel'ın 346 milyon lira trafik cezası ödemesine karar verdi. "Milyon" kelimesini duyan Carline ise olduğu yere çökerek hüngür hüngür ağladı. Carline, jandarmanın ödenecek paranın 201 euro'ya denk geldiğini anlatmasıyla yatıştı. 
   Sevgililer, rehberlerinin vergi dairesine cezayı yatırmasıyla arkadaşlarını hastaneden çıkardı. 
   
   
</TEXT>
</DOC>
