<DOC>
<DOCNO> 165996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/yasam/yas03.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mucize ilaç ömrü 12 yıl uzatacak 
</HEADLINE>
<TEXT>

Altı ilacı tek bir tablette toplayan İngiliz bilim adamları iddialı Kalp krizi riskini yüzde 80 azaltıp 12 yıl fazla yaşatacağız...’ 
     DIŞ HABERLER SERVİSİ 

     Tıp dünyası İngiliz bilim adamlarının devrim niteliğindeki buluşuyla çalkalanıyor. Tıp alanında son 50 yılın en büyük gelişmesi diye tanımlanan buluş, insanın ortalama ömrünü 12 yıl uzatabilecek. British Medical Journal BMJ adlı tıp dergisinin editörü Dr. Richard Smith, Londra Üniversitesi doktorlarının altı ilacı tek bir tablette bir araya getirerek Polypill’ adı verilen bir tablet ürettiklerini açıkladı. 
     
     Birkaç yıl sabredin 
     Smith, bir tabletin her gün alınması halinde, kalp spazmı ve kalp krizi vakalarının yüzde 80’lere varan oranda düşebileceğine dair klinik çalışma sonuçlarının bulunduğunu söyledi. 
     Bilim adamlarının belirli miktarlarda bir araya getirmeyi düşündüğü ilaçlar aspirin, kolesterol düşüren ilaç, üç ayrı tansiyon ilacı ve folik asit olarak sıralanıyor. Ancak ilaçları bir araya getirme fikrini ortaya atan Profesör Nicholas Wald ve Profesör Malcolm Law, bu tabletin patentini almak için henüz bir başvuru yapmadı. Tabletin etkili ve güvenli olduğunun kesinleştirilmesi için de birkaç yıl boyunca çalışmaların sürmesi gerekiyor. 
     
     İtirazlar çabuk yükseldi 
     İngiltere Kalp Vakfı Başhekimi Sir Charles George ise, Polypill’i yanıltıcı’ buluyor. Kalp hastalıklarından ölümleri önleyecek yeni keşiflerin yapılması gerektiğini kaydeden George, "Polypill’i alacaklar, bundan böyle sağlığa aykırı bir yaşam tarzı sürebileceklerini de düşünmesinler" dedi. 
     Amerikan Kalp Derneği de ilacın herkese önerildiğini anımsatıp, "Tablet, sağlıklı insanlar için çok tehlikeli olur" görüşünü ileri sürdü. 
     

</TEXT>
</DOC>
