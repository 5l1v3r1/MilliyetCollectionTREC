<DOC>
<DOCNO> 181351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sontur28.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Irak'a asker konusu için ay sonunda karar vermeyeceğiz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Irak'a asker gönderilmesi konusunda hükümetin bu ay sonuna doğru karar aşamasına gelmesinin söz konusu olduğunu söyledi. 
     NTV'ye konuşan Gül, hükümetin gerekli kararı verebilmesi için öncelikle risk analizlerinin tamamlanması gerektiğini, Irak'ta temaslarda bulunan Türk heyetinin yaptığı tespitlerin değerlendirileceğini kaydetti. 
     Türkiye'de değerlendirmeler devam ederken, Türk ve Amerikan askeri heyetleri arasındaki temasların da süreceğine işaret eden Gül, önümüzdeki hafta ABD'den yeni bir heyetin Türkiye'ye geleceğini belirtti. 
     ''Tüm bunlar Eylül ayı içinde derlenip toparlanmış olacak'' diyen Gül, Eylül ayı sonlarına doğru, hükümetin karar aşamasına gelmesinin söz konusu olacağını kaydetti. 
     ABD'nin Türkiye'ye, Türk askerinin görev yerine ilişkin geniş çaplı seçenekler sunduğunu ve Türkiye'nin bunlar arasında seçim yapacağını ifade eden Gül, karar alınması durumunda, 10 bin civarında askerin gitmesinin söz konusu olabileceğini söyledi. 
     Gül, Türk askerinin Irak'a gitmesi halinde komşu ülkelerden gelebilecek tepkilerin sorulması üzerine, ''Biz gidersek, büyük sorumluluk hissiyle, görev yapmak için gideceğiz. Bunu tüm dünya biliyor, komşu ülkeler de biliyor'' dedi ve komşu ülkelerin de Irak'ın toprak bütünlüğüne Türkiye kadar önem verdiklerini hatırlattı. 
     Abdullah Gül, Türkiye'nin Irak'ın toprak bütünlüğünü, kaynakların Irak halkına ait olduğunu ve bir an önce seçilmiş yönetimin işbaşına gelmesi gerektiğini savunduğunu belirtti. 
     ABD Başkanı George Bush'un açıklamalarının hatırlatılması üzerine de Gül, Bush'un Kuzey Irak'a ilişkin sözlerinin, o bölgedeki kaosun daha az olduğunu anlatma amacını taşıdığı görüşünde olduklarını kaydetti. 
     Gül, Türkiye'nin öteden beri BM Güvenlik Konseyi'nden çıkacak bir kararın ''işleri kolaylaştıracağını'' belirttiğini hatırlatarak, BM'de çok ciddi girişimlerin söz konusu olduğunu ifade etti. Gül, ABD'nin BM'yi sürece daha fazla dahil etmek ve dikkate almak zorunda olduğunu gördüğünü de söyledi. 
     
     TÜRKİYE-AB İLİŞKİLERİ 
     Türkiye-AB ilişkilerine de değinen Gül, Türkiye'nin kendi eksiklerini saptadığını ve kağıt üzerinde bunları giderdiğini belirterek, ''Artık bunların uygulandığının ortaya çıkması gerekir. TBMM üzerine düşeni başarıyla yapmıştır, şimdi görev hükümette'' diye konuştu. 
     Bazı uygulamaların yasaların çıkmasının hemen ardından başladığını, bazıları için de yasal düzenlemeler yapılması gerektiğini ifade eden Gül, 2004 sonuna kadar konunun yakından takip edileceğini söyledi. Gül, ''Türkiye'nin eksikleri var dedirtmeyeceğiz'' dedi. 
     Gül, müzakerelerin başlamasının ardından, müzakerelerin ne kadar süreceğinin aday ülkenin performansına bağlı olduğuna işaret ederek, genelde büyük ülkeler için bu sürenin diğerlerine oranla biraz daha uzun sürdüğünü hatırlattı ve kendi görüşüne göre, müzakerelerin 10 yıl içinde tamamlanabileceğini söyledi. 
     
</TEXT>
</DOC>
