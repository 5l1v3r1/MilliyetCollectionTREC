<DOC>
<DOCNO> 175987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur12.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet ile memur sendikaları arasındaki görüşmeler başladı 
</HEADLINE>
<TEXT>

     Hükümet ile memur sendikaları arasındaki toplu görüşme süreci başladı. 
     Devlet Bakanı ve Başbakan Yardımcısı Mehmet Ali Şahin, memur maaşlarına 2004 yılında yapılacak zammı değerlendirmek üzere Türkiye Kamu-Sen ve KESK yöneticileri ile Başbakanlık'ta biraraya geldi. 
     Toplantı öncesinde gazetecilere açıklamada bulunan KESK Genel Başkanı Sami Evren, bugünkü toplantıda hükümeti dinleyeceklerini ve görüşlerini öğreneceklerini belirterek, görüşmede olumlu bir işaret gelirse toplu görüşmeye devam edeceklerini, aksi durumda mücadelelerini sürdüreceklerini kaydetti. 
     Taleplerini ''insanca ve makul'' olarak nitelendiren Evren, taleplerinin, mevcut bütçe imkanları içerisinde karşılanabileceğini belirterek, 1999'dan bu yana sürdürdükleri mücadele sonucunda toplu görüşme masasına oturduklarını söyledi. 
     Hükümetin kamuoyuna rahatlatıcı açıklamalar yapmasını isteyen Evren, aksi durumda, Güvenpark'ta başlattıkları mücadeleyi sürdüreceklerini ifade ederek, ''Sayın Başbakan, 'Nereye dökülürlerse dökülsünler' dedi. Biz de 23 Ağustos'ta Ankara'ya döküleceğiz'' diye konuştu. 
     Türkiye Kamu-Sen Genel Başkanı Bircan Akyıldız da bugünün çok mutlu bir gün olduğunu belirterek, toplu görüşme masasını, kamu çalışanlarına toplu sözleşme, grev ve siyaset hakkı tanınması açısından ciddiye aldıklarını ifade etti. 
     Toplu görüşmelerde 2003 yılı Uzlaştırma Kurulu kararlarının uygulanmasını, Zorunlu Tasarruf Fonu ile Konut Edindirme Yardımı'ndaki paraların ödenmesini öncelikle talep edeceklerini belirten Akyıldız, bunların değerlendirilmesinin ardından 2004 yılı ile ilgili taleplerini ileteceklerini kaydetti. 
     Akyıldız, 2003 yılına ilişkin taleplerinin kabul edilmemesi durumunda toplu görüşmelerin kendileri açısından bir yararı olmayacağını söyledi. 
     
     TOPLU GÖRÜŞME 15 GÜN SÜRECEK 
     Hükümet ile memur sendikaları arasında bugün başlayan toplu görüme sürecinde memur maaşlarına 2004 yılında yapılacak zam değerlendirilecek. 
     15 gün sürecek toplu görüşmelerde uzlaşma sağlanması durumunda, taraflar arasında bir mutabakat metni imzalanarak Bakanlar Kurulu'na sunulacak. Aksi durumda, Yüksek Hakem Kurulu Başkanı ve 4 öğretim üyesinden oluşan Uzlaştırma Kurulu devreye girerek, taraflar arasında uzlaşma sağlamaya çalışacak. 
     Uzlaştırma Kurulu, 5 gün süreyle yapacağı çalışmalar sonucunda ortaya çıkan durumu bir mutabakat metni olarak Bakanlar Kurulu'na bildirecek. 
     Toplu görüşmelere Kamu İşveren Kurulu ile Türkiye Kamu-Sen'e bağlı 8, KESK'e bağlı 3 sendikanın yetkilileri katılıyor. 
     
</TEXT>
</DOC>
