<DOC>
<DOCNO> 196443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/dunya/adun.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Loizidu yine baş belası 
</HEADLINE>
<TEXT>

   Avrupa Konseyi'nin Loizidu davasında 1 milyon 100 bin dolarlık tazminatın ödenmesi için verdiği süre bugün doluyor. Türkiye ödememekte ısrarlı. Kriz, AB sürecini vurabilir 
      Güven Özalp 

   Strasbourg 

   
   Türkiye açısından yıllardır kriz unsuru olma özelliğini taşıyan Loizidu kararına ilişkin olarak Avrupa Konseyi Bakanlar Komitesi tarafından Ankara'ya verilen ültimatomun süresi bugün doluyor. Türkiye cephesinde kararı uygulama yönünde herhangi bir sinyal gelmezken, Avrupa Konseyi cephesi tepkili. Kıbrıslı Rum Titina Loizidu'nun Barış Harek tı'ndan sonra Ada'nın kuzeyinde kalan mülkiyetini kullanamaması nedeniyle alınan kararın uygulanmamasının kendileri açısından "sistem sorunu" haline gelmeye başladığını belirten Konsey yetkilileri, karara uymamanın Türkiye açısından ciddi sorunlar yaratacağına vurgu yapıyorlar. Loizidu kararına uymamanın yaratacağı en büyük etki ise, "Avrupa Birliği sürecini dinamitlemesi" olacak. 
   
   Ödeme yok 
   Haziranda Avrupa İnsan Hakları Mahkemesi AİHM tarafından 1996'da alınan ve 1998'de tazminat hükmüyle "süslenen" Loizidu kararını şartsız uygulayacağını ve tazminatı ödeyeceğini beyan eden Türkiye'nin daha sonra bu ödemeyi bazı şartlara bağlamak istemesiyle kriz düzeyine ulaşan çıkmazda Ankara pozisyonunu koruma yönünde kararlı gözüküyor. Konuya ilişkin müzakereleri sürdürme isteğinde olan Türkiye'nin tazminatı bugün de ödememesine kesin gözüyle bakılıyor. Ankara'nın bu aşamada zaman kazanmak amacıyla ek bir süre talep etme yoluna gidebileceği ifade ediliyor. Türkiye'nin öne sürdüğü başlıca şart, bu davanın diğer davalar açısından emsal oluşturmaması. 
   
   Ucu AB'ye dokunacak 
   Türkiye, Loizidu kararını uygulamazsa AİHM kararını uygulamamış sayılacak. Bu durumda ise AB ile müzakerelere başlayabilmesi için gerekli unsurlarından biri olan Avrupa Konseyi'nin izleme sürecinden çıkma ihtimali ortadan kalkacak. Bu durumda AİHM kararlarını uygulanmasını Kopenhag kriterleri çatısı altında değerlendiren AB Komisyonu'nun Aralık 2004'te Türkiye'ye yeşil ışık yakma olasılığı giderek azalacak. 
   
   Yanlış yaptınız 
   Avrupa Konseyi kulislerinde ise Türkiye'nin kendi manevrasıyla kendisini köşeye sıkıştırdığı yorumları yapılıyor. Bakanlar Komitesi'ne yakın kaynaklar, "Eğer haziranda Türkiye ödemeye yönelik çıkış yapmamış olsaydı bu karar bu denli sert çıkmayabilirdi" şeklinde konuşuyorlar. Konsey yetkilileri, AİHM kararlarının uygulamasına ilişkin pazarlığın söz konusu olmayacağını ifade ediyorlar. 
   
   Para hazır 
   Faizleriyle birlikte ödenecek toplam tazminat miktarı 1 milyon 100 bin dolara ulaşırken, bu paranın Türkiye'nin ödemeyi yapacağı tarih olarak açıkladığı 8 Ekim'de Strasbourg'a gönderildiği belirtiliyor. Ankara'dan yeşil ışık yakılması halinde tazminatın saatler içinde Loizidu'nun hesabına aktarılabileceği ifade ediliyor. Kararın uygulanmaması halinde ise Türkiye'nin Avrupa Konseyi Parlamenterler Meclisi'ndeki oy hakkının elinden alınması dahil, yaptırımlar gündeme gelebilecek. 
   
   Türkiye'yi köşeye sıkıştıran dava    1989 Loizidu, AİHM'ye Girne'deki mülkiyetini kullanamadığı gerekçesiyle başvurdu. 
   1996 AİHM, davaya ilişkin ilk kararını açıkladı. Loizidu'ya hak veren karar, Türkiye'yi işgal gücü olarak niteledi. 
   1998 AİHM, ikinci kararı aldı ve Türkiye'yi yaklaşık 650 bin dolar tazminat ödemekle cezalandırdı. 
   1999 Bu tarihten itibaren Türkiye, AİHM kararını uygulamadığı için Avrupa Konseyi Bakanlar Komitesi tarafından uyarılmaya başlandı. 
   2003 Haziran Türkiye, tazminatı 8 Ekim tarihine kadar şartsız ödeyeceğini açıkladı. 
   8 Ekim 2003 Türkiye, tazminatı ödemek için bazı şartlar öne sürdü. 
   12 Kasım 2003 Avrupa Konseyi Bakanlar Komitesi Türkiye'ye kararı yerine getirmesi için 19 Kasım'a kadar süre verdi. 
   
   
   
</TEXT>
</DOC>
