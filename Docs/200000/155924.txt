<DOC>
<DOCNO> 155924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/yasam/yas03.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtarayım derken hepsini ezip geçti 
</HEADLINE>
<TEXT>

Bisiklete çarpmamak için ani manevra yapan sürücü, hem bisiklete vurdu, hem de kaldırımdaki yayalara.. 
     MUSTAFA KURTARAN İstanbul 

     Bayrampaşa'da bisiklete çarpmamak için ani manevra yapan otomobil, hem bisiklete çarptı hem de kaldırımda bir can aldı. 
     Sultançiftliği'nden otomobiliyle önceki gece saat 22.00 sıralarında Topkapı yönüne giden Sedat Yörüten, Kışla Caddesi üzerinde, önünde seyreden bisikleti son anda fark etti. Bisikleti kullanan Turgut Öztürk'e 29 çarpmamak için ani manevra yapan Yörüten, otomobilinin direksiyon hakimiyetini kaybetti. 
     
     'Kazayı hatırlamıyorum' 
     Kontrolden çıkan otomobil, önce bisikletli Öztürk'e hafifçe çarpıp hızla kaldırımda yürüyen, fabrikadan evlerine dönen işçiler Rasim Öner 28 , ağabeyi Hüseyin Öner 37 ve Kurtça Dayı'nın 40 aralarına daldı. 
     Kazada Rasim Öner can verdi, ağabeyi Hüseyin ve Kurtça Dayı ile bisiklet sürücüsü Öztürk yaralandı. Yaralılar ambulansla hastaneye kaldırılırken, kazayı yarasız atlatan otomobil sürücüsü Yörüten ise gözlem altına alındı. 
     Yapılan muayenesinde alkollü olmadığını belirlenen Yörüten, kazayı tam olarak hatırlamadığını, ancak bisikletin aniden önüne çıktığını söyledi. 
     

</TEXT>
</DOC>
