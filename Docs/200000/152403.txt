<DOC>
<DOCNO> 152403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sonspo35.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan 26 futbolcuyu satarak bugünlere geldik... 
</HEADLINE>
<TEXT>

     Gaziantepspor Kulübü Başkanı Celal Doğan, Türkiye koşullarında profesyonel kulübü idare etmenin çok zor bir görev olduğunu belirterek, ''Kasabın bile borca et vermediği bir kulübü bugünlere taşıdık. Ama bu hiç de kolay olmadı. 26 futbolcuyu çeşitli kulüplere satıp, çarkları döndürmeye çalıştık'' dedi. 
     Gaziantepspor Kulübü ve Taraftarlar Derneği'nin organizasyonunda Özel Sanko Okullarında düzenlenen, Gaziantepspor Paneli'ne katılan Doğan, öğrencilere, ''Gaziantepspor'un dünü, bugünü ve yarını'' konusunda bilgi verdi. 
     Gaziantepspor'un renklerinin rast gele seçilmiş bir renk olmadığını, 1969 yılında kurucuların bir araya gelip, Gaziantep savunmasında şehit düşen 6 bin 417 şehidin ve 14 bin dul, yetimin anısına renklerin kırmızı-siyah olarak benimsendiğini vurgulayan Doğan, şunları söyledi 
     ''Kulüp o tarihten bugüne çok zor şartlar altında geldi. Futbolcunun kalacak yeri, antrenman sahası bile yoktu. Öyle zor anlar yaşandı ki kasap borca et vermiyordu, futbolcu gelmek istemiyordu. Deplasmanlarda para olmadığı için otel yöneticileri bizleri kabul etmiyordu. 
     Bugün tek kuruş borcu olmayan, bütçesi denk, kendi yağıyla kavrulan, futbolcu yetiştiren, çim antrenman sahası ve beş yıldız kalitesinde lojmanlara sahip bir kulüp hüviyetindeyiz. 
     Şimdi kulübü kurumsallaştırma yolunda ilerliyoruz. Artık Gaziantepspor kendi ayakları üzerinde durmalı. Bugüne kadar ben vardım ama artık benimle kaim olmamalı. Başka birileri çıkıp sahiplenmeli. Gaziantepspor sayesinde 1 milyonluk kentte insanlar 1. lig keyfini yaşıyor. Eğer Gaziantepspor olmazsa bunların da olmayacağı hiç düşünülmüyor. Sanayici, tüccar, esnaf, işadamı kim varsa bu kulübü sahiplenmeli. Çünkü Gaziantepspor bizim, herkesin malı. Benim üstüme atmışlar, nasılsa Celal Doğan yapar diye düşünülüyor. Neden kimse sorumluluğu paylaşmıyor Bu nedenle olmadığımı, bıraktığımı söylüyorum. Başka bir sorunum yok.'' 
     
     ''AYAĞIMIZI YORGANIMIZA GÖRE UZATIYORUZ'' 
     Özellikle Birinci Süper Lig'de profesyonel bir takımın barınması için öncelikle para konusunun çözümlenmesi gerektiğini, birçok takımın borç batağı içinde bulunduğunu anlatan Doğan, sözlerini şöyle sürdürdü 
     ''Avrupa'da birçok ünlü kulüp bile UEFA normları nedeniyle bütçelerine çeki düzen vermek zorunda kaldı. Artık bütçede açık verirsen, borç yüküyle UEFA'ya katılmak istersen, bu kabul görmeyecek. Biz küçük bir Anadolu kulübü olarak ayağımızı yorganımıza göre uzatıyoruz. Güçlü bir altyapımız var, genç ve dinamik bir kadromuz var. Bir aksilik olmazsa bu yıl da UEFA'ya katılacağız. Ama işler dışarıdan göründüğü gibi değil. Kalıcı gelir kaynağımız yok. Yayıncı kuruluş ve Sanko'dan alınan göğüs reklamı var. Bugüne kadar 26 futbolcu sattık. İşte asıl gelir kaynağımız bu. Çarkları böyle döndürüyoruz. Birçok oyuncumuz da yurtdışında oynuyor. Büyük dediğimiz kulüplerin bile bize borçları bulunuyor.'' Doğan, öğrencilere de ''İşin kolayını seçip, üç büyükler nasılsa şampiyon olmuş, onları tutayım demeyin. Eğer Gaziantep'te yaşıyorsanız, bu kentin takımını tutmalısınız. hazırcı olmayın, mücadele edin, takımınızı bir yere getirin'' diye seslendi. Bu arada öğrenciler, Celal Doğan'ın başkanlığı bırakmaması yönünde tezahürat yapınca, Celal Doğan'ın göz yaşlarına boğulduğu görüldü. 
     
     TEKNİK SORUMLU SAĞLAM VE FUTBOLCULAR 
     Panele katılan Teknik Sorumlu Nurullah Sağlam ise kulübün bugünlere gelmesinde ve alınan başarılarda Celal Doğan ve arkadaşlarının büyük katkısı olduğunu belirtti. Sağlam, bir aksilik olmadığı takdirde bu yıl Türkiye'yi UEFA Kupası'nda temsil edeceklerini belirterek, ''Bir büyüğüm olarak Celal Doğan hep bizden istedi, biz de onu kırmayarak tüm isteklerini yerine getirdik. Şimdi bir küçüğü olarak ondan bir şey istiyoruz, Lütfen Başkanlığı bırakma, bizi terk etme diyorum'' dedi. 
     Sağlam'ın bu isteği salondan büyük alkış aldı. 
     Tunus uyruklu futbolcu Riadh Bouazizi ise sezon başında sorunlar yaşadığı Bursaspor'u bırakarak Gaziantepspor'a geldiğini, burada sıcak bir aile ortamı bulunduğunu, Türkiye'de kaldığı süre içinde de iyi para kazandığını anlattı. 
     Ümit milli oyuncu İbrahim Toraman da Gaziantepspor'da birlik ve beraberliğin en üst düzeyde olduğunu, ancak bu koşullarda takımın 2-3 yıl daha şampiyon olmasının zor olduğunu söyledi. 
     Gaziantepspor Başkanı Doğan, konuşmaların ardından futbolcular tarafından imzalanan bir futbol topunu ve formayı Sanko Okulları Genel Müdürü Murat Köylüoğlu'na hediye etti. Doğan, hafta sonunda oynanacak İstanbulspor maçına da tüm öğrencileri davet etti. 
     





</TEXT>
</DOC>
