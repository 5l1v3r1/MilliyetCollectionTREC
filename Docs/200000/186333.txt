<DOC>
<DOCNO> 186333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/ekonomi/eko05.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçi ikramiyelerine IMF vizesi 
</HEADLINE>
<TEXT>

   IMF heyetiyle görüşen Başbakan Yardımcısı Mehmet Ali Şahin, işçilerin bir aylık ikramiye alacaklarının yarısının Ramazan ayında ödenebileceğini açıkladı 
      ANKARA Milliyet 
   
   Başbakan Recep Tayyip Erdoğan'ın "Bütçe mütçe bilmem, ödeyin" dediği işçi ikramiyelerine IMF'den de vize çıktı. 
   Rıza Moghadam başkanlığındaki IMF heyetiyle görüşen Başbakan Yardımcısı Mehmet Ali Şahin, 26 yövmiye tutarındaki ikramiye alacaklarının 13 günlük kısmının Ramazan ayı içinde ödenebileceğini belirtti. 
   Hafta başından beri Ankara'da bulunan IMF heyeti ilk bakan ziyaretini Şahin'e yaptı. Şahin, görüşme sonrası yaptığı açıklamada, "Heyet, 6. gözden geçirmenin zamanında biteceği kanaati taşıdığını ifade etti" dedi. Görüşmede kamu işçilerinin ikramiye ödemelerinin gündeme geldiğini kaydeden Şahin, ikramiyeleri vermenin yasal bir gereklilik olduğunu söyledi. 
   
   Ödemeler aksayabilir 
   Şahin, Ramazan ayı içinde yapılacak ikramiye ödemesinin toplam 150 trilyon lira olduğunu bildirdi. Ödemelerde zaman zaman aksaklıklar olabildiğine işaret eden Şahin, ikramiyelerin kalan kısmının da Kurban Bayramı'nda ödenebileceğini vurguladı. Şahin, IMF görüşmesinin ana hatlarını şöyle anlattı 
   Hükümete tebrik "Ekonominin iyi yolda olduğunu, faiz ve enflasyonun düşmesinden memnuniyet duyduğunu" söyleyen Moghadam, yüzde 6.5'lik faiz dışı fazla hedefinin tutuyor olması nedeniyle hükümeti tebrik etti.İşçi çıkarımı 45 bin 800 işçinin devletle ilişiğinin kesilmesiyle ilgili planda bir aylık sapma olacak. Ancak IMF, sapmayı önemli görmediklerini teyit etti. Özelleştirilecek kuruluşlardaki 32 bin civarındaki emekliliği gelmiş personelin gönüllü emekliliğe yönlendirilmesi devam ediyor.Maaş zammına enflasyon sınırı İşçi ve memur maaşlarına yapılacak zamlar yüzde 12'lik enflasyon hedefini aşmayacak.Önce iştirakler, sonra Vakıfbank Yıl sonuna kadar Vakıfbank'ın iştiraklerinden 300 milyon dolar, geri dönmeyen kredilerden de 200 trilyon lira olmak üzere toplam 650 trilyon liralık gelir bekleniyor. Bankanın özelleştirilmesi cazip hale gelecek.Yeni bankacılık düzenlemeleri Yapısal reformlar ve bankacılıkla ilgili mali konular görüşüldü. Yasa taslaklarının Başbakanlığa geldiği anlatıldı. 
   
   
</TEXT>
</DOC>
