<DOC>
<DOCNO> 166382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/soneko21.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç, Bulgar Telekom için dünya finans devleriyle görüşüyor... 
</HEADLINE>
<TEXT>

     Koç Holding, Türk Telekom ile katıldığı Bulgar Telekom'un özelleştirilmesiyle ilgili olarak proje finansmanı konusunda ABD eski başkanlarından George Bush'un danışmanı olduğu The Carlyle Group, ABD'nin Denizaşırı Özel Yatırım Şirketi OPIC, ''Para Sihirbazı'' George Soros ve Dünya Bankası'nın yan kuruluşu IFC ile ön görüşmeler yapıldığını bildirdi. 
     Koç Holding'den Borsa'ya gönderilen açıklamada, dün bir gazetede çıkan haberde, Bulgar Telekom ile ilgili olarak Koç Grubu'nun George Soros, Carlyle Group, IFC ve OPIC'e ortaklık teklifi götürdüğünün belirtildiğine işaret edilerek, ''Koç Grubu anılan firmalarla proje finansmanı konusunda ön görüşmelerde bulunmuş olup, henüz kesinleşen bir durum mevcut değildir'' denildi. 
     Koç Holding-Türk Telekom konsorsiyumu, Bulgaristan'ın en büyük özelleştirme projelerinden biri olan Bulgaristan Telekomünikasyon Kurumu'nun BTK ihalesine katılmıştı. 
     ABD eski Başkanı George Bush ve The Carlyle Group temsilcileri, 2001 yılı Nisan ayında Türkiye'yi ziyaret etmiş, Koç Holding Yönetim Kurulu Başkanı Rahmi Koç onurlarına İstanbul'da bir yemek vermişti. 
     The Carlyle Group, Türkiye'deki temasları sırasında Koç Topluluğu ile çeşitli işbirliği olanaklarını görüşmüş, işbirliğinin uzun vadeli ve birçok sektörü içeren bir stratejik ortaklık olması planlanmıştı. 
     Carlyle-Koç işbirliğinin ilk adımı olarak iki grup internet üzerinden firmalar arası ticaret konusunda yatırım yapmak üzere anlaşmaya varılırken, kurulacak internet sitesinin yalnızca Türkiye'ye değil çevre ülkelere de hizmet vermesi kararlaştırılmıştı. 
     The Carlyle Group içinde bugünkü ABD Başkanı Bush'un babası olan George Bush'un yanı sıra ABD eski Dışişleri Bakanı James Baker ve eski Savunma Bakanı Frank Carlucci de danışman olarak görev yapıyor. Baba Bush, danışman kurulları içinde Carlyle Asia'da Asya kıdemli danışman pozisyonunda gösteriliyor. 
     Washington merkezli ve dünyanın en büyük yatırım fonlarından biri olan The Carlyle Group, 1987 yılında kuruldu ve bugüne kadar milyarlarca dolarlık yatırım gerçekleştirdi. 
     Şirketin yatırım alanları arasında savunma, havacılık, telekomünikasyon, enerji, bilgi işlem teknolojileri, sağlık ve çevre sektörleri bulunuyor. 
     ''Para sihirbazı'' olarak bilinen Soros'un şirketi Soros Investment Capital, ABD'nin bir devlet kurumu olan Denizaşırı Özel Yatırım Şirketi OPIC tarafından desteklenen bir yatırım şirketi. 
     
</TEXT>
</DOC>
