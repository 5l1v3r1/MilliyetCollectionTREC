<DOC>
<DOCNO> 166164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/yazar/dundar.html </URL>
<DATE> 2003/06/29/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
"Bi’ daha mı gelicez dünyaya .." 
</HEADLINE>
<TEXT>

     13 yaşında, Mardin’de 28 kişinin tecavüzüne uğramıştı. 
     Hürriyet, önce mektubu, sonra NÇ’nin mahkemedeki ifadesini yayımlayarak sahip çıktı küçük kıza... 
     NÇ’nin anlattıklarından olayın dehşeti daha da iyi anlaşıldı 
     "Kızım yaşındasın ama kusura bakma artık" diye masuma uçkur çözen erkekler, o erkeklere 5 milyondan sübyan pazarlayan kadınlar ve ilk tecavüzcüsünü "Takma bacağı vardı, oyuncak bebeklerin bacakları gibi" diye tarif eden oyun çağında bir küçük kız... 
     Bunları yapanlar her gün çevremizde gördüğümüz insanlar 
     Müstahdemler, zabitler, muhtarlar, veznedarlar... 
     Nasıl bu kadar canavarlaşabiliyorlar 
     
     NÇ’yi mahkemede, yaşadıklarını ayrıntılarıyla anlatırken düşündüm. Galiz bir oyun havası çınladı kulağımda... Kıllı elleriyle ak dansöz kasığına para sokuştururken "Bas bas paraları Leyla’ya" diye höyküren zontaların "Salla gitsin" boşvermişliğiyle tamamladıkları o tekerleme 
     "Bi’ daha mı gelicez dünyaya .." 
     Acaba bu iffet depremi, o itikadın çökmesiyle mi başladı 
     Ahiret inancının göçüğü altında mı kaldı kavmimiz 
     
     Ahiret, yegane korkusuydu Ademoğlunun... 
     Gün olacak, güneşle ay kucaklaşacak, gözler kamaşacak ve her ümmet diz çökmüş olarak defterin başına çağrılacaktı. 
     "Adalet mizanları"nın kurulacağı o gün, herkes yaptığı amelin karşılığını alacak, kafirler, sapkınlar, imansızlar, günahlarının cezasını çekmek üzere bölük bölük cehenneme sevk olunacaktı. 
     "Dünya, tarlasıydı ahiretin..." 
     Burada ekilenin mahsulü öbür dünyada saadet veya azap olarak toplanacaktı. 
     Bu saadetten büyük ödül, o azaptan ağır ceza yoktu. 
     
     Sonra gün geldi, yere indi gökkubbenin kudreti... 
     "Bir daha mı gelicez dünyaya" sorusu tahkik edildi. 
     Uhrevi yasaların yerini dünyevi yasaklar aldı. 
     Ademoğlu cennette vaat edilen "Leyla"yı cihanda gördü ve şeytana uyup "bas bas" para basmaya başladı. 
     Ahiret korkusunu yendikçe gömdü cehennemi... 
     Yerküre, cennete döndü. 
     
     Lakin dünyevi nizamın yürüyebilmesi için iki koltuk değneği gerekiyordu 
     Eğitim ve adalet... 
     Biri eksilince aksadı aydınlanmanın yürüyüşü ikisi de olmayınca durdu. 
     Zalime "Allah’ından kork" demek nafileydi artık dünyevi cezalar ise varlıklılar için pek ucuzdu. 
     Zamanla "vicdan azabı"nın yerini "cüzdan gazabı" aldı. 
     Ve geride, ne Allah’tan ne kuldan korkan, diyanet, adalet, fazilet tanımayan bir cehalet ordusu kaldı. 
     Ahiret korkusu yenildikçe cehenneme döndü yerküre... 
     
     Şimdi iki çare arasında kıvranıyor fani dünya 
     Kimileri Mardin’de tecavüzle suçlananların, Susurluk’ta katliamla yargılananların salıverilmesini, düşkün vicdanların şişkin cüzdanlarla örtülmesini, servetle kudretin adaletle fazileti tahtından etmesini ve cehaletin kainat çapında hükmetmesini ahiret inancının kaybına bağlıyor. 
     İmam kadrolarını artırıp "Bi’ daha mı gelicez dünyaya" diye çırpılan pişkin elleri kırıp cehennem korkusunu yeniden vicdanlara yerleştirmeye çabalıyor. 
     Çareyi diyanet ve ibadette arıyor. 
     Bense bacakları "oyuncak bebeklerinkiler gibi" yerinden çıkan ve aksadıkça ahlaksızlaşan zavallı aydınlanma hamlemize, yeniden ayaklanabilmesi için muhtaç olduğu koltuk değneklerinin verilmesinden başka çare göremiyorum. 
     Selameti, - hala - eğitim ve adalette arıyorum. 
     
     

</TEXT>
</DOC>
