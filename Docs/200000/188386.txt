<DOC>
<DOCNO> 188386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sontur07.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TCK tasarası mercek altında Kadınların eleştirileri inceleniyor... 
</HEADLINE>
<TEXT>

     Başta kadın örgütleri olmak üzere çeşitli kesimler tarafından eleştirilen ve halen TBMM Adalet Komisyonu gündeminde bulunan TCK Tasarısı, Meclis'te mercek altına alınıyor. 
     Adalet Bakanı Cemil Çiçek, Anadolu Ajansı muhabirine yaptığı açıklamada, TCK Tasarısı'nın 5 yıllık bir geçmişi bulunduğunu belirterek, içeriğiyle ilgili eleştirilerin ''doğal'' olduğunu söyledi. 
     Kadın örgütlerinin, tasarıya olan eleştirilerini Adalet Bakanlığı'na da gönderdiklerini hatırlatan Çiçek, ''Benim kendilerinden ricam, genel bir eleştiri ya da eksiklikleri belirtmeleri değil hangi madde üzerinde nasıl değişiklik yapılması gerektiğini açıkça belirtmeleridir. Bunları bize iletirlerse, biz de TBMM'de düzeltebiliriz'' dedi. 
     AB'den tasarı üzerinde ''resmi eleştiri'' almadıklarını, ancak Avrupa Konseyi'nde hukukçularla tartıştıklarını anlatan Çiçek, 502 maddelik tasarının 40-50 maddesinin değişebileceğini söyledi. 
     Tasarı'nın yasalaştırılması konusunda ''hiç acelemiz yok'' diyen Çiçek, TCK gibi temel yasaların çok kısa sürede değiştirilemediğini, iyi bir düzenleme yapılması için acele etmeyeceklerini kaydetti. 
     Çiçek, Tasarı'nın halen TBMM Adalet Komisyon'u bünyesinde oluşturulan alt komisyonda olduğunu hatırlatarak, eleştirilen konuların komisyon çalışmalarında düzeltileceğini, tasarının geri çekilerek yeniden yazılması ya da eksikliklerinin giderilmesinin mümkün olmadığını bildirdi. 
     
     ''DİLİ DEĞİŞECEK'' 
     TBMM Adalet Komisyonu Başkanı Köksal Toptan da görüş almak üzere tasarıyı 400 kişi ve kuruma gönderdiğini belirterek, ancak bunlardan 17'sinden yanıt aldıklarını söyledi. Tasarı'nın kamuoyunda eleştirilmesine rağmen toplumun aynı duyarlılığı göstermediğini anlatan Toptan, gelen yanıtları hem alt komisyon hem de komisyon çalışmaları sırasında gözönünde bulunduracaklarını ifade etti. 
     TCK Tasarısı'nın öncelikle dilinin değiştirilmesi gerektiğine işaret eden Toptan, ''AB ile ilgili uyum yasaları çıkardık. Ancak tasarı, birçok yönden AB ile yapılan düzenlemelerle de çelişiyor'' dedi. 
     Toptan, kadın örgütlerinin eleştirilerinde haklı olduğunu vurgulayarak, bunları dikkate alacaklarını kaydetti. 
     Tasarı'nın bu yasama yılında mutlaka kendileri tarafından tamamlanacağını bildiren Toptan, ancak Genel Kurul'da görüşülmesi için TBMM İçtüzüğü'nde temel yasa ile ilgili maddesinde değişiklik yapılması gereğine dikkati çekti. 
     
     ALT KOMİSYON ÇALIŞMAYA BAŞLADI 
     TCK Tasarısı'nı incelemek üzere TBMM Adalet Komisyonu bünyesinde AK Parti Kastamonu Milletvekili Hakkı Köylü başkanlığında CHP'den Niğde Milletvekili Orhan Eraslan ile Antalya Milletvekili Feridun Ayvazoğlu, AK Parti'den Ağrı Milletvekili Halil Özyolcu ve Yozgat Milletvekilli Bekir Bozdağ'dan oluşan alt komisyon çalışmalarına başladı. Alt komisyonun yaklaşık 1 ayda çalışmalarını tamamlaması bekleniyor. 
     Öte yandan, TBMM insan Haklarını İnceleme Komisyonu da Tasarı'da ''insan haklarına aykırı'' düzenlemeleri tespit etmek üzere harekete geçti. Komisyon, tasarıyı inceleyerek, eleştiri ve önerilerini Adalet Komisyonu'na bildirecek. 
     
</TEXT>
</DOC>
