<DOC>
<DOCNO> 189534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sonspo07.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Rizespor'da hakem Serdar Tatlı'ya penaltı tepkisi... 
</HEADLINE>
<TEXT>

     Birinci Süper Futbol Ligi'nde Galatasaray'a dün sahasında 1-0 yenilen Çaykur Rizespor'da, karşılaşmanın hakemi Serdar Tatlı'ya büyük tepki var. 
     Kulüp Başkanı Ekrem Cengiz, yaptığı açıklamada, Galatasaray karşısında iyi mücadele gösterdiklerini ve bu mücadelelerinden dolayı futbolcularını tebrik ettiğini belirterek, ''Galatasaray'ın bu maçı kaybettiği zaman çok şeyler kaybedeceğini biliyorduk. Galatasaray iyi oynamıyordu, biz ise iyi mücadele ediyorduk. Böyle maçta hakem hatalarını zaten bekliyorduk. Hakem lehimize penaltıyı vermediği gibi aleyhimize de penaltı verdi. Verilmeyen bir penaltı maçın Galatasaray'ın galibiyeti ile bitmesine neden oldu'' dedi. 
     Cengiz, karşılaşmanın hakemi Serdar Tatlı'yı istemediklerini ve maç öncesi bunu Futbol Federasyonu'na bildirdiklerini de belirterek, şunları söyledi 
     ''Ancak buna rağmen Serdar Tatlı'nın maça verilmesi düşündürücü. Bizler ne kadar meşru zeminler içinde kendimizi savunsak bile özellikle masa başında çok 3 puan kaybettik. Ama yine meşru zeminler içinde mücadelemizi yaparak hakkımızı arayacağız. Kurumları da korumak zorundayız. Ama hiçbir zaman da kendi üslubumuzu değiştirmeyeceğiz.'' 
     
</TEXT>
</DOC>
