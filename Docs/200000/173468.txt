<DOC>
<DOCNO> 173468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sondun21.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell eşine söz verdiği için görevinden ayrılacak.. 
</HEADLINE>
<TEXT>

     ABD Dışişleri Bakanı Colin Powell'ın, Başkan George Bush'un 2004'teki seçimlerde bir kez daha seçilmesi halinde bile 2005 başında görevinden ayrılacağı bildirildi. 
     Washington Post gazetesinin haberine göre, Powell ve Bakan Yardımcısı Richard Armitage, Kasım 2004'teki seçimlerde Bush yeniden başkanlığa seçilse bile 21 Ocak 2005'te görevlerinden ayrılıyor. 
     Powell, bakanlık görevini sadece bir dönem yapmasını, halen izlenen siyasetle uyuşmadığı için değil, eşine verdiği sözle açıklıyor. 
     Bush yönetiminden kaynaklar, bir general olan Powell'ın koltuğu için en iyi adayların Ulusal Güvelik Danışmanı Condoleezza Rice ve Savunma Bakan Yardımcısı Paul Wolfowitz olacağını savunuyor. 
     Yönetimdeki muhafazakar ve savaş yanlısı kanada karşı ılımlı olarak değerlendirilen Powell'ın görevden ayrılması ve Bush'un yeniden seçilmesi durumunda, çoğu zaman Savunma Bakanlığı tarafından yönlendirildiği bilinen Amerikan dış politikasının tamamen Wolfowitz, Başkan Yardımcısı Dick Cheney ve Savunma Bakanı Donald Rumsfeld'in muhafazakar anlayışıyla sürdürüleceği yorumu yapılıyor. 
     
</TEXT>
</DOC>
