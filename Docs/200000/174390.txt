<DOC>
<DOCNO> 174390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/siyaset/siy03.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevinden dilekçe verip Hemen eve döndüler 
</HEADLINE>
<TEXT>

   Topluma Kazandırma Yasası'nın yürürlüğe girmesinin ardından aftan yararlanmak için başvuran 4 PKK'lı evlerine gönderildi... 
      HABER MERKEZİ 

   
   Topluma Kazandırma Yasası'nın yürürlüğe girmesinin ardından Ağrı'da üç örgüt üyesi dağdan inip teslim olurken, Diyarbakır'da cezaevinden başvuran 3 tutuklu eve döndü. Habur Sınır Kapısı'ndan Türkiye'ye geçerek teslim olan PKK KADEK üyesi C. E. de sorgulandıktan sonra serbest bırakıldı. Sivas davası hükümlülerinden 20'si de başsavcılığa dilekçelerini verdi. 
   Ağrı'da güvenlik kuvvetlerine teslim olan üç örgüt üyesinin kimlikleri açıklanmazken, Vali Hüseyin Yavuzdemir, Ağrı Kapalı Cezaevi'ndeki 43 tutuklu ve hükümlünün de başvuruda bulunduğunu söyledi. 
   Habur Sınır Kapısı'ndan Türkiye'ye geçerek teslim olan PKK KADEK üyesi C. E., ifadesi alındıktan sonra serbest bırakıldı. Silopi'de Koordinatör Savcı olarak görev yapan Diyarbakır DGM savcılarından Muammer Özcan, "C.E. 2003 Ocak ayında örgüte katıldığını beyan etti. Yaptığımız değerlendirmede kendisini serbest bıraktık. O artık özgür bir insan. Dilediği yere gidebilir" dedi. C.E., ailesiyle birlikte adliyeden ayrıldı. 
   Yasadan yararlanıp yararlanamayacakları uzun süre tartışılan Sivas olayları sanıklarından 20 hükümlü de, savcılığa başvurdu. Davanın avukatlarından Nezih Çelikağ, "Talebimiz geri çevrilirse itiraz edeceğiz" dedi. 
   Sivas davası sanıklarından Mevlüt Atalay, Durmuş Tufan ve Ali Kurt yargılama sürecinde Pişmanlık Yasası'ndan faydalanmayı talep etmiş, bakanlıktan gelen yanıtta yasadan yararlanamayacakları ifade edilmişti. 
   
   Serbest bırakıldılar 
   Diyarbakır E Tipi Cezaevi'nde bulunan PKK KADEK ile Hizbullah'a üye 100 tutuklu ve hükümlü de yasadan yararlanmak istediklerini bildirdi. DGM yetkilileri, olaylara karışmadığı belirlenen 3 tutuklunun işlemleri tamamlanarak evlerine gönderildiğini bildirdi. 
   14 savcının görevlendirildiği Şırnak Silopi'de de cezaevinde kalan beş hükümlüyle iki tutuklu başvuruda bulundu. Muş ve Kocaeli ve Gaziantep Cezaevi'nde kalan toplam 106 tutuklu ve hükümlü, Topluma Kazandırma Yasası'ndan yararlanmak için başvuruda bulundu. 
   
   Arİf Sakık da baŞvurdu    ÖZGÜR CEBE Diyarbakır DHA 

   Ağabeyi Şemdin Sakık ile birlikte yakalanan Arif Sakık, Topluma Kazandırma Yasası'ndan yararlanmak için DGM'ye başvurdu. Diyarbakır 1 No'lu ve 2 No'lu DGM'de ömür boyu hapis cezasına çarptırılan Sakık, Pişmanlık Yasası'ndan yararlanamamıştı. Sakık bu kez 'Eve Dönüş'ten yararlanmak için DGM'ye başvurdu. Sakık, koşullarının yasaya uyduğunu, örgütte yönetici pozisyonunda bulunmadığını savundu. Bu arada cezaevinde bulunan PKK'nın 'cephe sorumlusu' Fuat ve amca oğlu Niyazi Dolan da başvuru yaptı. 
   
   DUYAR'IN EŞİ DE DİLEKÇE VERDİ    Kırklareli Valisi Ali Serindağ, cezaevinde öldürülen Sabancı suikastı sanığı Mustafa Duyar'ın eşi Semra Polat Duyar'ın da aralarında bulunduğu 11 hükümlü ve tutuklunun cezaevi yönetimine dilekçe ile başvurduğunu bildirdi. Denizli'de bir PKK KADEK'li Emniyet Müdürlüğü'ne gelerek teslim oldu. Emniyet Müdürü Mümtaz Karaduman, "Şu anda teslim olan şahsın ifadesini alıyoruz. Daha sonra İzmir DGM'ye sevk edeceğiz" dedi. 
   Kocaeli F Tipi Cezaevi'nde tutuklu ve hükümlü olan terör örgütü üyesi üç kişi, İzmir Cezaevi'nde bulunan 9 hükümlü ile Gebze Özel Tip Cezaevi'nde tutuklu olan 1 kişi savcılıklara başvuru yaptı. 
   
   
</TEXT>
</DOC>
