<DOC>
<DOCNO> 170629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/ekonomi/eko03.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan, vergi ablukası altında 
</HEADLINE>
<TEXT>

Ünlü yıldızın Kemer konserinde, Maliye denetçileri girişe kasa koyarak vergi denetimi yaptı 
     Antalya’daki Aura Club’te önceki gece sahneye çıkan ünlü pop sanatçısı Tarkan’ın konseri Maliye denetmenlerince ablukaya alındı. Konser için Antalya Defterdarlığı’ndan 12 memur, 1 vergi denetmeni yanında Ankara’dan iki hesap uzmanı getirtilirken kulüp yöneticileriyle denetmenler arasında tartışma çıktı. Maliye elemanları, Tarkan’ın Rus hayranlarına bilet satan seyahat acentelerini de denetledi. Konsere giriş sırasında kapıda Maliye elemanları yazar kasa koydurtarak, 25 milyon liradan satışa sunulan tüm biletlere işlem yaptırdı. 
     
     Tarkan’a 75 bin dolar 
     Maliye denetimcileri, vergi kaçağının olmadığını kaydettiler. Aura Club ile yüzde 80 hissesi Tarkan Tevetoğlu’na ait olan Hit Müzik ve Organizasyon arasında yapılan ve Maliye görevlilerine bildirilen sözleşmede sahne ücretinin 75 bin dolar olarak belirtildiği öğrenildi. 
     Konserde 15 bin biletin satıldığı ve 5 bin davetiyenin dağıtıldığı belirtilirken elde edilen hasılatın 300 milyarı aştığı bildirildi. Maliye yoklama memurları, Aura Club içindeki tüm eğlence yerlerinde fişsiz ve adisyonsuz satış yapılmasını önlemek amacıyla kasalara oturdular. Bu eğlence yerlerinde Tarkan’ın konser süresince yaklaşık 15 milyar liralık hasılat elde edildi. 
     

</TEXT>
</DOC>
