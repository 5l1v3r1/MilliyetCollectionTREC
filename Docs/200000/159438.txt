<DOC>
<DOCNO> 159438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sondun15.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron kafa karıştırıyor... Milliyetçi kanattan tepki.. 
</HEADLINE>
<TEXT>

     İsrailli yerleşimcilerin Batı Şeria ve Gazze'de iskan etmelerini isteyen ve Filistinlilere toprak verilmesi yönündeki çabaların önüne geçmeye çalışan İsrail Başbakanı Ariel Şaron, lideri olduğu sağ eğilimli Likud Partisi üyelerine hitaben yaptığı konuşmayla akıl karıştırdı. 
     İsrailli milliyetçilerin kahramanı olarak bilinen ''Şahin'' lakaplı Şaron'un, Filistin'e devlet olma özelliği tanıyan yol haritası önerisini kabul etmesi ve konuşmasında ilk kez ''işgalci'' olduklarını söylemesi, eski bir general olan Şaron'un, İsrail-Filistin sorununun çözümüne ilişkin bakış açısı konusunda çelişki yarattı. 
     İsrail Başbakanı'nın, ''İşgal sona ermeli'' ve ''3.5 milyon Filistinliyi sonsuza kadar işgal altında tutamayız'' şeklindeki sözleri, yol haritası önerisine kuşkuyla bakan milliyetçi kanadın tepkisini çekerken, bazı kesimler, bunun sadece ''Şaron taktiği'' olduğunu düşünüyor. 
     Şaron'un açıklamalarını gerçekçi ve inandırıcı bulan kesim, İsrail Başbakanı'nın, ''adını tarih sayfalarına yazdırmaya çalıştığını'' düşünüyor. 
     Şaron'un, suçlanmaktan korktuğunu ve Amerikan baskısından kurtulmak istediğini düşünen İsrailliler ise ''İsrail Başbakanı'nın, fikrini değiştirip değiştirmediğini kendisinin de bilmediği'' ihtimalinin doğruluğunu tartışıyor. 
     Maariv gazetesinin bir köşe yazısında ise ''Şaron bir barışsever mi, eskisi gibi koyun kılığına girmiş bir kurt mu'' sorusuna kimsenin cevap veremeyeceği yorumunda bulunuldu. 
     Siyasi gözlemciler, Şaron'un, farklı bir insan gibi konuştuğunu, ''gözlerini kapatan bir insanın, Şaron konuşmalarının, ezeli rakibi sol görüşlü parti liderleri tarafından yapıldığını düşünebileceğini'' belirtiyorlar. 
     Şaron'un konuşmasının ardından yazılı açıklama yapan Başbakanlık, İsrail Başbakanı'nın ''işgal'' kelimesiyle, bu toprakların işgal edildiği düşüncesinde olduğunu göstermediğini, ancak ''İsrail'in, bu topraklarda ikamet eden Filistin halkını kontrol etmek istemediğini'' bildirdi. 
     Şaron, 1980'li yıllarda yaptığı açıklamada, Ürdün'ü kastederek, Filistinlilerin zaten bir devleti olduğunu, bir devlete daha ihtiyaç duyulmadığını söylemişti. 
     İsrail Başbakanı hakkında, ''Her şeyi yapabilir, uzlaşabilir de, savaşabilir de. Şaron için en iyi ideoloji, başbakan olarak görevde kalmasıdır'' yorumları da yapıldı. 
     
</TEXT>
</DOC>
