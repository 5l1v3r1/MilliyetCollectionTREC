<DOC>
<DOCNO> 177914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/siyaset/siy03.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kan parası'yla ateşkes sağlandı 
</HEADLINE>
<TEXT>

   Kürtlerle Türkmenler 5 saatlik toplantıda anlaştı 
   DIŞ HABERLER SERVİSİ 

   
   Kerkük'e 72 kilometre uzaklıkta olmasına rağmen Tikrit'e bağlı olan Tuzhurmatu beldesinde, geçtiğimiz cuma günü Şiiler için kutsal olan Musa Ali Türbesi'nin Celal Talabani'ye bağlı KYB peşmergelerince tahrip edilmesi üzerine yaşanan çatışmaların ardından dün kasabaya "ateşkes" ortamı hakim oldu. 
   Fransız haber ajansı AFP'nin haberine göre, bölgedeki etnik ve siyasi liderlerle, aşiret reisleri ve Amerikan ordusu yetkilileri arasında gerçekleştirilen beş saatlik bir toplantıda, beldede gerginliğin sona ermesine yönelik bir dizi karar alındı. Bölgeden sorumlu Amerikalı Yüzbaşı George Swenson'un talebi üzerine Amerikan askerlerinin koruması altındaki belediye binasında yapılan toplantıda, Kürt tarafının, olaylarda ölen Türkmenlerin ailelerine Türkmenlerin ise diğer taraftaki ölülerin ailelerine "kan parası" ödemesi kararlaştırıldı. Habere göre, toplantıya katılan taraflar ayrıca, türbenin onarımının da kamuya ait paradan karşılanması konusunda anlaştı. 
   
   
</TEXT>
</DOC>
