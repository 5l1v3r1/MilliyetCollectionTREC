<DOC>
<DOCNO> 175223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sondun30.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
71 yaşındaki kadın, 38 yaşındaki kocasını hastanelik etti 
</HEADLINE>
<TEXT>

     Avusturya'nın Graz kentinde yaşayan 71 yaşındaki bir kadın, 38 yaşındaki kocasını döverek hastanelik etti. 
     Graz polis bülteninde yer verilen olayın geçen Perşembe günü meydana geldiği, isimleri açıklanmayan karı-koca arasında ''süt alma'' yüzünden başlayan tartışmanın kavgaya dönüştüğü, 71 yaşındaki kadının 38 yaşındaki kocasını önce sopayla döverek etkisiz hale getirdiği, daha sonra hızını alamayarak bıçakla yaraladığı ve ''öldürmekle tehdit ettiği'' bildirildi. 
     Döverek ağır yaraladığı 38 yaşındaki kocasını gece boyunca eve hapseden kızgın kadın, sabah ''insafa gelerek'' yaralı kocasının hastaneye gitmesine izin verince olay ortaya çıktı. 
     Graz kaza hastanesinde ilk tedavisi yapılan koca, daha sonra polise suç duyurusunda bulundu. İsmi açıklanmayan saldırgan kadına, ilk ifadesinden sonra, kocasının yaşadığı ''eve giriş yasağı'' cezası verildi. 
     
</TEXT>
</DOC>
