<DOC>
<DOCNO> 171330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/yazar/cetiner.html </URL>
<DATE> 2003/07/24/ </DATE>
<TIME>  </TIME>
<AUTHOR> Yılmaz ÇETİNER  </AUTHOR>
<HEADLINE>
12 Mart'ta Metin Toker'in Demirel'e önerisi... 
</HEADLINE>
<TEXT>

   
   Metin Toker ne zaman İstanbul'a gelse Babıali'den eski dostlarıyla buluşmayı ister, Boğaz'da sıcak bir içki masasında saatlerce konuşur konuşurduk, o da doyamazdı bize de Haydi ben yaş itibariyle daha eski arkadaşıyım ama Hasan Pulur ile sohbeti pek sever, geçmiş günlerin nostaljisi içinde beraberce mesleğimizi, günün olaylarını tartışır dururduk. 
   Babıali'ye müthiş bir teknoloji gelmiş, ancak insana yatırım yeterince yapılamamıştı. Zaman zaman yetenekler çıkıyordu ortaya. Her şeye rağmen bugünün genç gazetecilerinin iletişimde araç gereçte neredeyse sınırsız olanakları vardı. 
   Bütün bunlara rağmen gazete haberleri çoğu zaman neden eksik veya önyargılı yazılıyor Neden bu isteksizlik ve hep kolaya kaçmak 
   Büyük gazeteci Metin Toker'in şu teşhisi unutulamaz. "Adam gibi yapılırsa dünyanın en güzel mesleği olur gazetecilik." 
   
   Metin Toker ve Demirel    Hemen, Toker ile ilgili bir anımı anlatacağım. 
   12 Mart Muhtırası'ndan bir hafta kadar önceydi 1971 . Hürriyet beni Ankara'ya göndermişti. Büyük Ankara Oteli'nin 209 numaralı odasında kalıyordum. Demirel hükümetinin düşmesinden galiba iki gün sonraydı, Metin Toker telefon etti. 
   - Yılmaz, çok önemli bir gazetecilik yapacaksın. Beni Süleyman Bey'le buluştur, ona önemli şeyler söyleyeceğim. Sen de bulunacak fakat hiçbir şekilde yazmayacaksın. Nerede istiyorsa orada görüşelim. 
   Milli Piyango'dan büyük ikramiye çıkmış kadar sevindim. Böyle bir tarihi olaya tanık olmak, zamanı gelince yazmak ne büyük şanstı 
   Hemen Süleyman Bey'in Güniz Sokak'taki evine telefon açtım. Karşıma çıkan ses Süleyman Bey'e aitti. 
   - Geçmiş olsun beyefendi. Ülke için hayırlı olur inşallah. Şimdi konuşmamız dinleniyor ama devletten saklısı gizlisi yok, Metin Toker sizinle buluşmak, görüşmek istiyor. 
   Bir sessizlik oldu... ve ardından konuştu Demirel. 
   - Yılmazcığım benim ev bahçe kapısına kadar insanlarla dolu. Dışarıya çıksam herkes peşimden gelecek. Ben Ahmet'le konuşayım Topaloğlu Metin Bey'le benim adıma konuşsun. Selamlarımı, sevgilerimi söyle Metin Bey'e. 
   - Peki efendim dedim ve Metin'e telefon ettim. Tamam dedi. Üç gün önceki Milli Savunma Bakanı'nı görüşmeye memur ediyordu eski Başbakan 
   
   İnönü başbakan olsun    Saat tam 21'de 209 numaralı odada Metin Toker, Ahmet Topaloğlu ve ben bir araya geldik. Bir şişe viski açtırmıştım ve güzel mezeler. 
   Metin, bir hayli Adalet Partisi'ni eleştirdi, Süleyman Bey'i eleştirdi, ülkeyi bu hale getirdiniz, demokrasiyi berbat ettiniz diye hücuma geçti. Topaloğlu da CHP muhalefetinin yıkıcı olduğunu söyleyerek savunuyordu partisini. 
   Şu satırlar notlarım arasında var. Metin Toker söylüyor 
   - En büyük hata Sunay'ın Cumhurbaşkanı yapılması oldu. Eğer İnönü Cumhurbaşkanı olsaydı Demirel bu hatalara düşmezdi, ordu da bu hareketi muhtıra yapmazdı. 
   Toker'in önerisi şu 
   - İsmet Paşa'nın başbakanlığını isteyin, askeri kışlasına soksun, 3 - 4 ay başbakanlık yapsın hatta bu tarihi görevinden sonra politikayı bırakacağını açıklar. Demokrasi kurtulur. Bu işi ancak Paşa'nın gücü yapabilir. 
   Ve ilave ediyordu Metin 
   - Ama hemen söyleyeyim benim böyle bir öneri yaptığımı eşim, kayınvalidem, aile duyarsa kıyamet kopar. Paşa da istemez ama sizler bu teklifi yaparsanız ben ikna etmeye çalışırım. 
   Sabahın 2'sine kadar konuştuk. Ahmet Bey buna kendisinin karar veremeyeceğini Süleyman Bey'e anlatması gerektiğini söyledi. Ertesi gün Metin Toker'e cevap verilecekti. 
   Ama o olumlu cevap bir türlü çıkmadı. Ben de söz verdiğim için o günlerin bomba haberini yazmadım, yazamadım. Bugün bile hata yapmadığıma inanıyorum. 
   
   
</TEXT>
</DOC>
