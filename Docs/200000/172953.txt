<DOC>
<DOCNO> 172953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sondun01.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Komadaki Fransız aktris'in durumu "tamamen umutsuz"... 
</HEADLINE>
<TEXT>

     Litvanya'da kaldığı otelde feci şekilde dövüldükten sonra komaya giren ve bugün uçakla Vilnius'tan Fransa'ya getirilen Fransız oyuncu Marie Trintignant'ın durumunda hiç umut olmadığı açıklandı. 
     Falcon tipi hastane uçakla Fransa'nın başkenti Paris'e getirilmesinden sonra ambulansla Neuilly-sur-Seine'deki Hartmann hastanesine kaldırılan oyuncunun doktoru Stephane Delajoux, Trintignant'ın ''geri döndürülemez derin koma halinde'' olduğunu açıkladı ve ''Gerçekten hiçbir umut yok'' dedi. 
     Bu arada, Litvanya'nın başkenti Vilnius'ta Fransız oyuncuyu pazar günü ilk ameliyata alan doktor Robertas Kvascevicius da, Trintignant'ta yaklaşık 2 gün önce beyin ölümü gerçekleştiğini açıkladı. 
     Fransa-Litvanya ortak yapımı ''Colette'' adlı filmin çekimleri için geçen ay başından bu yana Vilnius'ta bulunan Trintignant, rock grubu Noir Desir'in solisti olan sevgilisi Bertrand Cantat ile pazar günü tartıştıktan sonra hastaneye kaldırılmış, Cantat da gözaltına alınmıştı. 
     
</TEXT>
</DOC>
