<DOC>
<DOCNO> 163587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/guncel/gun02.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye başkanları Sibel'e sahip çıktı... 
</HEADLINE>
<TEXT>

Sınava giderken iki kapkaççının saldırısına uğrayan ve çantasıyla birlikte ÖSS belgelerini de çaldıran Sibel'i hem Şişli, hem Bahçelievler Belediyesi sahiplendi 
     İSTANBUL Milliyet 

     ÖSS'ye gireceği okula giderken iki kapkaççının saldırısına uğrayan ve sınav giriş belgesiyle nüfus cüzdanını çaldıran 19 yaşındaki Sibel Balcı'ya yardımcı olabilmek için belediyeler seferber oldu. Şişli Belediyesi, Balcı'nın belediyede göreve başlayacağını, ayrıca bilgisayar ve üniversite kursuna gitmesinin sağlanacağı açıkladı. Bahçelievler Belediyesi de, bünyesindeki vakıf aracılığıyla Balcı'nın kurs ücretinin karşılanacağını, gelecek yıl gireceği üniversite sınavını kazanması durumunda burs verileceğini belirtti. 
     
     BİLGİSAYAR DA ÖĞRENECEK 
     Şişli Belediye Başkanı Mustafa Sarıgül, dün Sibel ve babası Mehmet Kaya Balcı'yla birlikte basın toplantısı düzenledi. Toplumun kanayan yarası kapkacın bu kez Sibel'i vurduğunu söyleyen Sarıgül, "Kendisi belediyemizin Gelirler Müdürlüğü'nde işe başlayacak. Aynı zamanda üniversite kursuna yollayacağız. Ben bilgisayar kursuna da yollamak arzusundayım. Eylülde yuvalarımız açılıyor, orada öğretmenliğe başlamasını arzu ediyorum" dedi. 
     
     'YİNE SINAVA GİRECEKTİM' 
     Topkapı - Ulubatlı Tramvay İstasyonu alt geçidi önünde önceki gün meydana gelen olayın şokunu üzerinden güçlükle atan Balcı ise, "Bütün umudumu kaybetmiştim ama şimdi geleceğe umutla bakıyorum" dedi. Olayın ardından tüm dünyasının yıkıldığını ve sınav sorularına bakamadığını kaydeden Balcı şöyle konuştu "Belediye devreye girmeseydi, kendi imk nlarımla sınava hazırlanacaktım. Çantamda bir kalem, bir silgi ve sınava giriş belgem vardı. İşlerine yarayacak hiçbir şey yoktu. Arkalarından çok bağırdım. Eminim kapkaççılar da sonradan çantamı aldıklarına pişman olmuşlardır." 
     
ÖSYM 1 gün önce olsa sınava girerdi      BAHAR ATAKAN Ankara 

     Kapkaççıların ÖSS belgelerini çaldığı Sibel Balcı'nın polis tutanağını göstermesine karşın sınava alınmamasının kurallar gereği olduğunu söyleyen ÖSYM Başkanı Savaş Küçükyavuz, "Sınavdan bir gün önce belgesini kaybeden veya kaptıran öğrenciler Ankara'da sınava girebiliyor. Ancak sınavdan yarım saat önce kapkaca uğrayanlara çare üretemiyoruz" dedi. 
     Balcı'nın yanında özel kimliği olması durumunda polis tutanağıyla sınava girebileceğini savunan Milli Eğitim Bakanı Hüseyin Çelik de, "Ciddi araştırma yapılmalı. Provokasyon olabilir. Yanında özel kimliği olsaydı, sınıfta adı çıksaydı problem yaşanmazdı" diye konuştu. 
     

</TEXT>
</DOC>
