<DOC>
<DOCNO> 199087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sontur07.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Teknoloji hem yaşamımıza hem dilimize girdi, TDK harekete geçti 
</HEADLINE>
<TEXT>

     Türk Dil Kurumu TDK Başkanı Şükrü Haluk Akalın, teknoloji ile birlikte dilimize giren tüm yabancı kelimelerin Türkçe karşılığının bulunduğunu ancak, bu kelimelerin günlük yaşamda kullanımına halkın özen göstermesi gerektiğini söyledi. 
     Akalın, A.A muhabirine yaptığı açıklamada, günlük yaşamın her alanına giren teknolojinin hayatı kolaylaştırdığını, bundan vazgeçmenin mümkün olmadığını, buna karşın dili kirlettiğini belirtti. 
     TDK olarak, Türk diline çeşitli nedenlerle giren tüm terimlerin karşılığını bulduklarını belirten Akalın, bu kapsamda, Türk yazı dilinin en kapsamlı ve sürekli olarak geliştirilerek güncelleştirildiği ''Güncel Türkçe Sözlük ve Bilgisayar Terimleri Karşılıklar Kılavuzu''nu geçen yıl TDK'nın ''http tdk.org.tr'' adresindeki ağ kümesinde kullanıma açtıklarını anımsattı. 
     Akalın, Türkçenin temel başvuru kaynaklarının gerek basılı olarak gerekse ağ ortamında yayımlanmasıyla, Türkçenin temel söz varlığının ortaya konulmuş olacağını ifade ederek, şunları kaydetti 
     ''Temel söz varlığı kapsamında önemli bir yeri olan terim çalışmaları da sonuçlarını vermeye başladı. Mühendislik bilim dallarındaki terimler üzerindeki çalışmamızın temelini oluşturacak terim programı da bu ay içinde ağ ortamında çalışmaya başlayacak. Teknoloji ile dilimize giren tüm kelimelerin Türkçe karşılığını buluyoruz, bunların kullanımına özen gösterilmeli.'' Akalın, TDK'da yürütülen Malzeme Bilimi Mühendisliği Terimleri Sözlüğü için hazırlanan etkileşimli ağ programının, diğer bilim dallarındaki terim çalışmaları için de kullanılır hale getirildiğine dikkati çekerek, ''Ağ ortamındaki bu programda kullanıcılar, bilim terimlerine verilen karşılıkları görebilecek ve önerilerde bulunabilecek'' dedi. 
     Atasözleri Sözlüğü'nün de tamamlanmak üzere olduğunu, bu sayede Türkçenin bu konudaki zenginliğini internet ortamına taşıyacaklarını ifade eden Akalın, şöyle devam etti 
     ''Yazı dili birliğinin sağlanması açısından imlada birlik son derece önemli. Öncelikli olarak ilköğretim aşamasında imlada birliğin sağlanması için Milli Eğitim Bakanlığı Talim Terbiye Kurulu temsilcilerinin de katılımıyla İlköğretim Okulları İçin İmla Kılavuzu tamamlandı.'' 
     
     ''2004 TÜRKÇE'NİN ATILIM YILI OLACAK'' 
     TDK Başkanı Prof. Dr. Akalın, 2004 yılının Türkçe için atılım yılı olacağını, önümüzdeki günlerde Türkçe ile ilgili gönüllü toplum kuruluşlarını ve kişileri de biraraya getirecek büyük bir toplantı düzenleyeceklerini söyledi. 
     Akalın, 2004'ün aynı zamanda Türk Dil Kurultayı yılı olacağına işaret ederek, 20-26 Eylül 2004 günlerinde Türk dili ile ilgili geleneksel kurultayda Türkçenin çeşitli yönlerinin ele alınıp araştırma sonuçlarının kamuoyuna sunulacağını sözlerine ekledi. 
     
</TEXT>
</DOC>
