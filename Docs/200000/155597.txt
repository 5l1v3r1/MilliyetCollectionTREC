<DOC>
<DOCNO> 155597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/soneko20.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye otobüsünde öldü, yakınları tazminat aldı... 
</HEADLINE>
<TEXT>

     İzmir'de yapılan belediye otobüslerinde sigorta uygulaması kapsamında, ilk defa belediye otobüsünde seyahat ederken ölen bir kişinin yakınına ödeme yapıldı. 
     İzmir'de toplu ulaşımı gerçekleştiren ESHOT ve İZULAŞ şirketleri Genel Müdürü Ersu Hızır, Türkiye'de ilk defa bir sigorta şirketinin belediye otobüsünde hayatını kaybedenlerin yakınlarına ödeme yaptığını söyledi. 
     4 Nisan 2003 tarihinde 599 sefer sayılı M.Erener otobüsünde seyahat ederken hayatını kaybeden İbrahim Soy'un yakınına, Başak Sigorta tarafından 2 milyar lira ödeme yapıldı. 
     İzmir'de belediye otobüslerinde sigorta uygulamasının 2002 yılı başında başladığını belirten Hızır, şöyle dedi 
     ''Başak Sigorta ile yaptığımız protokol çerçevesinde, belediye otobüslerinde seyahat edenleri sigortalatıyoruz. Hala devam eden uygulamaya göre, otobüslerimizde vefat eden veya kaza sırasında ölenlerin yakınlarına sigorta ödeme yapılır. İlk yıl sigorta bedeli 1 milyar liraydı, bu yıl 2 milyar liraya yükselttik. 4 Nisan 2003 tarihinde hayatını kaybeden İbrahim Soy'un 4 yakınına 1 ayda ödeme yaptık. Türkiye'de ilk defa bu çerçevede ödeme yapılıyor. Bu sigorta sistemiyle bir acıyı hafiflettik.'' 
     
     ''EĞİTİM ÖN PLANDA'' 
     İzmir'de belediye şoförleri ve yöneticilerinin eğitimden geçirildiğini belirten Ersu Hızır, bu sayede kurumda büyük başarı elde edildiğini söyledi. Bu eğitimlerin sonucu, kaza sayılarında azalma meydana geldiğini belirten Hızır, şu bilgileri verdi 
     ''ESHOT ve İZULAŞ'ta çalışan hareket personelimizi sürekli eğitime tabi tutmaktayız. Şimdiye kadar bin 237 şoför ve 98 harekat personeli eğitimden geçirildi. Ege Üniversitesi Edebiyat Fakültesi Psikoloji Bölümü, Emniyet Trafik Müdürlüğü ve uzman personelimiz ile, kurum bünyesinde oluşturulan psikoteknik laboratuvarındaki eğitim çalışmalarında, kaza sayısı 4 yıl önceye göre yüzde 52 oranında azalma oldu. Bunda belediyenin yol ve trafik düzenlemelerinin de katkısı var. Meydana gelen az sayıdaki kazaların yüzde 65'inde, şoförlerimizin kusursuz olduğu anlaşılmıştır.'' 
     
</TEXT>
</DOC>
