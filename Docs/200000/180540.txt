<DOC>
<DOCNO> 180540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sonspo13.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya 2. ligi başlayamıyor... 
</HEADLINE>
<TEXT>

     İtalya İkinci Futbol Ligi'nde Serie B bu sezon 24 takımın mücadele etmesi ararına tepki gösteren 10 kulübün ''maça çıkmayacağız'' açıklamalarına karşın, birinci ve ikinci lig kulüplerinin bağlı olduğu Kulüpler Birliği Lega , ikinci lig maçlarının 7 Eylül Pazar günü başlaması kararını aldı. 
     İtalya Futbol Federasyonu'nun geçen ay aldığı kararla, normalde 20 olan ikinci lig takımlarının sayısı 24'e çıkarılırken, bu karara 19 kulüp karşı çıkmıştı. Federasyon, 1 maçta, oynatılmaması gereken oyuncularını oynattığı gerekçesiyle verilen teknik cezayla üçüncü lige düşen Catania'dan kaynaklanan krizin altından çıkamayınca, süpriz bir kararla ikinci ligi 24 takıma çıkartıp, Catania dışında üçüncü lige düşen Cenova ve Salernitana ile üçüncü lige yeni çıkan AC Fiorentina'yı da ikinci lige almıştı. 
     İkinci ligdeki birçok kulüp de çıkar çatışmasından dolayı bu karara karşı çıkınca, geçen hafta başlaması gereken 2003-2004 sezonu başlayamamıştı. 
     ''Asiler'' olarak adlandırılan ve maçlara çıkmayı kabul etmeyen 10 kulübü ikna etmek için Lega içinde yapılan toplantılarda, gelecek sezon ikinci ligin 22 takıma indirilmesi, ikinci lig takımlarına televizyon yayın haklarından daha fazla kaynak sağlanması ve birlik içinde reformlar yapılması önerilerinin getirildiği söylense de hiçbir anlaşma sağlanamadı. 
     AC Milan Kulübü ve Lega Başkanı Adriano Galliani, ''Artık yeter, bu hafta lig başlayacak'' kararını açıklasa da, 10 kulüp maça çıkmayacağını, 7 kulüp kararsız olduğunu, 7 kulüp de oynayacağını duyurdu. Lega içindeki krizde yaşanan gelişmelerden biri de Lega Başkan Yardımcısı olan Cagliari Kulübü'nün Başkanı Massimo Cellino, istifa ettiğini açıklayıp, kulübü satacağını söyledi. 
     İtalya'da herkes pazar günü hangi kulüplerin sahaya çıkıp çıkmayacağını merak ederken, alınan karar gereği maça çıkmayan kulüplerin 3-0 hükmen yenik sayılacakları bildirildi. 
     
</TEXT>
</DOC>
