<DOC>
<DOCNO> 193959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sondun03.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın asker Jessica tecavüze uğramış .. 
</HEADLINE>
<TEXT>

     Irak savaşı sırasında esir düşen Amerikalı kadın asker Jessica Lynch'in, kendisini esir alanların tecavüzüne uğradığı bildirildi. 
     Bu yoldaki bilgilerin Lynch'in başından geçenler konusunda yazılan ve piyasaya yeni çıkan ''Ben Bir Askerim Jessica Lynch'in Hikayesi'' adlı kitapta yer aldığı, Lynch ailesinin sözcüsü Stephen Goodwın tarafından açıklandı. 
     Stephen Goodwin, ''çok zor bir konu ama kitapta bu hususta bilgi var'' açıklamasında bulundu. 
     Lynch ile söyleşi yapan ABC kanalı ''Günaydın Amerika'' programı spikeri Diane Sawyer ise ''kitapta, Jessica'yı kaçıranların kendisiyle ters ilişki kurduğunun yazılı olduğunu'' söyledi. 
     ''Daily News'' gazetesi de ''kitapta yer alan tıbbi raporlar, Jessica Lynch'in tecavüze uğradığını doğruluyor'' diye yazdı. 
     Kitap, Pulitzer ödüllü muhabir Rick Bragg tarafından kaleme alındı. 
     
     ''OLAYI HATIRLAMIYOR'' 
     Resmi makamlar, ''Lynch'in olayı hatırlamadığını'' ifade ediyorlar ve buna gerekçe olarak ''Jessica'nın, bindiği askeri aracın pusuya düşürülmesi sırasında bazı kemiklerinin kırıldığını belirterek, kadın askerin kendini yaklaşık 3 saat süreyle kaybetmesini'' gösteriyorlar. 
     Kitabın konuyla ilgili bölümünde şöyle deniyor 
     ''Kayıtlar, Jessica'yı yakalayan Iraklıların, onun kemikleri kırık ve adeta cansız vücudunu aracın enkazından çıkardıktan sonra mı ona tecavüz ettikleri yoksa tecavüz ettikten sonra mı kemiklerini kırdıkları konusuna açıklık getirmiyor''. 
     
     ''TEK OLAYA ODAKLANMAYIN'' 
     Lynch ailesinin bir başka üyesi ise ''kamuoyunun tüm olanlar içinde sadece tek bir olaya odaklanmasının talihsizlik olduğunu'' ifade etti. 
     Sözcü Goodwin de açıklamasında, ''Bu hikaye Jessica için çok ızdırap verici. Ancak Jessica, herkesin savaşın ne kadar acımasız bir şey olduğunu anlaması için her şeyin yazılmasının zorunlu olduğunun bilincinde. Fakat Jessica'nın hikayesi tek bir olaydan ibaret değil'' diye konuştu. 
     
     KENDİSİNİ KURTARAN AVUKATI HATIRLAMIYOR 
     Jessica'nın ABC kanalı ''Günaydın Amerika'' programı spikeri Diane Sawyer ile söyleşisinde, ''kurtarılmasına yardımcı olduğu bildirilen Iraklı avukat Muhammed El Rehaief'i hatırlamadığını söylediği'' de ortaya çıktı. Lynch'in içinde bulunduğu konvoy 23 Mart'ta Nasiriye kenti yakınında pusuya düşürülmüş, olayda yaralanan er Lynch, Amerikan özel timi tarafından 1 Nisan'da tedavi gördüğü hastaneden kaçırılarak kurtarılmıştı. 
     Lynch, Amerikan ordusunda görevli çavuş Ruben Contreras ile haziran ayında evlenmeyi planlıyor. 
     
</TEXT>
</DOC>
