<DOC>
<DOCNO> 182708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sonspo22.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Asbaşkan Kalkavan Biz muhalif değiliz... 
</HEADLINE>
<TEXT>

     Fenerbahçe Kulübü eski Asbaşkanı Şadan Kalkavan, Fenerbahçe'nin iyi yönetilmediği gerekçesiyle, camianın önde gelen isimleriyle toplantılar düzenlediklerini söyledi. 
     Kalkavan, aralarında Yüksel Yalova, Orhan Keçeli, Cavit Çağlar, Necdet Menzir, Niyazi Önen, Onur Kayador ve Selim Soydan gibi camianın önde gelen isimlerinin bulunduğu 35 kişinin katıldığı toplantıda sarı-lacivertli takımın geleceğinin tartışıldığını kaydetti. 
     Şadan Kalkavan, ''Biz muhalif değiliz. Fenerbahçe'de işler iyi gitse, bu şekilde toplanmaya gerek duymazdık. Fenerbahçe iyi yönetilmediği için böyle girişimlerde bulunuyoruz'' dedi. 
     Mart 2004'te yapılacak olağan genel kurulda başkan adayı çıkarmak konusunda bir girişimlerinin olmadığını belirten Kalkavan, ''Böyle bir girişim şimdi yanlış olur. Bizler, Fenerbahçe'nin sahipsiz olmadığını göstermek istiyor ve Fenerbahçe'yi nasıl başarıya ulaştırırız, bunun hesabını yapıyoruz. Bu konuda projeler üretiyoruz'' diye konuştu. 
     Aziz Yıldırım'ın, olağan genel kurulda başkanlığa yeniden aday olup olmayacağı konusunda da Kalkavan şunları kaydetti 
     ''Başkanın, takım ocak ayına kadar şampiyonluk iddiasını sürdürürse tekrar aday olacağı inancındayım. Eğer şampiyonluktan uzaklaşacak sonuçlar alırsak, o zaman 25 milyon taraftarı kimsenin üzmeye hakkı yok. Şapkasını önüne koyup, istifa etmesi gerekir. Başkan, takım başarılı olursa 10 yıl daha görevde kalsın. Bizler koltuk sevdalısı insanlar değiliz.'' 
     
</TEXT>
</DOC>
