<DOC>
<DOCNO> 178099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/dunya/dun02.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombay'da terör 47 ölü 
</HEADLINE>
<TEXT>

   Peş peşe patlatılan iki bombalı araç 143 kişinin de yaralanmasına neden oldu 
      DIŞ HABERLER SERVİSİ 

   
   Birçok kez Hindu - Müslüman çatışmasına sahne olan Hindistan'ın ticari başkenti Bombay'da dün meydana gelen 2 patlamada en az 47 kişi öldü, 143 kişi de yaralandı. Hindistan saldırıdan, Keşmirli silahlı grup Laşkarı Tayibe'yle bağlantılı Hindistan İslamcı Öğrenci Hareketi'ni SIMI sorumlu tutuyor. 
   Öğlen saatlerinde eşzamanlı olarak meydana gelen patlamaların ilkinde, İngiliz h kimiyeti sırasında yapılan turistik Hindistan Kapısı anıtının otoparkında bulunan bir taksi, bagajına yerleştirilen bombayla havaya uçtu. Çevredeki otomobiller tahrip olurken, kopan metal parçaları 100 metre havaya fırladı. Yakındaki Taj Mahal Oteli'nin camları kırıldı. 
   5 dakika sonra Bombay'ın öteki yakasında bulunan Hindu Tapınağı yakınında yine aynı şekilde bagajına bomba yerleştirilen başka bir taksi patladı. Kentin finans merkezi sayılan ve çok sayıda kuyumcunun bulunduğu Zaveri Çarşısı kana bulandı. Polis, Bombay Garı'nın raylarında ise 9 bomba patlatıcı aygıt buldu. 
   Bu tür olaylar yüzünden Hindistan'la sık sık gerginlik yaşayan Pakistan, patlamaları hemen "terör eylemi" olarak niteleyerek kınadı. Pakistan Dışişleri Sözcüsü Mesud Han, "Bu saldırıları kınıyoruz. Tüm terör eylemlerini kınıyoruz" dedi. Bombay'daki dünkü patlamaların arkeologların, Ayodhya'da 1992'de Hindu fanatikler tarafından yıkılan Babri Camii'nin altında bir Hindu tapınağı buldukları şeklindeki söylentiler üzerine meydana geldiği ileri sürülüyor. Babri Camii'nin yıkılması üzerine binlerce kişinin öldüğü Hindu - Müslüman kavgası patlak vermişti. 
   
</TEXT>
</DOC>
