<DOC>
<DOCNO> 156729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/ekonomi/eko11.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın hisse THY ve T.Telekom'da var 
</HEADLINE>
<TEXT>

     Türkiye'de uzun süre tartışma yaratmasına rağmen bazı kamu kurumlarında halen altın hisse uygulaması bulunuyor. Dünyada bugüne kadar yapılan belli başlı telekom özelleştirmelerinde, stratejik ortaklara çoğunlukla yönetim hakları devredilmesine rağmen, telekom özelleştirmelerinin hiçbirinde Türkiye'deki anlamı ile bir "altın hisse" söz konusu değil. Bazı ülkelerde devletin elinde tutulan "imtiyazlı hisse" sadece ulusal güvenlik konusunda kullanılabilen hakları içeriyor. 
     Türkiye'deki 'altın hisse' ise ulusal güvenlik ve olağanüstü haller dışında belli bir hacmi aşan yatırım kararları gibi ticari operasyonları da kapsıyor. Türkiye'de Türk Telekom'un yanı sıra Türk Hava Yolları'nda da THY altın hisse uygulaması bulunuyor. Halen dünyanın bazı havayollarında bu uygulama sürdürülüyor. POAŞ'taki altın hisse uygulaması ise kaldırıldı. 
     

</TEXT>
</DOC>
