<DOC>
<DOCNO> 181517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sonspo01.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Dev Adam'ın elendi... Kim ne dedi 
</HEADLINE>
<TEXT>

     33. Avrupa Erkekler Basketbol Şampiyonası'nda ''12 Dev Adam''ın ilk 8'e kalamamasının yankıları sürüyor. 
     Ülkerspor Antrenörü Tolga Öngören, 2001'deki Avrupa ikinciliğinden sonra bu sonucu kimsenin beklemediğini belirterek, ''Kritik dakikaları daha iyi oynamalıydık. Basit hatalarla ilk 8'in dışında kaldık. Zaten Sırbistan-Karadağ maçındaki hataları, Yunanistan maçında yapmasaydık, şimdi çeyrek finaldeydik'' dedi. 
     Millilerin Avrupa ikincisi olduğu 32. Avrupa Şampiyonası'nda A Milli Takım'ın yardımcı antrenörü olan Öngören, 2 şampiyona arasında oyun felsefesi olarak fazla bir değişikliğin olmadığını vurgulayarak, şöyle konuştu 
     ''Oyuncularımız 2 yıl öncesinden daha tecrübeliydiler. Bu tecrübenin takıma daha fazla yansıyacağını düşünüyordum. Ama çok ufak tefek hatalar bizi ilk 8'in dışarısına itti. 
     Mehmet Okur turnuvanın yıldızıdır. Bence turnuvanın en iyi ilk 5'inde yer alacaktır. Bu şampiyonanın takımımız açısından 2001'den farkı, Hüseyin'in olmamasıydı. İyi bir Hüseyin olsaydı, sonuç farklı olurdu. 
     Hidayet, 2001'den beri aşağı yukarı aynı basketbolu oynuyor. Bu şampiyonada çok sapma yok. Oralarda maç kazanıldığı zaman bazı şeyler gözükmüyordu. Bu da doğaldır. Hidayet aynı felsefede oynadı. Oyuncuların kötü maçları olabilir. Mirsad'ın da son maçta öyle oldu. Ama, 2001'de Hırvatistan maçında Mirsad'ın kazanmamızda büyük etkisi vardı. 
     Sonuçta tek tek değerlendirmemek lazım. Genel anlamda şu an basketbolda geldiğimiz bir yer var. Gemileri yakmaya, kaos ortamı yaratmaya gerek yok. Bu şampiyonada ilk 8'e giremedik ama biz hala Avrupa'nın en iyi takımlarından biriyiz.'' Aydın Örs'ün Sırbistan-Karadağ maçından sonra yaptığı açıklamaları da değerlendiren Öngören, ''Sadece Aydın Örs veya teknik heyeti suçlamak yanlış olur. Aydın ağabey çok tecrübeli, çok mantıklıdır. Sanıyorum 2-3 gün durumu değerledirecektir. O'nun Türk basketboluna verdikleri yadsınamaz, Aydın Örs'ler kolay gelmiyor'' diye konuştu. 
     
     ATAMAN ''BEKLENTİLER ÇOK YÜKSEKTİ'' 

     Montepaschi Siena'nın eski antrenörü Ergin Ataman, turnuva öncesinde milli takımdan beklentilerin çok yüksek olduğunu kaydederek, ''Son şampiyonada final oynamış bir ekibimiz vardı. Ama ufak detaylar sonucunda elendik'' dedi. 
     Milli takımın geçen yıl Dünya Şampiyonası'nda göstermiş olduğu dağınık basketbolun dışında bu şampiyonada oldukça mücadeleci bir basketbol oynadığını anlatan Ataman, şunları söyledi 
     ''Bu şampiyonada takım olma konusunda önemli bir aşama kaydettiğimizi gördük. Ancak özellikle Yunanistan maçında son 2 dakikada bireysel hatalar yapmayıp, oyun disiplininden çıkmasaydık, grup birincisi olarak çeyrek finale kalacaktık. 
     Sırbistan-Karadağ maçında da Yunanistan maçına benzer bir şekilde maçın son dakikalarında yapılan bireysel hatalar ve hücumda çok şey beklediğimiz Mirsad ve Hidayet'in düşük şut yüzdesiyle oynaması nedeniyle yenebileceğimiz bir rakibe yenildik. Maalesef 11 hazırlık maçının sadece 3'ünden galip ayrılan takımımız, hazırlık maçlarında kazanan takım olma özelliğine kavuşamadı. Hazırlık maçlarında kazanamama psikolojisi baskı yaratmış. Oyuncular son dakikalarda bu baskıyla oyun disiplinin dışına çıkıyorlardı. Dramatik bir son oldu. Bu takım gerçekten final oynayabilecek bir ekipti.'' Ataman, bu tip sonuçlardan sonra genellikle teknik kadroların istifa ettiğini kaydederek, ''Teknik kadro maç içinde birtakım hatalar yapmış olabilir. Mirsad, Hidayet ve en önemli anda topu dışarı atan İbrahim'in hataları vardır. Ama sorumlu tek bir kişi değil, ekiptir. Eğer başarı olsaydı ekibin olacaktı. Böyle turnuvalardan sonra antrenörler bu dönemlerde çok duygusaldır. Örs'ün bütün sorumluluğu üstüne aldığını söylemesi güzel bir davranış. İşin gerçeği sorumluluk bütün ekibin. Keşke, bu tip sonuçlardan sonra teknik kadronun istifa etmesi Türkiye'de olmasa. Sonuçta istikrar çok önemlidir'' dedi. 
     
     ÖZGÜL VE YEŞİLDAĞ'IN GÖRÜŞLERİ 

     Fenerbahçe Antrenörü Murat Özgül ise Avrupa Şampiyonası gibi basketbolun üst düzeyde oynandığı bir organizasyonda, birilerini kazanıp, birilerinin yitirdiğini, bu açıdan milli takımın elenmesinin dünyanın sonu olmadığını söyledi. 
     Turnuvada günlük performansların çok önemli olduğunu vurgulayan Özgül, ''Bugün iyisin kazanıyorsun, yarın kaybediyorsun. Hergün bir başka maç. Eleme maçlarında günlük performans önemli. Elenmemiz dünyanın sonu değil. Herşey normal. Çok genç bir jenerasyonumuz var. Daha çok Avrupa Şampiyonu oynayacaklar. Tek kayıp, bu kadronun olimpiyatlara katılamayacak olmasıdır'' diye konuştu. 
     Galatasaray Teknik Menajeri Cihansever Yeşildağ da final oynaması gereken milli takımın, çok şanssız yenilgilerle elendiğini bildirdi. 
     Yeşildağ, turnuvada millilerin bazı terslikler yaşadığını dile getirerek, ''Hidayet'in performansı bu turnuvada bizim derecemizi etkiledi. Mirsad ve Hidayet'in son maçtaki oyunları, takımın önde olduğu periyodlardaki isabetsiz şut seçimleri yenilmemizde etkendi. Bu takımda çok güzel olan Mehmet'in Avrupa ve dünya çapında yıldız olarak parlamasıdır. Ender de çok başarılı oldu. İlk 8'e giremedik ama biz her zaman ilk 4'de oluruz. Hırvatlara ve Sırplara üstünlüğümüz ortaya çıktı. Böyle bir takımımız olmasından dolayı gurur duyuyoruz'' diye konuştu. 
     
</TEXT>
</DOC>
