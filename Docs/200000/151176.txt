<DOC>
<DOCNO> 151176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/son/sondun15.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
"Irak'ta hükümet yapısını zorla kabul ettirmeyeceğiz" 
</HEADLINE>
<TEXT>

     Irak'taki geçici hükümetin başına geçecek Amerikalı emekli korgeneral Jay Garner, ABD'nin Irak'ta demokratik bir hükümet oluşturmak istediğini, ancak bu hükümetin şeklini ve yapısını zorla kabul ettirmeyeceklerini söyledi. 
     Garner, Washington Post gazetesine yaptığı açıklamada, Irak'a, halkın iradesini yansıtan bir hükümet kurmayı sağlayacak demokratik bir süreç getirmek istediklerini belirterek, ''Ne tarz bir hükümet olacak, ne tür bir süreçten gecilecek, bunlara onlar Irak halkı karar verecek. Bizden isteneni yapacağız'' dedi. 
     Halen Kuveyt'te bulunan ve yarın ekibiyle Bağdat'a yerleşmesi planlanan Garner, kendisini, en çok Irak'taki insani durum, ülkenin ekonomik olarak yeniden yapılanması ve bağımsız hükümetin kurulması konularının düşündürdüğünü belirtti. 
     Irak'ta iktidarın belirlenmesi için herhangi bir takvim bulunmadığını belirten Garner, ''Iraklılara hükümetin dizginlerini, bir takvime göre değil, Iraklılar kabul etmeye hazır olduğunda vereceklerini'' ifade etti. 
     





</TEXT>
</DOC>
