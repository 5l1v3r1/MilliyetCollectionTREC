<DOC>
<DOCNO> 177146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/yazar/sazak.html </URL>
<DATE> 2003/08/21/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Selimiye mesajları 
</HEADLINE>
<TEXT>

   
   Birinci Ordu Karargahı'nda dün devir teslim töreni vardı. Ağustos Şurası'nda emekliye ayrılan Orgeneral Çetin Doğan, görevini 'Özkök sonrası' Genelkurmay Başkanlığı'na kesin gözüyle bakılan Orgeneral Yaşar Büyükanıt'a devretti. 
   Töreni izledim. 
   Komutanlar çarpıcı mesajlar verdiler. 
   Çetin Paşa, 28 Şubat sürecinde Genelkurmay Harekat Başkanı'ydı. Başbakan Erdoğan'ın başkanlık ettiği Ağustos Şurası'nda 'Türk toplumunun AB sevdasını kullanarak Cumhuriyet'i ve orduyu rencide edecek girişimlerden kaçınılmasını' isteyen görüşleri medyaya yansıdı. 
   Son çıkışı Irak'a ilişkindi. 
   Çetin Doğan, bir asker olarak 'Mehmetçiğin kanını Galiçya'da, Yemen'de akıttık. Niçin akıttığımızı hala soruyoruz' diye orduyu Bağdat bataklığına sürmenin risklerini ortaya koyarken 'sivil paşalar' Osmanlı'yı çökerten yanlışları 'Oralar vatan toprağıydı' diye günümüze taşımaya çalıştılar. 
   Zaten Irak savaşının başından itibaren tuhaf bir ayrışma var 
   Askerler daha 'sivil' ve ihtiyatlı, 'sivil paşalar' gözükara ve askercil. 
   Bu aculluğun ne anlama geldiği Bağdat'taki BM binasının havaya uçurulmasıyla sergilenmedi mi Saygın bir diplomat olan Sergio de Mello ile birlikte Irak'ın yeniden yapılandırılması sürecinde 'barışçı' çabalar sürdüren BM görevlileri ve onlarca masum insan 'işgalci' görülerek yaşamlarından oldular. 
   Ortadoğu giderek bir terör bataklığına dönüşürken 'BM temsilciliğini bile korumakta acze düşen' ABD'nin yerine Türk askerini Irak'a sürmenin 'ulusal çıkarlar' açısından hangi gerekliliğe dayandığı iyi düşünülmeli. Elbette bunun sorumluluğu Meclis'te, 'siyasiler'de olacak ama ABD asker istiyor diye, 'Osmanlı düşleri' görmenin alemi yok. 
   Eğer başkalarının toprağında gözü olmak 'her zaman kazandırmış olsaydı' Hitler'in Alman İmparatorluğu rüyası 50 milyon insanın ölümü ve İkinci Dünya Savaşı sonunda ülkesinin bölünmesiyle son bulmazdı 
   Türkiye, Anadolu coğrafyasında 80 yıldır barış içinde yaşıyorsa 'kimsenin toprağında gözü olmadığı içindir.' 
   Çetin Doğan'ın, 'hava kurşun gibi ağır' diyerek Nazım'ın dizelerinden alıntılarla laik, demokratik Cumhuriyet'in aşındırılması çabalarına geçit vermeyenlere teşekkür ederken, 'vatanla müstemlekeyi' karıştıranların kendisine Kurtuluş Savaşı'ndaki 'mütareke basını'nı anımsatmasından acıyla söz etmesi anlamlıydı. Büyük alkış aldı. 
   Veda mesajı sertti 'Aydınlık yarınlar savaşımında, ordu ulusun yanında yer alacaktır.' 
   Büyükanıt Paşa'nın Silahlı Kuvvetler'deki değişim ve gelişmeden, kurumsal dinamiklerden söz ederken 'duygusal engeller'in ortadan kaldırılması çağrısı anlamlıydı. 
   Kara Kuvvetleri Komutanı Aytaç Yalman'a törenden sonra ABD'nin yanıtını sorduk 'Sualname cebimde' dedi ama 'yorum yapmadı ' 
   Tezkerede söz hükümetin. 
   
      
   
</TEXT>
</DOC>
