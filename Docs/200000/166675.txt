<DOC>
<DOCNO> 166675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sontur04.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçırılan genç kız Vallahi beni öpmedi 
</HEADLINE>
<TEXT>

     İsmail AKDUMAN SAMSUN, DHA 
     Samsun'da 16 yaşındaki T.D.'yi kaçırıp alıkoymak ve ırza geçme girişiminde bulunmak suçlarından tutuklu yargılanan Mustafa Akman, "İstedim, vermediler. Ben de kaçırdım'' dedi. Kaçırılan T.D. ise, Akman'ı savunarak, "Vallahi bana elini bile sürmedi. Hatta öpmedi bile'' diye konuştu. Akman bunun üzerine tutuksuz yargılanmak üzere tahliye edildi. 
     Samsun'da yaklaşık geçen ay meydana gelen olayda, sevgilisi T.D.'yi kaçıran Mehmet Akman, hakkında 10 yıla kadar hapis istemiyle Samsun 1'inci Ağır Ceza Mahkemesi'nde yargılanmaya başlandı. Akman, suçlamaları kabul etmeyerek, T.D.'yi babasından istediğini, işi olmadığı için kızın kendisine verilmediğini anlatarak, "Ben de kaçırdım. 3 gün sonra polisler bizi yakaladı. Onu seviyorum ve evlenmek istiyorum'' dedi. Genç kız ise, sevgilisinden şikayetçi olmadığını belirterek, "Beni kaçırmadı. Birlikte kaldığımız 3 gün içerisinde başka odalarda yattık. Vallahi bana elini bile sürmedi. Hatta beni öpmedi bile. Kendisinden şikayetçi değilim'' diye konuştu. 
     Genç kızın babası Musa Durgut da sanıktan şikayetçi olmadığını söyleyerek, "Ailesi değil kendisi tek başına gelip istedi. Biz de vermedik. Bir hafta sonra kızımı kaçırdı. Ben de polise haber verdim. Daha sonra telefon açıp, kızımı istedim. Ancak getirmedi. Bir cahillik yapmışlar. Şikayetçi değilim'' dedi. Mahkeme heyeti Mustafa Akman'ın tahliyesine karar verirken, genç kızın bakirelik raporunun gelmesi için davayı erteledi. 
     
</TEXT>
</DOC>
