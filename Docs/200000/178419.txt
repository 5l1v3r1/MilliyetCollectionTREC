<DOC>
<DOCNO> 178419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sondun22.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bremer faturayı açıkladı Milyarlarca dolar 
</HEADLINE>
<TEXT>

     Irak'taki Amerikalı sivil yönetici Paul Bremer, Irak'ın yeniden yapılanma çalışmaları için sadece gelecek yıl milyarlarca dolarlık dış yardım gerektiğini söyledi. 
     Bremer, Washington Post gazetesine verdiği mülakatta, Irak'ın gelirlerinin ekonomik ihtiyaçlarını karşılamaktan uzak olacağını belirterek, mevcut elektrik ihtiyacını karşılamak için 2 milyar, 4 yıl içinde tüm Iraklılara temiz su vermek için ise 16 milyar dolara ihtiyaç olduğunu tahmin ettiklerini bildirdi. 
     Rakamlara Pentagon'un Irak'taki askeri operasyonlar için harcadığı aylık 4 milyar doları eklemek gerektiğini de söyleyen Bremer, ortaya çıkan son rakamların Irak işgalinin maliyetinin giderek arttığını gösterdiğini kaydetti. 
     Irak'ın büyük petrol yataklarından hızla gelir elde edilmesi fikrinin petrol boru hatlarına düzenlenen sabotajlar ve yağmalamalar yüzünden başarısız olduğunu belirten Bremer, Irak'ın savaştan önceki petrol üretme seviyesine Ekim 2004'de ulaşacağını ümit ettiğini ifade etti. 
     Bremer, Irak'ın 2002 yılındaki petrol üretme seviyesine ulaşılsa bile elde edilecek gelirlerin yeniden yapılanma çalışmaları için gereken miktara ulaşamayacağına dikkati çekti. 
     Washington'da bu hafta mali konularla ilgili bir dizi ciddi toplantı yapması beklenen Bremer, Irak'a yabancı yatırımlarla ilgili olarak Irak Hükümet Konseyi ile çok yoğun görüşmeler içinde olduklarını bildirdi. 
     Bremer, Irak'ta işlerin yoluna girmesinin yıllar alacağını ve bunun için sayısız milyarlarca dolar harcanacağını kaydetti. 
     ABD Başkanı George Bush da dün Missouri eyaletinin Saint Louis kentinde, Irak'ın yeniden inşası için önmeli miktarda para ve zamana ihtiyaç olduğunu, daha çok ülkenin ABD'nin çabalarına katkı sağlaması için gayret göstereceğini söylemişti. 
     
</TEXT>
</DOC>
