<DOC>
<DOCNO> 153617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/dunya/adun.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kimyasal silahlar nerede ' fırçası 
</HEADLINE>
<TEXT>

Blair, savaş nedeniyle gerginleşen ilişkileri tamir için gittiği Moskova'da Putin'den azar işitti "Saddam nerede .. Kitle imha silahları ne oldu .. Bu soruların cevabını hiçbirimiz bilmiyoruz" 
     CENK BAŞLAMIŞ Moskova 

     İngiltere Başbakanı Tony Blair, Irak savaşı nedeniyle gerginleşen ilişkileri tamir etmek için geldiği Moskova'da zor anlar yaşadı. 
     Rusya Devlet Başkanı Vladimir Putin, önceki gün kısa bir ziyaret için Moskova'ya gelen Blair'i çok sıcak karşıladı ancak hemen ardından Irak'ın devrik lideri Saddam Hüseyin ve kitle imha silahlarıyla ilgili soru bombardımanına tuttu. Putin, "Saddam nerede Kitle imha silahlarına ne oldu Belki de hiç silah yoktu. Belki de Saddam bir sığınakta silahları ateşleyeceği anı bekliyor. Belki silahları teröristlere vermeyi düşünüyor. Bu soruların yanıtlarını hiçbirimiz bilmiyoruz" dedi. Blair, sorular karşısında sessiz kaldı. 
     Rusya Devlet Başkanı, Blair'in Irak'a uygulanan yaptırımların kaldırılması önerisi de kabul etmedi ve öncelikle uluslararası silah denetçilerinin çalışmalarını bitirmesi gerektiğini söyledi. Putin, Irak halkının hiçbir baskı olmaksızın kendi geleceğini tayin edebilmesini istedi. Böylece Blair, iki saatlik görüşme için geldiği Moskova'dan eli boş ayrılmış oldu. 
     Blair, Putin'e Irak'ın savaş sonrası yeniden yapılanmasına yönelik üç aşamalı bir plan önerdi. Planın birinci aşamasında koalisyon güçlerinin Irak'ta olağan gündelik yaşama dönülmesi için önlemler alınması, ikinci aşamada yönetim organlarının oluşturulması, son aşamada ise yeni anayasanın kabul edilerek ülkenin yasal bir yönetime kavuşması yer alıyor. Putin, önerileri olumlu karşıladığını, ancak planın her aşamasında Birleşmiş Milletler'in BM devrede olmasını gerektiğini söyledi ve "İktidarın Irak halkına devredilmesi kesinlikle geciktirilmemeli" dedi. 
     
     Moskova'da sustu, Londra'da konuştu 
     Putin'e Moskova'da yanıt vermekten kaçınan Blair, Londra'ya dönüşünde Avam Kamarası'nda yaptığı konuşmada, Saddam Hüseyin'in kitle imha silahlarına sahip olmadığına inananlara gönderme yaparak, "Silahlar bulunduğunda sözlerini yiyeceklerdir" dedi. Blair, tüm soru ve eleştirilere karşın Saddam Hüseyin'in kitle imha silahları ürettiğine inandığını bir kez daha savundu. 
     


DÜNYA 










</TEXT>
</DOC>
