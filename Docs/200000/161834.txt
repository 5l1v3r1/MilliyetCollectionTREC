<DOC>
<DOCNO> 161834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/sondun11.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın kızı "Vize verilirse İngiltere'ye yerleşiriz" 
</HEADLINE>
<TEXT>

     İngiltere'de yayınlanan The Sunday Telegraph gazetesine konuşan Irak'ın devrik Devlet Başkanı Saddam Hüseyin'in büyük kızı Raghad, iddia edildiği gibi İngiltere'ye iltica etmeyi düşünmediklerini, bunu kendilerine uygun ve yakışan bir davranış olarak görmediklerini söyledi. 
     ''Saddam'ın Kızları İngiltere'den Davet Bekliyor'' başlıklı haberde, kız kardeşi Rana ile Irak'ta saklanan Raghad'ın, ''ancak İngiliz devleti bize yasal vizeler verdirse tabii ki İngiltere'ye taşınmayı düşünebiliriz'' dediği belirtildi. 
     Planlarının batı medyası tarafından yanlış anlaşıldığını, ilticayı akıllarından bile geçirmediklerini kaydeden Raghad, ancak İngiltere'ye ziyaretçi olarak gidip, mümkün olursa kalabilmeyi düşündüklerini doğruladı. 
     İki kız kardeşin eşlerini öldüren babalarıyla aralarının çok iyi olmadığını, onun devrilmesinin ardından Irak'ta intikam saldırılarının hedefi olmaktan da korktuklarını yazan Telegraph, Raghad'ın yerinin öğrenilmesinden çok korktuğunu ve ancak aile içinden birinin aracılığıyla Telegraph ile söyleşiyi kabul ettiğini bildirdi. 
     Soruların yazılı olarak Raghad'a ulaştırıldığını ve yanıtların da aracı sayesinde kendilerine döndürüldüğünü belirten Telegraph, Raghad ve kız kardeşinin kendileri ve çocuklarının sağlıklarının iyi olduğunu bildirdiğine dikkat çekti. 
     Anneleri Sacide'nin kendileriyle birlikte olmadığını belirten Raghad'ın özel konulara girmekten kaçındığını belirten Telegraph, Saddam'ın her iki kızının da eşlerinin ölümünden bu yana siyah yas giysileri giydiğini bildirdi. 
     
</TEXT>
</DOC>
