<DOC>
<DOCNO> 196179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sontur21.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
"Soğuk algınlıkları ölümcül olabilir" 
</HEADLINE>
<TEXT>

     Afyon Kocatepe Üniversitesi AKÜ Öğretim Üyesi Doç. Dr. Sefa Dereköy, soğuk algınlıklarının Akut solunum yolu enfeksiyonları insanlarda görülen en yaygın hastalık olduğunu, tedavide geç kalınması halinde ölümcül olabileceğini söyledi. 
     Dereköy, soğuk algınlıklarının yetişkinlerde yüzde 30-50 oranında iş gücü kaybına, çocuklarda ise yüzde 60-80 oranında okula devamsızlığa neden olduğunu bildirdi. 
     Soğuk algınlığının en çok üst solunum yollarında ağız, boğaz, burun ve gırtlakta etkisini gösterdiğini, alt solunum yolları denilen bronş ve akciğerlerin de hastalığa katılabildiğini belirten AKÜ Öğretim Üyesi Doç. Dr. Sefa Dereköy, hastalığın başlıca şikayetlerinin burun akıntısı, hapşırma, hafif ateş, boğaz ağrısı ve ses kısıklığı olduğunu kaydetti. 
     Hastalığın 4-9 gün kadar sürdüğünü ve genellikle kendiliğinden iyileştiğini ifade eden Dereköy, şu bilgiyi verdi 
     ''Hastalıktaki bu süreç normal gitmezse soğuk algınlığının ardından sinüzit, orta kulak iltihapları, bronşit ve pnömoni gibi daha ağır ve antibiyotik kullanmak zorunda kaldığımız hastalıklar ortaya çıkar. Erken kış dönemlerinde salgınlar yapar ve yüksek riskli hastalarda akciğer ve kalbe etkileriyle ölümlere yol açar.'' 
     
     SOĞUK ALGINLIĞI TEDAVİSİ 
     Soğuk algınlıklarının tedavisinde, istirahat, temiz hava, ağrı kesici ve ateş düşürücüler ve akıntıları azaltan ilaçların ilk akla gelen tedbirler arasında yer aldığını ifade eden Doç. Dr. Sefa Dereköy, istirahatın sadece bireyin kendisi için değil, hastalığın toplumun diğer bireylerine bulaşmasını önlemek açısından da gerekli olduğunu söyledi. Dereköy, ''Hasta kişilerin, başkalarını düşünerek toplu ortamlardan Sinema, bankalar, pastaneler, kapalı alışveriş yerleri gibi uzak durmaları gerekir'' diye konuştu. 
     
     KORUNMA YOLLARI 
     Soğuk algınlığından korunmanın, bu hastalığın nasıl bulaştığının bilincinde olmaktan geçtiğini ifade eden Dereköy, şöyle devam etti 
     ''Bol meyve yemek, sulu ve C vitamininden zengin diyetle beslenmek, soğuk havalarda ortaya çıkan güneş ışınlarından yararlanmak, aşırı yorgunluk ve stresten uzak durmak başlıca korunma yöntemleridir. Medya ve halk sağlığını korumakla ilişkili kuruluşlar, hemen yaz sonrasında soğuk algınlığının önemini topluma anlatmalı, aşı zamanı olan Eylül ve Ekim ayları geçirilmeden, ilk hastalar ortaya çıkmadan konu topluma aktarılmalıdır.'' 
     
</TEXT>
</DOC>
