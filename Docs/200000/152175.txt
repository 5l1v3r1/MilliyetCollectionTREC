<DOC>
<DOCNO> 152175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sontur06.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
TCDD'nin korkulu rüyası "yaramaz çocuklar"... 
</HEADLINE>
<TEXT>

     Özellikle kent çıkışlarında trenlere taş atarak trilyonları bulan maddi zarara yol açan çocuklar, TCDD için ''korkulu rüya'' olmaya devam ediyor. 
     Çocukların trenlere taş attığı yerlerin başında, şehirlerin giriş ve çıkışları geliyor. Camları kırılan ya da çeşitli hasarlar oluşan trenlere atılan her taş, seferin yarım ile 1 saat arasında rötar yapmasına neden oluyor. 
     Konya Gar Müdürü Hasan Doğan, Konya'nın çocukların trenleri taşlamasından mağdur olan iller içinde ilk sıralarda yer aldığını belirterek, gerekli eğitim-öğretimden yoksun çocukların trenlere büyük hasar verdiğini, hatta trenlere taş atan birçok çocuğun, konudan haberdar olan aileleri tarafından bile uyarılmadığını bildiklerini söyledi. 
     Konya Garı sorumluğunda olan yük ve yolcu trenlerinde, 2002 yılında toplam 131 cam kırılması vakası meydana geldiğini, 2003'ün ilk 2 ayında ise 14 camın kırıldığı belirten Doğan, ''Genellikle camların kırılmasıyla sonuçlanan, trenlere atılan her bir taşın maliyeti 95 ile 150 milyon lira arasındadır. Şehirlerarası demiryollarında 'tren taşlama' yüzünden TCDD, her yıl trilyonlarca lira zarara uğramaktadır'' dedi. 
     
     HUTBE BİLE OKUNDU 
     Karayolu taşımacılığına göre daha ucuz ve konforlu olan trenle seyahati tercih eden vatandaşların, camdan içeri her an girmesi olası taşlar yüzünden tedirgin olduklarını ifade eden Doğan, şunları kaydetti 
     ''Verilen hizmetten son derece memnun olan yolcularımızın ortak şikayeti, bir çocuğunun attığı taşla, yanındaki camın kırılacağı düşüncesi. Tren taşlama olayını engelleyebilmek için güvenlik kuvvetlerinden, benzer olayların görüldüğü yerde, tren geçiş saatlerinde güvenlik önlemleri alınmasını istedik. İl Müftülüğümüzün duyarlılığı sayesinde cuma hutbelerinden de trene taş atılmaması konusunda vatandaşlara uyarılar yapıldı. Ayrıca, Milli Eğitim İl Müdürlüğü'nün talimatıyla ilköğretim okulu öğrencilerine öğretmenleri tarafından uyarıcı bilgiler verildi. Ancak beklediğimiz sonucu alamadık.'' 
     
     TEK ÇÖZÜM TEL ÖRGÜ 
     TCDD'yi, dolaylı olarak da ülke ekonomisini trilyonlarca liralık zarara uğratan ''tren taşlama'' olayının tam olarak önüne geçilebilmesi için, rayların dış etkilere karşı izole edilmesi gerektiğini vurgulayan Doğan, ''Ankara ve İstanbul'da olduğu gibi, Konya'nın giriş ve çıkışları başta olmak üzere, il sınırları içinde bulunan 26.5 kilometrelik tren yolunun her iki yanına tel örgü çekilmesi şarttır. Böylece hemzemin geçitte oluşan trafik kazaları da önlenmiş olur'' diye konuştu. 
     Doğan, trene taş atmanın sadece ahlaken değil yasal olarak da ciddi bir suç olduğunu, olayı yapan kişinin belirlenmesi durumunda, kırılan cam bedelinin çocuğun babasından karşılandığını, trenin rötar yaptığı her dakika içinde ise kişinin tazminat ödemek durumunda kaldığını sözlerine ekledi. 
     





</TEXT>
</DOC>
