<DOC>
<DOCNO> 189046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/soneko16.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı Ramazan arifesinde Irak'a ilk bizim elimiz uzanacak 
</HEADLINE>
<TEXT>

     Tarım ve Köyişleri Bakanı Sami Güçlü, Türk tarımının, az gelişmiş ülkelerin içinde bulunduğu noktadan çok ileri olduğunu, ancak Türkiye'de gıda yetersizliğinden çok, gıdaya erişilememesi problemi bulunduğunu bildirdi. 
     16 Ekim Dünya Gıda Günü dolayısıyla Tarım ve Köyişleri Bakanlığı ile Birleşmiş Milletler Gıda ve Tarım Örgütü FAO Türkiye Temsilciliği tarafından düzenlenen plaket töreni ve panel, Manisa'da yapıldı. Etkinliğin açılışında konuşan Tarım ve Köyişleri Bakanı Güçlü, 1996 yılında Dünya Gıda Zirvesi'nde alınan kararlara göre açlıkla karşı karşıya olan insan sayısının 2015 yılına kadar yarı yarıya azaltılmasının hedeflendiğine dikkati çekti. Güçlü, ''FAO'nun son raporlarına göre, dünyada aç insan kalmaması için 100 yıldan daha fazla süre gerekmektedir''dedi. 
     Sami Güçlü, dünyanın ulaştığı bilimsel ve teknolojik gelişmeye rağmen, halen Afganistan, Bangladeş, Çin, Hindistan, Pakistan gibi Asya ülkeleri, Zambiya, Mısır, Gana, Kenya, Nijerya, Etiyopya gibi Afrika ülkeleri, Peru, Meksika, Brezilya gibi Orta ve Güney Amerika ülkelerinde insanların açlıkla karşı karşıya kaldığını belirtti. Hayvan refahının tartışıldığı gelişmiş ülkelerdeyse insanların obeziteden hayatlarını yitirdiğine dikkati çeken Güçlü, ''21. yüzyılda insanların halen açlıktan hayatlarını kaybediyor olmaları bir insanlık ayıbıdır'' dedi. 
     
     TÜRKİYE'DEKİ DURUM... 
     Türk tarımının, az gelişmiş ülkelerin bulunduğu noktadan çok ileride olduğuna işaret eden Güçlü, bu durumun Türkiye için sevindirici olduğunu ve yarınlar açısından da bir güvence sayılabileceğini belirterek, sözlerini şöyle sürdürdü 
     ''Ancak Türkiye'de gıda yetersizliğinden çok, gıdaya erişilememesi bir problemdir. Bu da ülkemizin gelir dağılımındaki bozukluktan kaynaklanmaktadır. Gıda güvencesi olmayan kesimler arasında topraksız köylüler, orman köylüleri, varoşlarda yaşayan insanlarımızı sayabiliriz. Hükümet olarak sosyal politikalar alanında yapacağımız her tür düzenlemede, özellikle gelir dağılımını düzeltici, yoksul kesimleri gözetici ve bölgeler arası dengesizlikleri giderici unsurları gözönünde bulundurmaktayız. Gıda güvencesi olmayan kesimlerin gıdaya erişimini sağlamak en öncelikli görevlerimiz arasındadır.'' Türkiye'nin 1980'lere kadar gıda açısından yeterli bir ülke konumundayken, bugün mısır ve yağ bitkileri gibi bazı ürünlerde ithalat yapar hale geldiğini kaydeden Bakan Güçlü, ülkenin hayvansal üretimde, özellikle büyükbaş hayvancılıkta yeterli seviyelerde olmadığını bildirdi. 
     Tarım ve Köyişleri Bakanı Güçlü, tarım ürünlerindeki olumsuzlukları gidermek amacıyla bakanlık olarak hedeflerinin ithal edilen ürünlerin üretimini artırmak olduğunu belirterek, şöyle konuştu 
     ''Bunun için hayvancılığı, su ürünlerini, arıcılığı, yem bitkileri üretimini destekliyoruz. Soya, zeytin, pamuk, kanola, ayçiçeği gibi ürünlere prim veriyoruz. Ayrıca sulama yatırımlarına öncelik vererek tarımsal üretimde verimliliği ve kaliteyi yükseltmeyi hedefliyoruz. Tarımsal üretimde diğer önem verdiğimiz konu ise tohumculuktur. Özellikle sebze tohumculuğunda dışa bağımlılığı azaltmak ve çiftçilerimizin sertifikalı tohumluk kullanımı yaygınlaştırmak öncelikli amaçlarımız içindedir.'' Güçlü, ''1000 köye, 1000 Tarımcı'' Projesiyle ilgili olarak çalışmaların sürdüğünü de kaydederek, uygulamaya konulacak organize tarım bölgeleri, su havzalarında ve sınırlarda mayınlı arazileri temizleyerek, organik tarımsal üretim yapma projelerinin tarım sektörüne yeni bir ivme kazandıracağını söyledi. 
     Bakanlık olarak gıda sağlığı ve üretimi konusuna büyük önem verdiklerini belirten Sami Güçlü, gıdayla ilgili mevzuatı ve altyapıyı geliştirmeye yönelik önlemler alındığını bildirdi. 
     
     IRAK'A YARDIM ELİ... 
     Ramazan ayı arifesinde olunduğuna işaret eden Güçlü, sözlerini şöyle sürdürdü 
     ''Dünyanın birçok yerinde olduğu gibi, hemen yanıbaşımızdaki Irak'ta yardıma muhtaç insanlar var. Buralarda yeterince beslenememekten dolayı, daha önce diğer ülkelerde gördüğümüz türden facialar olabilir. Irak'a da uzanacak ilk yardım eli, bizim elimiz olacaktır. Yardıma ihtiyaç duyanlar tarafından aranan, beklenen büyük bir devlet olmanın arzusu içindeyiz. Dostlarımız ve komşularımız, isterim ki bir sıkıntı anında önce yüzlerini dönüp bize baksınlar ve o gözlerde umut olsun. Umudu bizde bulsunlar.'' 
     
</TEXT>
</DOC>
