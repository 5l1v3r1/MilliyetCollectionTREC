<DOC>
<DOCNO> 168229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/yazar/gunes.html </URL>
<DATE> 2003/07/09/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Rusya aldı başını gidiyor mu - 2 - 
</HEADLINE>
<TEXT>

     Ancak başka etmenler de vardı. Birincisi, Rusya'da kriz öncesi küçülme gözleniyordu. Öte yandan, 1991 sonrası liberalizasyon sürecinde kamu açıkları sürekli büyüyor ve 1995 yılına dek enflasyon kontrol edilemiyordu. 1994 yılında enflasyon yüzde 200'leri aşıp, müthiş bir daralma süreci başlayınca, önlem alma gereği doğdu. Alınan önlemlerle önce işsizlik artmaya başladı. Ancak ekonomideki daralma süreci de yavaşladı. Zamanla, yaratılan faiz - dışı fazla ile enflasyon da yavaşladı. 
 1994 1995 1996 1997 1998 1999 Reel büyüme -12.6 -4.0 -2.8 0.8 -1.0 1.0 Enflasyon 215 131 22 11 6.8 5.0 İşsizlik oranı 7.0 8.8 9.1 9.3 9.0 11.3 Faiz - dışı denge -8.8 -2.3 -3.0 -3.4 -1.3 1.8 Toplam kamu dengesi -9.8 -5.6 -6.7 -6.9 -8.0 -3.3      
     Krize girerken Rusya'nın 140 milyar dolar kadar dış borç, 70 milyar dolar kadar da Hazine bonosu borcu vardı. Yani toplam 200 milyar dolar kadar. Milli gelirin yüzde 42'si eden bu borç Türkiye'ye göre daha iyi sanılabilir. Ancak, gerek tasarruf düzeyi, gerekse mali piyasaların derinliğinin Rusya'da çok daha düşük olduğu unutulmamalı. 
     
     Krizde ne yapıldı 
     Bütçe dengeleri bir türlü tutturulamayınca, 1996 yılında işlerin kötüye gittiği izlenimi de doğmuştu. Rusya çeşitli borçlarını yurt dışında Euro - tahviller, yurt içinde de GKO'yla kısa vadeli tahvillerle ve OFZ'lerle çevirmeye başladı. Borcun çevrilmesinde önemli katkısı olan yabancı yatırımcılar Asya krizi sonrası Rusya'dan çıkmaya başlayınca, faizler aşırı ölçülerde yükseldi ve devlet borçlanmakta zorlanmaya başladı. Öte yandan, kamu kesimi ve sosyal güvenlik reformlarının tamamlanmamış olması da krizi olanaklı hale getirdi. 
     1998 Temmuz'unda Rusya IMF ile nikahı yeniden kıydı. Ve karşılığında 15.1 milyar dolar yardım aldı. Dünya Bankası da ayrıca 6 milyar dolar verdi. Böylece 17 Ağustos kararları diye bilinen önlemler, ya da IMF taahhütleri ele alındı. 

</TEXT>
</DOC>
