<DOC>
<DOCNO> 179346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sonspo05.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da moraller bozuk... 
</HEADLINE>
<TEXT>

     Konyaspor'da, deplasmanda Gaziantepspor karşısında alınan 3-1'lik yenilgi, moralleri bozdu. 
     Kulüp futbol şubesi sorumlusu ve basın sözcüsü İbrahim Kaplan, en az 1 puan parolasıyla çıktıkları maçın ilk dakikalarında kontrollü oynadıklarını kaydetti. 
     Maçın 7. dakikasında İbrahim'in kırmızı kart görmesi sonucu 10 kişi kalan Gaziantepspor'un üzerine gitmeye başladıklarını belirten Kaplan, çok sayıda gol pozisyonu yakaladıklarını, ancak bunları değerlendiremediklerini bildirdi. 
     Kaplan, gol aradıkları dakikalarda çok basit bir gol yediklerini ifade ederek, şunları söyledi 
     ''Gaziantepspor'un 10 kişi kalmasından yararlanamadık. Küçük hatalar nedeniyle kalemizde çok basit 3 gol gördük. Yakaladığımız fırsatları değerlendiremeyince, sezonun ilk galibiyetini bize karşı alan Gaziantepspor'a hayat veren takım olduk. Maçta yapılan hatalardan ders almamız gerekir.'' Kaplan, 10 yıl aradan sonra çıktıkları ilk deplasman maçından galibiyetle dönmek istediklerini belirterek, ''Galibiyeti isterken sezonun ilk mağlubiyetini aldık. Bu maçı unutup Galatasaray maçına motive olmak zorundayız'' dedi. 
     
</TEXT>
</DOC>
