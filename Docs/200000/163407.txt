<DOC>
<DOCNO> 163407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/yasam/ayas.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ormanda vahşet 
</HEADLINE>
<TEXT>

Boşandığı eşine kızan 23 yaşındaki Yılmaz Dilsiz, henüz lisede okuyan kayınbiraderini kaçırdı... Ormanda ağaca bağlayıp akıllara durgunluk veren bir işkenceyle öldürdü 
     ÖZDEN ELÇİ Bolu DHA 

     Bolu'da boşandığı eşinin çocuğunu göstermemesine kızan Yılmaz Dilsiz, lisede okuyan 16 yaşındaki kayınbiraderi Revin Öztoprak'ı kaçırıp götürdüğü ormanda ağaca bağlayarak komando bıçağıyla öldürdü. Dilsiz, memleketi Çorum'da kendisini bulan polislere de aynı bıçakla saldırınca bacağından vurularak yakalandı. 
     
     İnanılmaz işkence... 
     Öztoprak ailesinin oğulları Revin, 5 Haziran'da, okula giderken eski eniştesi Dilsiz 23 tarafından kaçırıldı. Olayı öğrenen baba Rıdvan ile anne Necla Öztoprak, polise oğullarının eski damatları tarafından kaçırıldığını söyledi. Bolu Emniyet Müdürlüğü'nde kurulan özel ekip, Dilsiz'in Çorum'da olduğunu belirleyerek ile gitti. Araştırmalar sürerken, Revin'in cesedi cuma günü Civril Köyü'ndeki ormanlık alanda bulundu. Üzerinde okul kıyafetleri bulunan Öztoprak'ın ağaca bağlandığı, bağırmaması için ağzının kravatıyla kapatıldığı, vücudunda sayısız bıçak darbesi olduğu, boğazı ve cinsel organı kesilerek öldürüldüğü belirlendi. Oğullarının ölüm haberini duyan anne ve baba sinir krizleri geçirdi Revin önceki gün toprağa verildi. 
     
     'Daha önce de yaptı' 
     Bir arkadaşıyla Akdağ Otel'de buluşmak isteyen Dilsiz de dün polisleri karşısında buldu. Kayınbiraderini öldürmekte kullandığı komando bıçağıyla polislere saldıran Dilsiz bacağından vurularak etkisiz hale getirildi. 
     Dilsiz'in eski eşi Nilüfer Öztoprak ve 2 yaşındaki kızı İrem de Bolu'ya gitti. Bolu Emniyet Müdürü Uğur Gür, "Dilsiz'in psikolojisi bozuk. Eşi babasının evine dönünce, kayınpederinin evinin karşısındaki inşaatın çatısına çıkarak intihar girişiminde bulunmuş" açıklamasını yaptı. 
     Dilsiz'in bu olaydan sonra boşandığını ve Öztoprak'ı birkaç ay önce kaçırdığını anlatan Gür şunları söyledi "O zaman kendisini yakaladık, çocuğu da kurtardık. Cezaevinde bir ay yattıktan sonra serbest kaldı. Bu kez intikam almak için akla hayale gelmeyecek işkence yapmış. Böyle vahşice işlenmiş bir cinayete meslek hayatımda ilk defa tanık oluyorum." 
     

</TEXT>
</DOC>
