<DOC>
<DOCNO> 153548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sonspo21.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erol Bulut dertli Ne olacak bu Fener'in hali 
</HEADLINE>
<TEXT>

     Yunanistan'ın Panionios takımında forma giyen Fenerbahçe'nin eski futbolcusu Erol Bulut, sarı-lacivertli takımda sezon başından bu yana eşi benzeri hiçbir takımda görülmemiş olumsuzluklar yaşandığını ileri sürdü. 
     İnternetteki ''www.erolbulut.com'' adlı web sitesinde ''Ne olacak bu Fener'in hali '' başlıklı bir yazı yazan sarı-lacivertli takımın eski futbolcusu, iyi bir Fenerbahçe taraftarı olarak içini dökmek istediği söyledi. 
     Sezon başından bu yana gerek yönetim, gerek takımda yaşanan skandalları ağzına almak istemediğini kaydeden Bulut, ''6-0'lık tarihi Galatasaray maçını saymazsak, tarihin en utanç verici sezonunu yaşadığımızı söyleyebilirim. Eşi ve benzeri başka hiçbir takımda görülmemiş rezillikler yaşandı. Bu sene göğsümü gere gere 'Fenerbahçeliyim' diye dolaşamadım. Fenerbahçeliliğimden değil ama oynanan futboldan utanıyorum. Böyle devam ederse UEFA Kupası'na bile katılmamız hayal. Umut görmüyorum'' diye konuştu. 
     Sarı-lacivertli takımın kurtuluşunun dünya çapında bir teknik adamla mümkün olabileceğini savunan Bulut, ''Gidişat ve mantalite değişmezse, seneye daha da vahim bir tablo ortaya çıkacak'' dedi. 
     
     ''BÜYÜK BİR İHTİMALLE PANIONIOS'TAN AYRILACAĞIM'' 
     Takımının Yunanistan Ligi'nde tarihinin en iyi sezonlarından birini yaşadığını kaydeden Erol, sezon sonunda büyük bir olasılıkla Panionios'tan ayrılacağını açıkladı. 
     Daha büyük bir kulüpte oynamak istediğini anlatan Erol, başta Almanya olmak üzere, Yunanistan'ın en büyük kulüpleri ve Türkiye'den çok ciddi öneriler aldığını ve bunlardan birisini değerlendireceğini bildirdi. 
     
     ''MİLLİ TAKIMA ÇAĞIRILMAMAM BENİ ÇOK ÜZDÜ'' 
     Erol, Çek Cumhuriyeti maçı için A Milli Futbol Takımı aday kadrosunda yer alamamasından dolayı da büyük üzüntü duyduğunu söyledi. 
     Yunanistan basınının, kendisinin ligin en iyi sol kanat oyuncusu olduğu konusunda hemfikir olduğunu belirten gurbetçi futbolcu, milli takıma çağrılmamasından duyduğu üzüntüyü, şöyle dile getirdi 
     ''Burada yayınlanan önemli bir dergi, beni Yunanistan'ın en iyi kanat oyuncusu seçti. Ama maalesef milli takımımızın Çek Cumhuriyeti ile yapacağı hazırlık maçı aday kadrosuna yine çağrılmadım. En verimli ve olgun dönemimi yaşadığım bir dönemde, böylesi önemsiz bir maçta dahi kadroda kendime yer bulamamış olmam beni çok üzdü.'' 
     




</TEXT>
</DOC>
