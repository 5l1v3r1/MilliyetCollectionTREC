<DOC>
<DOCNO> 156750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/siyaset/siy04.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK, BBP'li Şahin'in adaylığını iptal etti 
</HEADLINE>
<TEXT>

     ANKARA Milliyet 

     Radyo ve Televizyon Üst Kurulu RTÜK , BBP üyesi olduğu tespit edilen Mehmet Nuri Şahin'in TRT Genel Müdürlüğü adaylığını iptal etti. Ankara Üniversitesi Hukuk Fakültesi, "mevcut adaylar içinden üç adayın yeniden seçilmesi gerektiği, Şahin'in hukuken aday olarak kabul edilemeyeceği, yeni ilan ve adaylık başvurusuna gerek bulunmadığı, seçimin iptal edilmesi ve üç adayın yeniden belirlenmesi halinde de önceden seçilen adayların hukuken herhangi bir hak iddiasında bulunamayacakları" yönünde görüş bildirmesi üzerine dün toplanan RTÜK, Şahin'in adaylığını iptal etti. Fakültenin, "Görevdeki RTÜK üyeleri TRT adaylarını seçme yetkileri yok, bu nedenle genel müdürlük sürecinin iptali gerekli" yönündeki görüşü ise, şaşkınlık yarattı. RTÜK Kanunu'nda yapılan değişiklikle "TRT Genel Müdürü'nün yeni üyelerce seçilmesi" hükmünün getirildiğini hatırlatan RTÜK Başkanı Fatih Karaca, "yeni üyeler seçilene kadar mevcut üyelerin yetkilerini kullanabilecekleri" yönünde İstanbul Üniversitesi'nden Gürsel Öngören'den görüş alındığını kaydetti. RTÜK, 20 Mayıs'ta seçim kararını netleştirecek. 
     

</TEXT>
</DOC>
