<DOC>
<DOCNO> 172646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/ekonomi/eko02.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Lojistikte dev evlilik 
</HEADLINE>
<TEXT>

   34 ülkede faaliyet gösteren ve 2.3 milyar dolar cirosu bulunan İngiliz Tibbett Britten Group ile Yurtiçi Lojistik yüzde 50 - 50 ortaklık kurdu 
   EKONOMİ SERVİSİ 
   
   Dünyanın en büyük lojistik şirketlerinden İngiliz Tibbett Britten Group, Arıkanlı Holding şemsiyesi altında faaliyet gösteren Yurtiçi Lojistik ile ortaklığa gitti. 
   Çırağan Sarayı'nda imzalanan anlaşmaya göre, iki firma yüzde 50 - 50 ortaklıkla joint venture yeni bir lojistik şirketi kuracaklar. Yurtiçi Lojistik, bu ortaklıkla Tibbett Britten Group'un Balkanlar, Ortadoğu ve Türk cumhuriyetlerine açılımı için de önemli bir köprü haline geldi. 
   İmza töreninde konuşan Tibbett Britten Group CEO'su John Harvey, "Türkiye, Asya ile Avrupa arasında bir köprü oluşturuyor. Yakında Avrupa pazarına gireceksiniz. Sizin ürünlerinizi her yerde görmekteyiz. Uluslararası firmalar Türkiye'de var. Biz Türk firmalarıyla da çalışmak istiyoruz" dedi. Harvey, çok büyük müşterileri olduğuna ve bu müşterilerinin Türkiye'de de bulunduğuna dikkati çekerek, "Burada olmayanlar da Türkiye'ye gelmek istiyor" dedi. 
   
   'Yerel firma gibi çalışacak' 
   Türkiye'nin tekstilde en büyük tedarikçilerden biri olduğunu vurgulayan Harvey, Levi's gibi bir firmayla Türkiye'de çalışmaya başlayacaklarını, burada bulundukları için gururlu ve Türk pazarındaki geleceklerinden de çok emin olduklarını dile getirdi. Tibbett Britten Group Başkanı Mike Arrowsmith de, "Bu şirketi öyle yöneteceğiz ki iki çok güçlü ana şirket olacak. Bu, yerel bir Türk firması gibi faaliyet gösterecek" dedi. 
   
   Sektörde ilk örnek 
   Arıkanlı Holding Yönetim Kurulu Başkanı İbrahim Arıkan ise bu ortaklıkla Türkiye'nin bölgede önemli bir lojistik üssü durumuna geleceği söyleminin gerçekleştiğini ve ülke ekonomisine önemli katkılar sağlanacağını vurguladı. 
   Arıkanlı Holding Taşıma Grup Başkanı Celal Doluel de bugün sektörde bir ilkin yaşandığına dikkati çekerek, "Bugüne kadar hep satın alma olmuştu. İlk defa bir ortaklık oluyor. Bunu Türk sermayesinin bir başarısı olarak görmekteyiz" dedi. 
   
   Dünya markalarıyla çalışıyor    Tibbett Britten Group'un, 34 ülkede 38 bin 500 çalışanı, 15 bin 500 aracı, 5 milyon metrekarelik alana yayılan 370 deposu bulunuyor. Grubun 2002 cirosu 2.3 milyar dolar. Şirketin müşterileri arasında IBM, Unilever, Marks Spencer, Procter Gamble, Johnson Johnson, Levi Strauss, Hewlett Packard, Henkel, Reebok, Duracell, Siemens, Nestle gibi dünya markası olan 100'e yakın uluslararası şirket yer alıyor. Yurtiçi Lojistik ise Arıkanlı Holding bünyesindeki Yurtiçi Kargo'nun 21 yıllık tecrübesini arkasına alarak 2002 başında faaliyete başladı. 1972'de kurulan MEF dersaneleri ile faaliyetlerine başlayan ve bugün bünyesinde 8 bin 250 çalışanı bulunan Arıkanlı Holding, 1998'de taşıma, lojistik, turizm, sağlık, sanayi ve inşaat gruplarını holding şemsiyesi altında topladı. 
   
   
</TEXT>
</DOC>
