<DOC>
<DOCNO> 150293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sontur16.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı "Bu seneki ÖSS'de bir değişiklik olmayacak" 
</HEADLINE>
<TEXT>

     Milli Eğitim Bakanı Hüseyin Çelik ile Yükseköğretim Kurulu YÖK Başkanı Prof. Dr. Kemal Gürüz biraraya gelerek yükseköğretim ile ilgili konuları görüştü. 
     Çelik, yükseköğretimle ilgili bazı konuları ele aldıklarını, ÖSS'de bu yıl değişiklik yapılmayacağını belirtirken, Prof. Dr. Gürüz de, ''Türk yükseköğretiminin ana çizgisinin belli olduğunu, bu çizginin ana şeklinin değişmeyeceğini Çelik'e sunduğunu'' söyledi. 
     Çelik, Prof. Dr. Gürüz'ü makamında kabul etti. Yaklaşık 1.5 saat süren kabulün ardından Çelik, uğurlamak için Prof. Dr. Gürüz ile birlikte makamından çıktı. Bu sırada gazetecilerin soruları üzerine, Çelik ile Prof. Dr. Gürüz açıklamalarda bulundular. 
     Prof. Dr. Gürüz'ün nezaket ziyaretinde bulunduğunu ifade eden Çelik, ''Türk Milli Eğitiminin, yükseköğretimin bazı meselelerini konuştuklarını ve fikir teatisinde bulunduklarını'' belirtti. ÖSS'de değişiklik yapılıp yapılmayacağı sorusu üzerine Çelik, bu konuyu da ele aldıklarını belirterek, şunları söyledi 
     ''Sayın Başkanın emrinde çalışan uzmanlar var. Bizim bazı tekliflerimiz oldu. Sayın Başkan, bu konuda burada evet, hayır veya olur, olmaz deme konumunda olmadığını ifade etti. Onlarla konuşacağını, bir eksiklik, aksaklık varsa bunları masaya yatıracaklarını ve tekrar görüşebileceğimizi ifade ettiler. Tabii bu seneki ÖSS'de bir değişiklik olmayacak.'' ''Kamuoyunda tartışılan birçok konuyu da ele aldıklarını'' anlatan Çelik, öğretmen yetiştirme, pedagojik formasyon, fen-edebiyat ve eğitim fakülteleriyle ilgili konuları müzakere ettiklerini anlattı. 
     
     GÜRÜZ'ÜN AÇIKLAMASI 
     Prof. Dr. Gürüz de Milli Eğitim Bakanı Çelik'in görüşlerini kendisine bildirdiğini ifade ederek, ''Türk yükseköğretiminin ana çizgisinin belli olduğunu, kendisinin de bu çizginin ana şeklinin değişmeyeceğini Bakan Çelik'e sunduğunu'' söyledi. 
     ''Tabii ki Bakan ile YÖK Başkanı daima görüşürler, görüşmeye devam edeceklerdir'' diyen Prof. Dr. Gürüz, bunun Çelik ile ilk görüşmeleri olduğunu, bundan sonra da görüşmelerinin süreceğini kaydetti. Prof. Dr. Gürüz, ''Biz eskiden beri birbirimizi tanırız, kendisi bizim camiamızın eski bir mensubudur. Şu anda da Milli Eğitim Bakanıdır. Kendileriyle çok güzel bir görüşmemiz oldu'' diye konuştu. 
     
     ''GÖRÜŞLERİMİZ DEĞİŞMEDİ' 
     ''Yükseköğretim yasa taslağı çalışmalarına katılıp katılmayacakları'' sorusunu Prof. Dr. Gürüz, ''Şu anda somut hiçbir şey yoktur. O konudaki görüşlerimiz bellidir. O görüşlerimizin değişmesi söz konusu değildir'' diye yanıtladı. 
     ''Sayın Bakan ÖSYM Başkanı ile görüştüğünü, ancak ikna edemediğini anlatmıştı. Sizi ikna edebildi mi '' sorusunu Prof. Dr. Gürüz, şöyle yanıtladı 
     ''Bu bir ikna meselesi değil. Bunlar kişilerin ikna olmasıyla olacak şeyler değildir. Bazı kişilerin veya bazı siyasi kuruluşların iknasıyla, şöyle olsun demesiyle olacak işler değil. Bunlar ülkenin temel konularıdır. Her tarafı etkileyen konulardır. Biz Sayın Bakan ile görüşmelerimizi sürdüreceğiz. Daha çok görüşmemiz olacaktır kendileriyle. Bu aşamada benim açımdan somut olarak söylenecek hiçbir şey yoktur.'' ''Daha önce yaşanan gerginlikler aşıldı mı '' sorusuna karşılık Prof. Dr. şunları söyledi 
     ''Daha önceki gerginlikleri doğuran sebepler çıktığı taktirde ortaya, tutumlar da aynen olur. Ama mutlaka olacaktır diye bir sebep yoktur. Sayın bakan kendi görüşlerini bildirdi. Milli Eğitim Bakanıdır, siyasi kökenlidir. Ben bunları dinledim. Benim de bunlara tek başıma karar verme veya kendi görüşlerimi empoze etme diye bir tutumum yoktur, yetkim de yoktur. Gerginlik meselelerinin ortaya o şekilde konmasını da fevkalade yanlış bulurum. Neticede fikirler ortaya konur, fikirlerin savunulmasından dolayı da başkaları bunları gerginlik diye şey yaparsa o da bizi ilgilendirmez, bizim dışımızdadır.'' 
     
     ''FAYDALI BİR GÖRÜŞME OLDU'' 
     Bakan Çelik de aynı soruya şu karşılığı verdi 
     ''Demokrasilerde fikirlerin çatışmasından gerçekler ortaya çıkar. Farklı fikirlere sahip olmak, meselelere farklı yaklaşmak, demokrasinin gereğidir. Zaten Oscar Wilde'ın güzel bir sözü var Herkes benim gibi düşünürse, yanılmış olma ihtimalimin daha yüksek olduğunu düşünürüm. 
     Farklı görüşlerin olması, farklı görüşlerin medeni ölçüler içinde müzakere edilmesi, olması gereken şeydir. Biz de Sayın Başkan ile bu çerçevede bir görüşme yaptık ve ben de görüşmenin çok faydalı olduğunu düşünüyorum.'' 
     





</TEXT>
</DOC>
