<DOC>
<DOCNO> 191598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/soneko27.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsung, 2004 tasarımlarını İstanbul'da sergiliyor... 
</HEADLINE>
<TEXT>

     Samsung, 2004 yılında pazara sunacağı en son teknolojiyle donanmış ürün gamını, İstanbul'da sergiliyor. 
     Samsung'un her yıl dünyanın farklı kentlerinde düzenlediği ve gelecek yıla ait tasarımlarını tüketiciyle ilk kez buluşturduğu sergi, bu yıl ''DigitAll Inspiration 2003'' adı altında İstanbul'da Lütfi Kırdar Kongre ve Sergi Sarayı'nda gerçekleştiriliyor. 
     Ziyaretçilerin 28-29 Ekim tarihlerinde ücretsiz olarak gezebileceği sergide, dünyanın ilk 70 inç plazma televizyonu, dünyanın sabit sürücülü ilk dijital kamerası, gece görüşlü cep telefonu, kalp atışlarını ölçen müzik çalar, akıllı elektrik süpürgesinin de bulunduğu ev, mobil, ofis ve temel birleşenlerden oluşan geleceğin teknoloji ürünleri yer alıyor. 
     Samsung Electronics İcra Kurulu Başkanı Jong Yong Yun, serginin açılışında yaptığı konuşmada, 2004 yılı ürün tanıtımlarını bu yıl İstanbul'da yapmaktan çok mutlu olduklarını dile getirerek, şunları söyledi 
     ''İstanbul'un Samsung'un tasarım ve üretim anlayışıyla örtüşen çok önemli bir özelliği var. Samsung evde, ofiste veya kullandığımız tüm elektronik ürünlerin birbiriyle uyum içinde çalışması felsefesini benimser. İstanbul'da, Avrupa ve Asya'yı birbirine bağlayarak bizim aradığımız bu uyumu kendi bünyesinde uzun zaman önce gerçekleştirmiş bir şehir.'' Samsung'un, dijital buluşma alanında lider olmayı amaçladığını belirten Yun, insan ve teknolojiye yatırım yapmaya devam edeceklerini bildirdi. Jong Yong Yun, ''İş hayatının getirdiği birçok değişim ve belirsizlikler karşısında kendini yenileyemeyen kuruluşlar ayakta kalamazlar. Samsung, yaşam biçiminizi canlandıracak ve zenginleştirecek çözümler üretmeyi sürdürecek'' diye konuştu. 
     Samsung Electronics Global Pazarlama ve Dijital Çözümlerden Sorumlu Başkan Yardımcısı Eric Kim ise, müşteri ihtiyaçlarına yönelik faaliyetlerde bulunmaya devam edeceklerini söyledi. 
     
     SERGİLENEN ÜRÜNLER 

     Doğu Asya, Avrupa, Latin Amerika, Afrika ve Ortadoğu'dan çok sayıda gazetecinin de açılışına katıldığı İstanbul'daki sergide, ilginç ürünler tanıtılıyor. 
     Samsung'un piyasaya sunacağı akıllı cep telefonu serisi içerisinde gece görüşlü cep telefonu SGH-E700 dikkat çekiyor. 88 gram ağırlığındaki cep telefonu ile gece ve gündüz telefonu bile açmaya gerek olmadan fotoğraf çekilebildiği bildirildi. 
     VC-RP30W akıllı elektrikli süpürge, evin üç boyutlu bir haritasını çıkartarak önündeki engelleri belirliyor. Böylece daha hızlı temizlik yapabilen süpürge, önceden programlama sayesinde evde kimse yokken bile temizlik yapabiliyor. İçindeki mini kamera ile internet üzerinden izlenebiliyor. 
     Samsung, dünyada ilk kez 70 inç plazma panel televizyonunu ve dünyanın en büyük 54 inç ince tabaka transistor likit kristal panel televizyonunu da sergiliyor. Bu modellerin ikisi de dünyanın en yüksek resim çözünürlüğü sunan ürünler olma özelliğine sahip bulunuyor. 
     Dünyanın sabit sürücülü ilk dijital kamerası ITCAM 9 ile sabit veya hareketli görüntüler PC'de kolaylıkla kurgulanıyor. 
     Son derece hafif olan YP 60 Yepp Sports dijital müzik çalar, sevdiğiniz parçaları dinlemenizin yanı sıra koşuya çıktığınız zaman kalp atışlarınızı ölçebiliyor, kaç kalori yaktığınızı hesaplıyor. 
     Sergilenen yeni ürünler arasında, notebook tipi yeni bir kişisel bilgisayar olan Sens X30 da bulunuyor. 
     
     SAMSUNG'UN İLK YARI SATIŞLARI 16.2 MİLYAR DOLAR 

     Verilen bilgilere göre, 47 ülkedeki 89 ofisinde hizmet veren Samsung, dünyanın en iyi üç teknoloji şirketi arasında geliyor. 
     Dünyanın en hızlı büyüyen markası olduğu belirtilen Güney Koreli firma Samsung'un 2002 yılında global satışları 49.6 milyar dolar, net karı 5.9 milyar dolar. Şirketin bu yılın ilk yarısında ise 16.2 milyar dolar satış, 1.9 milyar dolar net karı bulunduğu bildirildi. 
     Samsung, 2010 yılında dünyanın bir numaralı tüketici elektroniği markası olmayı hedefliyor. 
     
</TEXT>
</DOC>
