<DOC>
<DOCNO> 157411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/spor/spo03.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
PAZARA KISMET 3-0 
</HEADLINE>
<TEXT>

Galatasaray, Ankargücü engelini kolay aştı, umudunu 25 Mayıs'taki dev randevuya bıraktı 
90 dakika      MEHMET DEMİRKOL 

     Dün Ali Sami Yen'de oynanan tek bir maç değildi. Bir maçın İstanbul'daki parçasıydı seyrettiğimiz. Diğer yarısı Ankara'da oynanan büyük bir maç. 19 Mayıs'ta ne olduysa, anında Ali Sami Yen'de duyuldu, yaşandı. Hatta olmayanlar bile olmuş gibi aksettirildiğinde Mecidiyeköy'ün havası değişti. 4. dakikada Ankara'da Gökhan'ın, Ronaldo'nun penaltısını kurtarışının keyfi, saniyeler sonra Ali Lukunku'nun golünün zevkiyle birleştiğinde Sami Yen'de bir anons duyuldu "Gençlerbirliği 1, Beşiktaş 0. Halbuki Gençler öne geçmiş değildi. Aslına bakarsanız geçemeyecekti de. Ama hava buydu. Galatasaray maça baskılı, iddialı ve cüretkar başladı. Çoğu zaman Mehmet Polat ve Bülent'i, Augustine'in başına bırakıp tüm gücüyle rakip ceza sahası çevresine yığılıyordu. Hakan Ergün ve Revivo ile solunu canlı tutup, ortalarla Zafer'in kalesini zorlamak yine birinci planlarıydı. Zaten golü de buradan buldular. Ankaragücü ileri çıkmakta zorlanıyordu. Ama Galatasaray da ceza sahasına çok kalabalık girmesine rağmen ön - arka direk dağılımını yapamamalarından istedikleri kadar pozisyon bulamıyordu. Tevfik Lav, bu sıkıntıya Baidoo'yu oyuna alıp Simao'yu ortaya çekerek geç de olsa bir çare bulana kadar konuk ekip etkisizdi. Galatasaray'ın çabalarından çıkan en net pozisyon 23'te Revivo'nun Cihan'a al da at pasında genç oyuncunun kötü vuruşuyla bitti. 31'de Ergün'ün Ümit'e gollük ortası ise Hakan Kutlu'nun müdahalesinin kurbanı oldu. Sonra Ankara'dan ardı ardına gelen iki gol haberi, ardından Thomas'ın atılışı tribünlerdeki güçlü umudu yonttu. Tribünler umut görüntülemesinden vefa sunumuna geçtiler. Ama bu hal çok sürmedi. Ahmet Hassan'ın golüyle yine umutlar canlandı. Sonrasında 41'de Cihan'ın yine karşı karşıyada Zafer'e nişanladığı ve 43'te Hakan Keleş'in takımının en net pozisyonunda Mondragon'un üzerinden aşırttığı şutun gol olmayışı son saniye heyecanlarıydı. İkinci yarıya Galatasaray aynı planla başladı. Ama bu kez daha fazla net şans yakalıyorlardı. İlk beş dakikada Ali Lukunku iki kez büyük şanslardan yararlanamadı. Ankaragücü ise ilk yarıya oranla daha kontraatak niyetliydi. Ama bu niyetlerinden hiç mi hiç pozisyon çıkaramadılar. Tabii yine sahte Gençlerbirliği golleri belirli aralıklarla tribünleri coşturuyordu. 62'deki, en geniş katılımlı olanıydı. Bu kez gerçekten bir gol vardı, ama hakem vermemişti. Sonrası artık Ankara'daki maçtan bağımsız bir tribün desteği... Belki artık kaçtığından emin olunan bir şampiyonluğun ardından sezon boyunca emeği geçenlere bir teşekkür. Ama sahada durmayan bir Galatasaray. Önce Arif, sonra Ümit'le kaçan pozisyonlar. 66'da Cihan'ın şutunda topun direğe vurup çıkışı ise genç oyuncunun dün geceki talihsizliğinin onayı gibiydi. Bu baskı ve pozisyon zenginliğinin ödülü 72'de geldi Ümit Karan'ın ayağından. Golün ardından da Galatasaray'ın belki de ligdeki en baskılı ve efektif oyunu devam etti. 88'de Ergün'ün muhteşem üçüncü golüne kadar. Ve tribünlerden Fatih Terim'e ve oyuncularına destek hiç bitmedi. Mesaj açıktı. Kazanmasanız da sizinleyiz. 
     
'İş mucizeye kaldı'Fatih Terim, taraftarların sevgi gösterilerine teşekkür etti, "Şampiyonluğu kendi evimizde kaybettik" diye konuştu 
     ERHAN TELLİ 

     ANKARAGÜCÜ galibiyetine rağmen, Beşiktaş ile aralarındaki puan farkının kapanmaması nedeniyle Galatasaray Teknik Direktörü Fatih Terim'in şampiyonluk ümidi iyice azaldı. Taraftarın sevgi gösterisine teşekkür eden Fatih hoca, "Böyle şampiyonluğun mucizelere kaldığı bir ortamda bize sahip çıkmaları örnek ve vefalı bir davranış" şeklindeki konuşmasıyla şampiyonluk konusundaki düşüncelerini de özetledi. 
     TERİM, bu sene şampiyonluğu kendi sahasında kaçırdıkları puanlarla kaybettiklerini belirtip, dün iyi oynadıklarını ifade etti. "İnönü Stadı'na 2 puanla gitmek başka, 5 puanla gitmek başka" diye konuşan Fatih hoca şöyle devam etti "Rakimiz şampiyon olursa ilk tebrik eden biz oluruz. Sportmenliğin gereğidir. Galatasaray, Beşiktaş yıllardır birbirini yeniyor. Gönüldeki, kalpteki şampiyon yok, bir tane birinci vardır." 
     BAZI konulara sezon sonunda cevap vereceğini belirten Terim, "Şampiyonluğun kaçması ne Terim'i ne Galatasaray'ı bir adım geri attırmaz" ifadesini kullandı, "İki haftamız kaldı. Rahat rahat ateşe devam " dedi. Öte yandan Cuper'in performansından memnun kalmayan Inter'in, Terim'e teklif getirmeye hazırlandığı öğrenildi. İtalyan basını, Hasan Şaş'ın transferinin de yüzde 90 bittiğini belirtti. 
     
BİR UMUTGalatasaray Başkanı Özhan Canaydın, Beşiktaş'ın kazanmasına rağmen ümitlerini kaybetmediklerini belirtti, "Yarış henüz bitmedi" diye konuştu 
     'Kalan maçlara bakıyoruz' 
     GALATASARAY Başkanı Özhan Canaydın, matematiksel olarak şampiyon kesinleşmeden pes etmeyeceklerini ifade etti. Ankaragücü maçını kazanmalarına rağmen Beşiktaş'ın da yendiğine dikkat çeken Canaydın, "Ama yarış henüz bitmedi" diye konuştu. Cim - Bom'un Başkanı, "Henüz bitmiş sayılmaz. Önümüzde iki hafta daha var. Kalan maçlarımızı kazanmak istiyoruz'' dedi. 
     
     'Asıl amaç Devler Ligi' 
     SARI - Kırmızılı ekibin 2. Başkanı Ali Dürüst ise, kalan maçlara baktıklarını belirtti. Beşiktaş karşısına da kazanmak için çıkacaklarını vurgulayan Dürüst, "Kalan maçlarımızı kazanıp, durumumuza bakacağız ve bunu kabulleneceğiz. Bizim için lig bir araçtır. Sezonu tamamlayıp, asıl amacımız olan Şampiyonlar Ligi'ne yelken açacağız" diye konuştu. 
     
     Maçın hakemi 
     Arzuman iyiydi 
     HAKEM İsmet Arzuman rahat bir maç çıkardı. Tartışmalı bir pozisyonu yoktu. Kararları yerindeydi. Zaman zaman faulleri avantaja bırakmayı tercih ederek göz doldurdu. Sonucu etkileyen bir hatası olmadı ve karşılaşmanın genelinde olumlu bir not aldı. 
     
     Maçtan notlar 
     18'i kişiyi bulamadılar 
     HASAN, Batista, Baliç, Berkant, Ümit Davala, Pinto ve Xavier sakatlıkları, Volkan da cezası nedeniyle Ankaragücü maçının kadrosunda yer alamadı. Bu nedenle Sabri ve Sedat gibi gençler kulübeye alınırken, Sarı - Kırmızılılar karşılaşmanın kadrosuna koyacak 18. adamı bulamadı. 
     
     UEFA Kupası kutlandı 
     CİM - BOM, karşılaşma öncesinde UEFA Kupası'nın kazanılmasının 3. yıldönümünü kutladı. Maç öncesinde skorborddan Arsenal ile yapılan final maçının görüntüleri taraftarlara izlettirildi. Taraftarlar da bir kafede pasta keserek, bu mutlu günü hatırladı. 
     
     Büyük merak 
     GALATASARAY yedek kulübesi meraktan duramadı. Teknik heyetle yedek futbolcular, kulübenin arkasında bulunan Sarı - Kırmızılılar ile konuşarak sık sık Beşiktaş maçını sordu. 
     
     Hakeme rica 
     SON haftalarda hakemlerden yakınan Galatasaray taraftarı, maç öncesinde hakem İsmet Arzuman'ı girişte görünce şu ricada bulundu "Aman hoca sen de bizi yakma." 
     
     B Genç şampiyon 
     İSTANBUL Şampiyonası finalinde Güngören Belediyesi'ni yenen Galatasaray B Genç Takımı 3-2'lik sonuçla zafere ulaştı. Normal süresi 2-2 biten maçta rakibini uzatmada altın golle deviren Cim-Bom'un gençleri statta kupayla tur attı. Sarı - Kırmızılılar'ın gollerini Mülayim, Arda ve Cafer attı. Galatasaray ile Ankaragücü PAF maçı ise 1-1 sonuçlandı. 
     
Limmeropulos iddiası      YUNANİSTAN basını, Galatasaray'ın Panathinaikos takımının golcüsü Limmeropulos'u gündemine aldığını iddia etti. Sport Time ve Ora Sport Gazeteleri'nde çıkan haberlerde, Sarı - Kırmızılılar'ın bu sezon ligde 11 gol atan yıldız futbolcu için pazarlıklara başlayacağı belirtildi. Limmeropulos hatırlanacağı gibi, bu sezon UEFA Kupası'nda Panathinaikos formasıyla Fenerbahçe'ye gol atmıştı. Tecrübeli oyuncuyu İspanya Ligi'nden Atletico Madrid'in de istediği bildirildi. 
     
     

</TEXT>
</DOC>
