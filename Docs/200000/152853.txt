<DOC>
<DOCNO> 152853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sontur19.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan İşimiz felaket tablosunu her gün daha iyiye götürmek 
</HEADLINE>
<TEXT>

     Başbakan Recep Tayyip Erdoğan, hükümet olarak Türkiye'nin gündemini farklı gündemlerle karıştırmak gibi bir yanlışın içine düşmeyeceklerini belirterek, ''Şu anda işimize bakıyoruz ve işimiz devraldığımız, teslim aldığımız o çirkin tabloyu, o felaket tablosunu her gün daha iyiye götürmektir'' dedi. 
     Başbakan Erdoğan, AK Parti İstanbul İl Başkanlığı'nca Taksim İnternational Abant Palace'ta düzenlenen istişare toplantısının sona ermesinin ardından otelin bahçesine çam ağacı dikti. Erdoğan, ağacı sularken, ''Ömrü ve yaşı uzun olsun, hayırlı olsun'' dedi. 
     Başbakan Erdoğan, daha sonra gazetecilerin sorularını yanıtladı. Erdoğan, bir gazetecinin, ''Herşeyin 30 Nisan'da MGK'da tartışılacağına ilişkin yorumlar var. Beklentiniz nedir '' sorusunu yanıtlarken, şöyle konuştu 
     ''Dün Denizli'deydik. Türkiye'nin şu anda gündemindeki, Denizli'deki heyecanı size yansıtıyorum. İhracatımızı nasıl daha fazla artıracağız İşsizlerimize nasıl daha fazla iş bulacağız, aş bulamayana nasıl iş bulacağız Yolların kenarındaki vatandaşlarımızın heyecanını da görerek ayrıca mutlu oldum. O da şuydu Aydın-Denizli arasındaki 126 kilometrelik duble yolun yapılışındaki o heyecanı halkın paylaştığını ve halkımızın da bu noktada bize verdiği desteği gördük. Türkiye'nin gündemini farklı gündemlerle karıştırmak bir hükümetin milletten aldığı emaneti onunla karıştırması olur ki hükümet olarak biz böyle bir yanlışın içine düşmeyiz. Şu anda işimize bakıyoruz ve işimiz devraldığımız, teslim aldığımız o çirkin tabloyu, o felaket tablosunu her gün daha iyiye götürmektir. Nitekim şu anda da gördüğünüz gibi geçen yılın üç-üçbuçuk ayıyla mukayese ettiğiniz zaman ekonomik parametrelerin çok çok iyi bir noktada olduğunu görüyoruz. Gerek borsadaki durum, gerek Türk Lirası'nın şu andaki değeri, gerekse faiz oranlarındaki düşüşler çok açık ve net ortadadır. Türkiye'de sorumluluk sahibi, şu anda varını yoğunu gerek içeride gerekse dışarıda ülkemizi nasıl sıçratırız bununla meşgul olarak değerlendirmelidir. Şu anda herkesin gündeminde bu var. Benim de gece gündüz gündemimde bu var. Arkadaşlarımın da gündeminde bu var. Onun için Avrupa Birliği sürecindeki hassasiyetimizi koruduk. Onun için Irak'taki hassasiyetimizi başarılı bir şekilde, başarılı bir kriz yönetimiyle ortaya koyduk ve Cumhurbaşkanı, Genelkurmay Başkanlığı ile hükümetimiz el ele vermek suretiyle hamdolsun bu kriz dönemini hayırlısıyla atlattık diye görüyoruz. Şimdi de Irak Savaşı sonrasında bir siyasi yapılanmaya, fiziki yapılanmaya Türkiye nasıl aktif katkıda bulunur bunun için de gerek işadamlarımız gerekse Dışişleri teşkilatımız yoğun bir şekilde çalışmalarını sürdürüyor.'' Başbakan Erdoğan, ekonomik gelişmelerin yanı sıra Kıbrıs'taki gelişmeleri de yakından takip ettiklerini belirterek, Kıbrıs'ta atılan adımların neticelerini vermeye başladığını söyledi. Erdoğan, ''Daha da iyi olacak. İnşallah birkaç gün sonra KKTC'ye ziyarette bulunacağım ve orada Cumhurbaşkanı ve hükümet yöneticileri ve tüm siyasi partilerle görüşmek suretiyle oradaki ulusal birlikteliği de desteklemek, sağlamak ve böylece Kuzey Kıbrıs'ın geleceğine yönelik çok daha olumlu emin adımlar atmak suretiyle Kıbrıs'ı bir barış adası haline getirmek yolundaki samimiyeti ortaya koyacağız'' diye konuştu. 
     





</TEXT>
</DOC>
