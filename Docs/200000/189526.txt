<DOC>
<DOCNO> 189526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/soneko13.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Güçlü, yabancı sermaye temsilcilerini yatırıma davet etti... 
</HEADLINE>
<TEXT>

     Tarım ve Köyişleri Bakanı Sami Güçlü, yabancı sermaye yatırımları içerisinde tarımın payının sadece yüzde 6 olduğunu belirterek, ''Yabancı sermaye temsilcilerini tarımla ilgili yatırımlara davet ediyorum'' dedi. 
     Foodex ve Gastrotec 2003 Fuarı çerçevesinde Yabancı Sermaye Derneği YASED Gıda Komitesi ile Comart Organizasyon tarafından ortaklaşa düzenlenen ''Gıda Sanayinde Yabancı Yatırımların Sorunları ve Çözümleri'' konulu interaktif sektör toplantısı Altınpark Expo-Center Konferans Salonu'nda yapıldı. 
     Toplantının açılışında konuşan Güçlü, Türkiye'nin hızlı ve sürekli bir büyümeye ihtiyacı olduğuna işaret ederek, bu nedenle hem yurtiçi kaynaklarını yatırıma dönüştürecek gelişmeyi sağlamak, hem de yabancı sermayeyi ülkeye çekmek gerektiğini vurguladı. 
     
     TARIMDA YABANCI SERMAYENİN YERİ 
     Türkiye'de yabancı sermaye içerisinde tarımın payının yüzde 6 oranında olduğunu, imalat sanayin içerisinde gıda ile ilgili olanların düşünüldüğünde de bu oranın yüzde 10'u bulduğunu kaydeden Güçlü, tarım sektörünün yabancı sermayeye açılması gereken bir alan olarak görülmesi gerektiğini söyledi. 
     Güçlü, yabancı sermayenin en çok imalat ve hizmet sektöründe olduğunu kaydederek, ''Ben yabancı sermaye temsilcilerini bu alanlarla ilgili yatırımların yanında tarımla ilgili yatırımlara da davet ediyorum'' diye konuştu. 
     Bununla ilgili olarak TİGEM işletmelerinin amaçları doğrultusunda kullanılmak üzere hala ihale aşamasında bulunan işlerin bulunduğunu belirten Güçlü, yabancı firmaların bu ihalelere doğrudan veya Türk ortaklarla katılabileceklerini bildirdi. 
     
     CUMHURİYET BAYRAMI RESEPSİYONU 
     Bu arada toplantıya girişte bir gazetecinin, ''Bugün bir gazetede Sayın Cumhurbaşkanı'nın 29 Ekim Cumhuriyet Bayramı resepsiyonu için gönderdiği 2 çeşit davetiyeden söz ediliyor. Size böyle bir davetiye geldi mi '' şeklindeki sorusu üzerine Bakan Güçlü, 3 gündür Ankara dışında olduğunu ve henüz söz konusu davetiyeyi alamadığını söyledi. 
     Güçlü, ''Ayrıca bu soruyu protokol konularında daha önde olan kişilere yöneltmeniz lazım. Ben daha çok tarımsal faaliyetlerle ilgileniyorum ve bugünlerde de durumun iyi olduğunu sanıyorum. Çiftçilerle bir sorunum yok'' diye konuştu. 
     
     HAZİNE MÜSTEŞARI ÇANAKÇI 
     Hazine Müsteşarı İbrahim Çanakçı ise geçmiş yıllarda makroekonomik dengesizlikler ve kamu maliyesinde kalıcı tedbirler yerine kısa vadeli tedbirlere ağırlık verilmesi, kamu gelir ve harcama politikalarındaki belirsizlerin, Türkiye'de yatırım yapılmasını çok riskli hale getirdiğini söyledi. 
     Bugün ise uygulanmakta olan ekonomik programın temel inceliği ve hedefinin, ''makroekonomik ortamı kalıcı bir şekilde istikrara kavuşturmak'' olarak belirlendiğini anlatan Çanakçı, ekonomik programında beklenen olumlu sonuçlarını vermeye başladığını kaydetti. 
     Enflasyon, gayri safi milli hasıla, faiz dışı fazla, ihracat gibi konularda yıl sonu hedeflerine ulaşılacağının netlik kazandığını ifade eden Çanakçı, bu olumlu göstergelerin de yatırım ortamına olumlu etki edeceğinin altını çizdi. 
     Türkiye'de yatırım ortamını daha elverişli hale getirmeye yönelik makro düzeydeki bu adımların yanı sıra, sektörel düzeydeki çalışmaların da hızla devam ettiğini anlatan Çanakçı, şöyle konuştu 
     ''Yatırım Ortamını İyileştirme Koordinasyon Kurulu bu çalışmaların bir sonucu olarak ortaya çıkmıştır. Tabi yatırım ortamını iyileştirme çalışmalarının sadece belli kurum ve kuruluşların çabaları ile sınırlı kalamayacağı açıktır. Çünkü temel makroekonomik parametrelerin yanı sıra vergi, gümrük, eğitim, adalet, idari sistem benzeri değişkenlerde yatırım kararlarının alınmasında önemli rol oynamaktadır. Bu ise uygun yatırım ortamının oluşturulması için tüm kamu kuruluşlarına önemli görev ve sorumluluklar yüklemektedir.'' Mevcut teknoloji altyapısı, büyük iç pazar, ürün çeşitliliği gibi avantajlarına rağmen, gıda sektörünün yeterli yabancı sermaye çekmediğini de anlatan Çanakçı, daha fazla yabancı sermaye çekmesi için sektör önündeki idari engellerin çözülmeye çalışıldığını da bildirdi. 
     
     DİĞER KONUŞMACILAR 
     AK Parti Çorum Milletvekili Agah Kafkas ise yabancı sermaye için en önemli faktörün istikrar olduğunu belirtirken, bu istikrarın da son iktidarla sağlandığını söyledi. 
     Kafkas, sağlıklı denetim mekanizması yaratıp, müteşebbisin önünün açılması gerektiğini de vurguladı. 
     Türkiye Odalar ve Borsalar Birliği Başkan Vekili ve Ankara Ticaret Borsası Başkanı Faiz Yavuz da gıda sanayinde yabancı yatırımların payının büyük olduğunu kaydetti. 
     Yabancı sermayenin karlı gördüğü alanlara yatırım yaptığını anlatan Yavuz, gıda sektöründe de henüz yabancı sermayenin girmediği alanları cazip hale getirmek gerektiğini söyledi. Yavuz, ''Böylelikle hem tarım ürünlerimize yeni ihraç kapıları açmış oluruz hem de tarım ürünlerimizi daha fazla işleyerek yaratılan katma değeri ülkemizde tutmuş oluruz'' diye konuştu. 
     
</TEXT>
</DOC>
