<DOC>
<DOCNO> 193793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sonspo04.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim maçtan sonra ne dedi.. 
</HEADLINE>
<TEXT>

     Galatasaray Teknik Direktörü Fatih terim, maçta tüm aksaklıkları yaşadıklarını dile getirerek, ''Bunların altından kalkmak kolay değildi'' dedi. 
     Terim, maç sonrasında stadın yanındaki spor salonunda kurulan bir çadırda gerçekleştirilen basın toplantısında yaptığı açıklamada, Hasan'ın ilk yarıdaki pozisyonda, Hakan Şükür'ün de 2. yarıda yakaladıkları pozisyonları gole çevirmeleri halinde herşeyin değişik olabileceğini, ancak bunu başaramadıklarını söyledi. 
     Terim, ''Bu pozisyonlarda atacağımız goller bizi kendimize getirip, ayağa kaldırabilirdi. Bu kadar sıkıntının altından şok gollerle çıkabilirdik. Ancak olmadı'' diye konuştu. Fatih Terim, Şampiyonlar Ligi'nde herşeyin bitmediğini, ancak büyük bir avantaj yitirdiklerini kaydederek, Olympiakos'un iyi bir takım olduğunu, bugün de rakiplerinin kendilerinden iyi oynadığını vurguladı. 
     Frank De Boer ve Bülent'in son maçların en iyi futbolcuları olduklarını anlatan Terim, ''Herkes hata yapabilir. Bugün de onların kötü günüydü. Rakibimizin erken golü bulması herşeyi değiştirdi'' dedi. 
     Mondragon'un Georgeviç ile maçta yaşadığı olay hakkında sorulan bir soruyu da Terim, ''Oyuncumla konuşmadım. Zaten konuşacak durumda da değiliz'' yanıtını verdi. 
     Olympiakos Teknik Direktörü Oleg Protasof ise önemli bir galibiyet aldıklarını belirterek, ''Önceki ilk 3 maçımızda iyi oynamamıza rağmen puan alamamıştık. Bu maçta iyi bir futbolun yanı sıra sonuç da almalıydık. Çok iyi bir takıma karşı oyuncularım iyi bir oyun çıkarmayı başardılar. Daha fazla gol de kaydedebilirdik. Ama 3-0 da mantıklı bir sonuçtur'' dedi. 
     
     İSTATİSTİKLER 

     Galatasaray, 3-0 yenildiği maçta topa rakibine oranla daha çok sahip oldu. Sarı-kırmızılılar, yüzde 56'ya yüzde 44 rakibine üstünlük kurdu. Ancak, Galatasaray, rakip kaleyi bulan 3 şut atarken, Olympiakos kaleyi bulan 9 şut attı. 
     Olympiakos 7, Galatasaray 4 kez ofsayta düşerken, Yunan ekibi 6, Galatasaray 4 korner attı. 
     Olympiakos, Şampiyonlar Ligi'ndeki ilk galibiyetini ve ilk puanını Galatasaray'dan aldı. 
     
</TEXT>
</DOC>
