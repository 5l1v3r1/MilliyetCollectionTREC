<DOC>
<DOCNO> 198034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sontur10.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Orman yangınlarının faturası 110 trilyon lira... 
</HEADLINE>
<TEXT>

     Orman yangınlarıyla mücadele kapsamında bu yıl 110 trilyon lira harcama yapıldı. Yangınlarda, yaklaşık 15 trilyon liralık da emval ve ağaçlandırma zararı meydana geldi. 
     Çevre ve Orman Bakanlığı'ndan alınan bilgiye göre, bu yılın ocak ayından 18 Kasım'a kadar Türkiye genelinde 2143 orman yangını çıktı. Bu yangınlarda, 6592 hektar orman alanı zarar gördü. 
     Yangınlardan 3454 hektar normal koru, 9 hektar bozuk koru, 140 hektar normal baltalık, 623 hektar bozuk baltalık, 274 hektar makilik ve 1148 hektar ağaçlandırma sahası etkilendi. 
     Yangınların yüzde 78'i ihmal ve dikkatsizlik sonucu meydana geldi. 3166 hektar alan, ihmal ve dikkatsizliğin kurbanı oldu. 
     Yangınların 256 adedi kasıt sonucu çıkarken, bu yangınlarda 791 hektar alan zarar gördü. 
     Lokomotif, elektrik hattı ve trafik gibi ''kaza'' sonucu 97 adet yangın meydana gelirken, 718 hektar alan bu yangınlardan etkilendi. 
     Yıldırım gibi doğal nedenlerle 138 yangın yaşandı. Bu yangınlarda ise 692 hektar alan kül oldu. 
     1225 hektar alanın yok olmasına yol açan 576 adet yangının nedeni ise bilinmiyor. 
     Bir önceki yılın aynı döneminde ise 1412 yangın meydana gelmiş, 8131 hektar alan tahrip olmuştu. 
     
     MALİYET 
     Çevre ve Orman Bakanlığı, orman yangınlarıyla mücadele için ocak ayından bugüne kadar 110 trilyon lira harcama yaptı. Bunun yüzde 81'ini işçi ücretleri, geri kalanını hava-kara aracı kiralama ve diğer giderler oluşturdu. 
     Yanan alanlarda 15 trilyon lira emval ve ağaçlandırma zararı meydana geldi. Ekolojik zararlar ise hesap edilemiyor... 
     Orman yangınlarıyla mücadele kapsamında, can kayıpları da yaşandı. 1'i pilot, 1'i itfaiye eri, 2'si asker, 3'ü işçi olmak üzere toplam 7 kişi görevleri sırasında hayatını kaybetti. 
     
</TEXT>
</DOC>
