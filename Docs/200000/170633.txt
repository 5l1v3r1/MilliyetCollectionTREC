<DOC>
<DOCNO> 170633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/guncel/agun.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonluğunu ölüm engelledi 
</HEADLINE>
<TEXT>

   Alibeyköy Baraj Gölü'nde boğulan Zeynep ve Deniz'den geriye takdirnameler ve karatede Türkiye ikinciliği ve İstanbul birinciliği kaldı... Kahverengi kuşak sahibi Deniz, suyla mücadelesini kazansaydı 28 Temmuz'da Kayseri'de yapılacak turnuvada Türkiye Şampiyonluğu için yarışacaktı 
      GÜRKAN AKGÜNEŞ İstanbul 

   
   Küçükköy 23 Nisan İlköğretim Okulu'nda başarılı birer öğrenciydi Zeynep ve Deniz Yıldız kardeşler. Ailece piknik yapmak için gittikleri Alibeyköy Baraj Gölü'nde boğularak can veren Zeynep ardında takdirnamelerle süslenmiş karneler bırakırken, küçük kardeşi Deniz ise Karate ve Kickboks'ta aldığı Türkiye ikinciliği ve İstanbul birinciliği derecelerini bıraktı. 
   
   SADECE BARIŞ KURTULDU 
   Zeynep, Deniz ve Barış Yıldız kardeşler, piknik yapmak için gittikleri Alibeyköy Barajı'nda top oynuyorlardı. Topları baraj gölüne kaçınca, önce iki kız kardeşler, sonra Barış suya atladı. Bir müddet sonra bağrışlar ve çırpınışlar duydu baba Ümit ve anne Naciye Yıldız. Hemen gölete koştular ve çırpınan Barış'ı kurtardılar. Zeynep ve Deniz'in ise, ancak cesedine ulaşabildiler. 
   
      GÖZYAŞLARIYLA 
   Hafta sonu gezintisi bir faciayla sonuçlanan Yıldız ailesinin küçük fertleri dün gözyaşları arasında son yolculuğuna uğurlandı. Küçükköy Fatih Camii'nde kılınan cenaze namazının ardından Deniz ve Zeynep'in cenazeleri Cebeci Yayla Mezarlığı'nda toprağa verildi. 
   
   Varilden musalla taşı    Küçükköy Fatih Camii'nde düzenlenen cenaze töreninde, Deniz ve Zeynep'in tabutları musalla taşına sığmayınca inşaat variliyle desteklendi solda . Kahverengi kuşağa kadar yükselen Deniz, İstanbul'da düzenlenen turnuvada birincilik elde etmişti üstte . Deniz, eğer suyla kavgasını kazansaydı, 28 Temmuz'da Kayseri'de düzenlenecek Türkiye Kickboxing Şampiyonası'na katılacaktı. 
   
   
   
</TEXT>
</DOC>
