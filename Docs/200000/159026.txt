<DOC>
<DOCNO> 159026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/soneko17.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Visa Türkiye'nin hedefi, harcamalarındaki payını ikiye katlamak 
</HEADLINE>
<TEXT>

     Visa Türkiye, Visa kredi kartı ve Visa Electron banka kartı markalarına geçen yıl en çok katkıda bulunan üye bankaları belirledi. 
     Başarılı bankalar, Visa Avrupa Birliği Bölgesi Başkan Yardımcısı Steve Perry'nin katıldığı ödül töreninde açıklandı. 
     ''En Başarılı Visa Üyeleri'' ödül programı kapsamında belirlenen dört ana kategoriye göre, Yapı ve Kredi Bankası 2002 yılında Visa kredi kartı kullanımında en yüksek işlem hacmi gerçekleştiren banka olarak ödül aldı. 
     Türkiye İş Bankası ise, Visa Electron banka kartı kullanımında 2002 yılının en başarılı üye bankası ödülüne layık görüldü. 
     Visa kredi kartı adetlerinde en yüksek büyüme oranını gerçekleştiren Denizbank ve Visa Electron banka kartı adetlerinde en yüksek büyüme oranını gerçekleştiren Vakıfbank da, 2002'nin en başarılı Visa üyeleri arasında yer aldılar. 
     Four Seasons Otel'de düzenlenen törende ödülleri takdim eden Visa Avrupa Birliği Bölgesi Başkan Yardımcısı Steve Perry, başarılı üye bankaları kutlarken, Visa AB Bölgesi içerisinde Türkiye'nin kredi kartı sayısı açısından üçüncü, toplam kart sayısı açısından ise dördüncü büyük pazar olduğunu bildirdi. 
     Kart adetlerinin yanı sıra özellikle satış noktasındaki kart kullanımında büyüme açısından Türkiye'nin bir Visa AB ülkesi olarak önemli bir potansiyel içerdiğini ifade eden Perry, ''Güvenli ve uygun ödeme yöntemi olarak Visa ürünleri, alışverişlerdeki nakit kullanımının yerini alacaktır'' dedi. 
     Visa Türkiye Genel Müdürü Greg Twitcher ise ''2002 yılı, üye bankalarımızla gerçekleştirdiğimiz yakın işbirliği sayesinde Visa Türkiye için başarılı bir yıl oldu. Kart sahiplerimizin satış noktasında Visa kartlarını kullanarak ortaya koydukları güvenden hareketle, Türkiye'de Visa'nın tüketici harcamalarındaki payını 2007'ye kadar ikiye katlayacağımıza inanıyoruz'' diye konuştu. 
     
</TEXT>
</DOC>
