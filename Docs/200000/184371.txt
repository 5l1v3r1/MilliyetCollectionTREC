<DOC>
<DOCNO> 184371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sonspo07.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Schumacher ABD'de F1 rekoru kırabilir... 
</HEADLINE>
<TEXT>

     Ferrari'nin Alman pilotu Michael Schumacher, pazar günü Indianapolis'te yapılacak sezonun 15. yarışı ABD Grand Prix'sinde ikinci dahi olsa 6. kez Dünya Şampiyonu olarak rekora gidebilir. 
     Şu anda 82 puanla sıralamada ilk sırada bulunan Michael Schumacher, ABD Grand Prix'sini kazanırsa, 79 puanlı Kolombiyalı pilot Juan Pablo Montoya'nın 6'ıncılık veya daha alt sırada yer alması, 75 puana sahip Finli sürücü Kimi Raikkonen'in ilk 2'ye girememesi durumunda şampiyonluğunu ilan edebilir. 
     Çünkü sezonun 16. ve son yarışı Japonya Grand Prix'sini Montoya'nın alması ve Schumacher'in puan kazanamaması durumunda dahi puanlar eşitlenmesine karşın Alman sürücü daha çok yarış kazandığı için şampiyon ilan edilecek. 
     Indianapolis'te Schumacher'in 2. olması durumunda da Montoya'nın 8, Raikkonen'in de 4'üncülükten yukarı çıkamaması, Alman pilota şampiyonluğu getirecek. Çünkü bu durumda da Alman pilot 90, Kolombiyalı ve Finli sürücüler 80'er puana erişecek ve Japonya Grand Prix'sinde Schumacher'in puan alamamasının önemi kalmayacak. 
     Formula 1'de ilk 8 sıraya giren sporculara sırasıyla 10-8-6-5-4-3-2-1 puan veriliyor. Puanların eşitliği durumunda sezon içinde en çok yarış kazanan sporcu şampiyon ilan ediliyor. Bu sezon Schumacher'in 5, Montoya'nın 2, Raikkonen'in ise 1 yarışta birinciliği bulunuyor. 
     
</TEXT>
</DOC>
