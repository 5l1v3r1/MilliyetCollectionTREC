<DOC>
<DOCNO> 182122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sonspo01.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu ''Yönetimdeki olaylar bizim dışımızda ve etkilemiyor'' 
</HEADLINE>
<TEXT>

     Beşiktaş Teknik Direktörü Mircea Lucescu, Malatyaspor gibi güçlü bir ekip karşısında iyi bir maç çıkardıklarını ve galibiyete ulaştıklarını söyledi. 
     Lucescu, maç sonrası düzenlediği basın toplantısında, Malatyaspor'un özellikle ilk yarıda kendilerini zor duruma düşürdüğünü belirterek, ''Ama sonra oyundan düştüler. Son bölümlerde kaçırdığımız pozisyonları değerlendirseydik, sonuç daha farklı olurdu'' dedi. 
     Uzun bir aradan sonra forma giyen İlhan Mansız'a da değinen Rumen teknik adam, ''İlhan için mutluyum. Fizik olarak aramıza iyi geldi. Yaklaşık 4 aylık bir eksiği vardı. Yavaş yavaş daha iyi olacak. Lazio maçında daha iyi oynayacağını sanıyorum'' diye konuştu. 
     Lucescu, artık Malatyaspor maçının geride kaldığını, bu geceden sonra kendileri için Lazio maçının önemli olduğunu ifade ederek, karşılaşmanın oynanacağı 16 Eylül Salı gününe kadar bu maça konsantre olacaklarını bildirdi. 
     
     KULÜP YÖNETİMDEKİ İSTİFALAR 

     Mircea Lucescu, kulüp yönetim kurulu üyeleri Kıvanç Oktay ve Yıldırım Demirören'in istifalarının hatırlatılması ve bunun takıma nasıl yansıdığının sorulması üzerine, ''Bizim için problem yok. Yönetimimiz büyüktür. Bunlar yönetimde olan olaylar ve bizim dışımızda. Biz yarışmak için buradayız ve kendi işimize bakıyoruz'' dedi. 
     
     ENGİN ''BİZİM İŞİMİZ AYRI'' 

     Beşiktaş Kulübü Futbol Takımı Menajeri Sinan Engin de istifaların takımı etkileyip etkilemediği sorusuna şöyle yanıt verdi 
     ''İki yönetici arkadaşımız da çok sevilen kişilerdi. Beşiktaş'a maddi, manevi birçok hizmette bulundular. Henüz kulübe resmi olarak gelen bir istifaları yok. Ancak istifa ettiklerini duyduk. Bu yönetimin kendi arasındaki bir konu. Bizim işimiz ayrı. Çok üzülsek de biz işin teknik tarafındayız ve sahada kazanmak için mücadele ediyoruz. İstifaların takımı etkileyeceğini de sanmıyorum.'' Malatyaspor maçına da değinen Engin, kendileri için zor olan bir karşılaşmayı 3 puanla kapadıklarını ve artık Lazio maçını düşündüklerini söyledi. 
     
     AHMET DURSUN SAKATLANDI 

     Siyah-beyazlılarda, ikinci yarıda oyuna giren Ahmet Dursun, sol ayak bileğinden sakatlandı. 
     Soyunma odasından masörlerin yardımıyla çıkabilen Ahmet'in, Lazio maçında forma giymesinin zor olduğu bildirildi. 
     Bu arada, siyah-beyazlılar Lazio maçının hazırlıklarına yarın sabah yapacakları antrenmanla başlayacak. 
     
     ZİYA DOĞAN'DAN HAKEME TEPKİ 

     Malatyaspor Teknik Direktörü Ziya Doğan, maçın hakemi Kuddusi Müftüoğlu'na tepki gösterdi. 
     ''Anadolu takımları eşit olmayan şartlarda mücadele ediyor'' diyen Doğan, hakem hakkında konuşmanın kendi tarzı olmadığını belirterek, ''Ancak bariz hatalar oldu. Açık bir penaltımız verilmedi. Buradan alacağımız puanlar, Türk futboluna renk getirir. Ama nedense önümüz kesiliyor. Fenerbahçe, Beşiktaş ve Galatasaray'ın başına sokaktan 3 insan getirin, yine takımlarını şampiyon yaparlar. Biz Anadolu'dan mücadele ederek, çalışarak geliyoruz, ama maalesef yapılan basit hatalarla önümüz kesiliyor'' diye konuştu. 
     Doğan, maçın ilk yarısında çok iyi oynadıklarını ve 1-0 öne geçtiklerini kaydederek, ''Daha sonra 2. ve 3. golü de atabilirdik. Beşiktaş'a bu yarıda pozisyon vermedik. Yediğimiz golden önce de sanırım faul vardı. Ortaya koyduğumuz futboldan memnunum. Artık bu akşamı unutup önümüze bakacağız'' dedi. 
     
</TEXT>
</DOC>
