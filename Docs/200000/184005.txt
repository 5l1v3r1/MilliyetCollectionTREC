<DOC>
<DOCNO> 184005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/guncel/gun10.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu'da yurt var, kalan yok 
</HEADLINE>
<TEXT>

   Batı bölgelerinde yurtlarda öğrenciler yer bulamazken, doğu illerindeki 218 yurt öğrenci sıkıntısı çekiyor 
   BURCUM DEVREZ İstanbul 

   
   Doğu bölgelerinde Kredi ve Yurtlar Kurumu'na bağlı yurtların yarısına yakınının kontenjanı boşken, Batı bölgelerinde özellikle de büyükşehirlerde yurtlar tamamen doluyor. Trakya'daki bazı yurtların da, kontenjanı Doğu'dakiler gibi boş kalıyor. Kredi ve Yurtlar Kurumu'na bağlı 78 il, 64 ilçede 61 kız, 23 erkek, 134 karma olmak üzere toplam 218 yurt bulunuyor. Bu yurtların toplam kapasitesi 187 bin 707. Geçen yılın rakamlarına göre, Doğu bölgelerindeki yurtlar öğrenci sıkıntısı çekti. 
   Yurtların 16'sı üzerinde yaptığımız çalışmaya göre kapasitesi 20 bin 10 olan bu yurtlarda 2002 - 2003 eğitim- öğretim yılı başında 6 bin 978 yatak boş kalmıştı. Erzurum Pasinler Yurt Müdürü Recai Tecik, kontenjanın boş kalma nedenlerini şöyle açıkladı "Doğu'da kapasitelerinin yüksek, öğrenci mevcutlarının az olduğu yerler çoğunlukla meslek yüksekokullarının bulunduğu bölgeler. Bölgede yaşayan ve meslek lisesinden mezun olan öğrenciler sınavsız geçişle meslek yüksek okullarını tercih ettikleri için yurtlara ihtiyaç duymuyorlar. Bu sebeple kapasitesi geniş olan yurtlar öğrencisiz kalıyor. Önceki yıllarda Türkiye'nin dört bir yanından öğrenci geldiği için böyle bir sorun yaşanmıyordu." 
   Bazı yurt müdürleri de, yurt ortamını beğenmeyen öğrencilerin arkadaşlarıyla anlaşarak eve çıktıklarını belirterek, "Yurtların giriş çıkış saatleri var. Öğrenciler bağımsız yaşamak istiyor. Yurtların ortamına ayak uyduramadıkları için ayrılıyorlar" dediler. 
   
   
</TEXT>
</DOC>
