<DOC>
<DOCNO> 185101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/yazar/theper.html </URL>
<DATE> 2003/09/28/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Hata var düzeltilmeli 
</HEADLINE>
<TEXT>

   
   Sitemizde bir daire sahibi balkonunu kapattı. Eski hale getirilmesi için dava açtım. Hakim tapu kayıtlarını getirtti ve kat malikleri kurulu ile kat maliklerinin tek tek davaya dahil edilmesi için bana süre verdi. Bunun için de yirmi günlük kesin mehil verdi. Diğer kat maliklerinin bu işle bir ilgisi var mı 
   Ş.D. - İzmir 
   
   Kat mülkiyetine tabi bir binada balkonlar projeye aykırı olarak kapatılamaz. Kapatılması halinde dava konusu yapılır ve kapatılan balkonun projeye uygun olup olmadığı incelenir. Ancak böyle bir davada sizin hasım göstereceğiniz kişi o bağımsız bölümün malikidir. Şayet bu katta malik oturmuyor da kiraya vermiş ise hem kiracı hem malik birlikte hasım gösterilir. Diğer kat maliklerinin hasım gösterilmesi ise gerekmez. Zira konu kat maliklerini ilgilendirmemektedir. Üstelik bir tebligatın davacıya yaklaşık dört milyon TL'ye mal olduğu düşünülürse kalabalık bir sitede inanılmaz büyük bir masraf ve zaman kaybı ile karşılaşılır. 
   Bazı davalar vardır, gerçektem tüm bağımsız bölüm malikleri hasım gösterilmelidir. Örneğin yönetim planı değişikliği veya arsa paylarının yeniden tanzimi talepleri ile açılan davalar böyledir. Çünkü sonuç bütün bağımsız bölüm maliklerini ilgilendirecektir. Ancak bir balkonun eski hale getirilmesi davasında hasım sadece o bağımsız bölümün maliki ve içinde oturan kişidir. Şayet malik oturuyorsa hasım tek başına maliktir. 
   Kararda bir hata vardır. Bir dilekçe ile durumu izah edip ara kararından rücu talep edilmesinde yarar görmekteyim. Aksi halde gereksiz bir yığın masraf ve gereksiz zaman kaybı sizin işinizi oldukça zorlaştırır. 
   
   
      
   
</TEXT>
</DOC>
