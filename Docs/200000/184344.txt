<DOC>
<DOCNO> 184344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/soneko28.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Türkiye'nin reformlardan geriye dönüşü söz konusu değil 
</HEADLINE>
<TEXT>

     Devlet Bakanı Ali Babacan, Türkiye'nin uyguladığı reformlardan geriye dönmesinin söz konusu olmadığını söyledi. 
     Babacan, Dubai'de IMF Türkiye Guvernörü olarak IMF Guvernörler toplantısında yaptığı konuşmada, Türkiye'nin doğru ve yerinde politikaların uygulanmasıyla elde edilebilecek toparlanmaya, iyi bir örnek teşkil ettiğini belirtti. 
     Türkiye'nin ekonomik programı uygulamak ve uzun zamandır arzulanan ekonomik istikrarı sağlamak konusunda kararlı olduğunu bildiren Babacan, ''Hükümetimizin ekonomik yönde büyük ilerleme kaydettiğini söylemeliyim. Bir yıldan kısa bir sürede yeni hükümetin ekonomi politikalarının sağlam ve görünür sonuçları şimdiden ortaya çıkmıştır'' dedi. 
     Büyümenin hızlandığını, enflasyonun gerilemekte olduğunu ve faiz oranlarının düştüğünü vurgulayan Babacan, Türkiye'nin şimdi ekonomik, politik ve sosyal reformlarla desteklenmiş açık gelişme yolunda ilerlemeye başladığını kaydetti. Babacan, şöyle devam etti 
     ''Amacımız üretken, verimli, piyasa mekanizmasına dayanan istikrarlı bir ekonomiye sahip olmaktır. Türkiye, Avrupa Birliği'ne üyelik yolunda, oldukça dinamik bir reform süreci içinden geçmektedir. Meclisimiz, 7 adet uyum paketi geçirmiş bulunmaktadır. Son paket ile Avrupa Birliği'nin politik kriterlerine uyum sağlanmasına yönelik tüm gerekli düzenlemeler tamamlanmış olmaktadır. Söz konusu reformların güçlü bir şekilde uygulanmasıyla tam üyelik müzakerelerine 2005 yılı gibi kısa bir süre içinde başlayabilecektir.'' 
     
</TEXT>
</DOC>
