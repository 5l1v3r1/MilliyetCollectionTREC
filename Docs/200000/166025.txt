<DOC>
<DOCNO> 166025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/sondun03.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Heyetinin Washington temasları... 
</HEADLINE>
<TEXT>

     Washington'da temaslarda bulunan 9 kişilik TBMM heyetinin, ABD'deki etkili Ermeni kuruluşu Amerika Ermeni Asamblesi'nden AAA gelen talep üzerine, bu kuruluşun yetkilileriyle biraraya geldiği bildirildi. 
     AK Parti'den Genel Başkan Yardımcısı Reha Denemeç, Erol Aslan Cebeci, Afif Demirkıran, Nazım Ekren, Nükhet Hotar Göksel, İbrahim Özal ve CHP'den Ali Dinçer, Zeynep Damla Gürel ile Memduh Hacıoğlu'ndan oluşan TBMM heyeti, Washington'da basın toplantısı düzenleyerek temaslar hakkında bilgi verdi. 
     AK Parti Genel Başkan yardımcısı Denemeç, Amerikan yönetimi, kongre ve çeşitli kuruluşlarla temasların yanı sıra, karşı taraftan gelen talep üzerine, AAA yetkilileriyle de çok yararlı bir görüşme yaptıklarını söyledi. Denemeç, diyalog kurmanın önemine değinerek, ''İlişkilere en zordan değil, en kolaydan başlamalıyız. İlişkileri normalleştirecek adımların atılması lazım. Ticaret burada önemli rol oynar'' dedi. 
     Türkiye'nin, komşu ülkelerle ticari ilişkilerinin, bütün ticaretinin yüzde 8'ini oluşturduğunu, diğer ülkelerde bu oranın yüzde 30'larda olduğunu belirten Denemeç, ''Ticaret olunca, uzun dönemli ilişkileri geliştirmek çok daha kolay. Bu sadece Ermenistan için de geçerli değil. Bütün komşular için söz konusu'' değerlendirmesinde bulundu. 
     AAA yetkililerinin, Türkiye'nin Ermenistan sınırındaki Ani antik kentinin açılması talebini dile getirdiklerini anatan Denemeç, Ermenilerin Arpaçay'ı geçen yarım kalmış köprüyü kullanarak Türkiye'ye gelip gitmek istediklerini kaydetti. 
     Türkiye'nin, Ermenistan sınırını açma kararı alıp almadığı sorusu üzerine Denemeç, ''Genel anlamda konuşuyoruz. Ticareti geliştirmek söz konusu. Ama resim tam şekillenmedi'' yanıtını verdi. 
     Denemeç, ABD kongresindeki Ermeni tasarılarına ilişkin sorular üzerine de Washington'daki temasları sırasında, bu karar tasarısının geçmeyeceğine dair bir izlenim edindiğini söyledi. Reha Denemeç, ''ABD, Türk-Ermeni ilişkilerine çözüm istiyor. Başka ülkelerin parlamentosundan tasarı geçerek çözüm olmaz. Ancak set çekilir. Bunu da net anladıklarını düşünüyorum'' diye konuştu. 
     Denemeç, Türk-Amerikan ilişkilerini değerlendirirken de şu anda 1 Mart tarihine göre ilişkilerin çok daha iyi durumda olduğunu, ilişkileri ilerletmek için iki tarafın da çaba göstermesi gerektiğini, TBMM heyeti olarak Washington'u ziyaretlerinin de kanalları açık tutup, iletişimi artırmak olduğunu kaydetti. 
     Reha Denemeç, Washington'da, Cumhuriyetçi Parti ve Demokrat Parti'den Senatörler, Temsilciler Meclisi üyeleri, Dünya Bankası ve IMF, Amerikan Hazine, Savunma, Dışişleri ve Ticaret Bakanlıkları, Ulusal Güvenlik Konseyi yetkilileriyle, TÜSİAD, Arı Vakfı, Türk-Amerikan Dernekleri Asamblesi, Amerikan Türk Konseyi yetkilileriyle, JİNSA, Bnai Brith, APEC gibi Musevi kuruluşlarla biraraya geldiklerini, ABD'nin Ankara büyükelçiliğine atanan Eric Edelman ile görüştüklerini anlattı. 
     Bu temaslarında, tezkere konusunda eleştiri olup olmadığı sorusu üzerine Denemeç, görüştükleri çevrelerin, üzerinden zaman geçtiği için, ''daha sağduyulu'' olduğunu kaydetti. Denemeç, kongredeki Türk dostluk grubu üyelerinde bile tezkereyi hükümetin desteklemediği yönünde, yanlış bilgi bulunduğunu söyledi. 
     Denemeç, bundan sonra Türk-Amerikan ilişkilerinde neler yapılabileceğini görmek için ABD'ye geldiklerini ve edindikleri izlenime göre ilişkilerin ''daha ayağı yere basan seviyede'' olduğunu bildirdi. Denemeç, ''Uluslararası ilişkilerde karşılıklı çıkarlar söz konusudur. Türkiye ile ABD ilişkilerinde de bu böyledir. Türkiye'nin bölgede önemi büyük. ABD'de o duygusal hava kaybolmuş durumda'' dedi. 
     Denemeç, İran konusunda da ABD'de net bir görüş oluşmadığını gördüklerini kaydetti. 
     ABD'nin Türkiye için ayırdığı 1 milyar dolarlık hibe veya 8,5 milyar dolarlık kredi desteğine ilişkin sorular üzerine de Denemeç, Türkiye'nin, borcunu çevirmede problemi olmadığını söyledi. 
     Amman'daki görüşmelerde ABD Dışişleri Bakan Yardımcısı Alan Larson'ın, bu yardımın bir kısmının Irak'taki firmalara kredi olarak verilebileceği yönünde Türkiye'nin getirdiği teklife olumlu yaklaştığını ifade eden Denemeç, ''Gelecek para, Türkiye'nin borçlarını aşağı çeker ve reel faizlerin inmesine yardım eder. Türkiye'nin önceliği reel faizleri aşağı çekmek'' diye konuştu. 
     Washington'daki temaslarda Kıbrıs konusunun da ele alındığını da anlatan Denemeç, BM Genel Sekreteri Kofi Annan planı üzerinde hem Türk hem de Rum tarafının çekinceleri olduğunu, ancak bu plan baz alınarak müzakere etmenin gereğine inandıklarını söyledi. 
     Kıbrıs Rum Kesimi'nin 1 Mayıs 2004'te AB'ye gireceğini hatırlatan Denemeç, o tarihe kadar Türk tarafının elinden geleni yapması gerektiğini söyledi. Gerekirse Yunanistan ve Türkiye'yi de katarak, dörtlü bir müzakere süreci olabileceğini kaydeden Denemeç, iktidarı ve muhalefetiyle herkesin, bütün kaygıları bir kenara bırakıp, ''ülkenin en önemli meselesi olan AB'de'' ortak hareket etmesi gerektiğini vurguladı. 
     AK Parti İstanbul milletvekili İbrahim Özal da kendi şahsi görüşüne göre, bu konuda Kıbrıs halkının söz sahibi olması gerektiğine işaret ederek, ''Kıbrıs, kalıcı, barışçıl çözüme kavuşsun. Bu mesele Türkiye'nin AB müzakerelerinden tamamen bağımsız olmalı'' dedi. 
     CHP Bursa milletvekili Ali Dinçer ise AB'ye girdikten sonra Kıbrıs Türkleri'nin haklarının AB içinde korunacağının savunulduğunu, ancak bu görüşe katılmadığını söyledi. Dinçer, ''Önümüzde Batı Trakya örneği var. Yunanistan AB'ye girince, Batı Trakya'daki Türklerin durumunda bir gelişme olmadı. Baskılar var. Kıbrıs Türkleri'ne de aynı şeyin olmayacağına nasıl güveneceğiz'' diye konuştu. 
     Dinçer, ''Biz çözümden yanayız, ama çözüm objektif olmalı. Türkiye ve Kıbrıs'ın çıkarlarını gözetmeliyiz'' görüşünü dile getirdi. 
     Center for Democracy Demokrasi Merkezi adlı düşünce kuruluşunun davetlisi olarak beş gündür Washington'da bulunan ve temaslarını tamamlayan TBMM heyeti, bugün Türkiye'ye hareket ediyor. 
     
</TEXT>
</DOC>
