<DOC>
<DOCNO> 198542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/magazin/amag.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakıcısına da bakıyor 
</HEADLINE>
<TEXT>

   'Çocuklar Duymasın'ın bebeği Orçun, haftada 4 gün rol yapıyor bakıcısının 30 günlük maaşının 4 katı kazanıyor 
      Ali'ce 
Ali Eyüboğlu 
   
   Adı Eren Aksu... Onu, gerçek ismiyle ailesinden başka tanıyan yok ama 'Orçun' olarak tanıyanı, seveni çok... 'Çocuklar Duymasın'da, Zeyno Günenç'in canlandırdığı 'Dominant Teyze Gönül' karakteri ile Özgür Ozan'ın can verdiği 'Light Selami'nin çocuğu 'Orçun' olarak milyonların tanıdığı 4 aylık Eren Aksu, haftanın bir gününü dizi setinde geçiriyor. 
   
   Ayda 300 milyon lira.. 
   Nilgün Aksu, çalışan bir anne. Eren'le bakıcısı ilgileniyor. Bakıcısı Fatoş Şahin, çekim sırası gelince Eren'i 'Orçun' olarak dizideki anne ve babasına teslim ediyor. 
   Fatoş Şahin, liseyi bitirdikten sonra yapacak başka iş bulamadığından çocuk bakıcılığını meslek edindiğini söylüyor. 20 yaşındaki Şahin, 1.5 aylıkken yüzlerce çocuk arasından seçilerek 'Çocuklar Duymasın'a alınan Eren'in yatılı bakıcısı. Şahin'in bu işten 'aylık' kazancı 300 milyon lira. 
   
   Ekranın getirisi 
   Eren'in haftada bir gün 'Orçun'u oynayarak kazandığı para, bakıcısının 30 günlük kazancına bedel. 'Çocuklar Duymasın'ın yapım şirketi , Eren için annesi Nilgün Aksu'ya bölüm başına 300 milyon lira ödüyor. Minik Eren, aylık kazancı 1 milyar 200 milyon lirayla hem bakıcısına ödenen parayı, hem çocuk bezi, mama, kıyafet gibi kendi masraflarını finanse ediyor, hem de annesine para kazandırıyor. Minik Eren, farkında olmasa da şöhretten payına düşeni alıyor. 
   
   
</TEXT>
</DOC>
