<DOC>
<DOCNO> 166047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/sonspo07.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş transfere doymuyor... Ümit ile Gökhan da artık Kartal 
</HEADLINE>
<TEXT>

     2002-2003 futbol sezonunu şampiyon olarak tamamlayan Beşiktaş, adeta transfere doymuyor. 
     Siyah-beyazlılar, Ahmed Hassan, Emre Aşık, Okan Koç ve Sinan Kaloğlu'nun ardından Adanasporlu Ümit Aydın ve Çanakkale Dardanelsporlu Gökhan Zan'ı da renklerine bağladı. 
     Akaretler'deki kulüp binasında ikinci başkan Hüsnü Güreli ve asbaşkan Yıldırım Demirören'in hazır bulunduğu törenlerde, önce Gökhan, ardından da Ümit, kendilerini 3 artı 2'şer yıllığına Beşiktaş'a bağlayan sözleşmelere imza attı. 
     İkinci başkan Güreli, imza töreni sonrası yaptığı açıklamada, Beşiktaş için çok önemli bir gün yaşadıklarını ifade ederek, Gökhan için ''İleriye dönük çok önemli bir transfer'' derken, Ümit için ise ''Kendisini uzun süredir izliyorduk. Bonservisini alırken bize yardımcı olan sayın Sadettin Saran'a teşekkür ediyoruz'' dedi. 
     Ümit Aydın da Beşiktaş ile anlaştığından dolayı çok mutlu olduğunu vurgulayarak, ''Beşiktaş'a uzun yıllar hizmet etmek istiyorum. İnşallah gelecek sezonlarda da şampiyonluklara ulaşırız'' dedi. 
     Siyah-beyazlıların yeni transferi Gökhan ise Beşiktaş'a geldiği için çok mutlu olduğunu vurgulayarak, ''Transferimde emeği geçen herkese çok teşekkür ediyorum. Hedefim Beşiktaş ve Türk futboluna faydalı olmak'' diye konuştu. 
     Gökhan Zan'ın gelecek sezon 55 numaralı formayı giyeceği, Ümit Aydın'a henüz bir forma numarası verilmediği bildirildi. 
     
</TEXT>
</DOC>
