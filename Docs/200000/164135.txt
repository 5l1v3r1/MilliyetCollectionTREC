<DOC>
<DOCNO> 164135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/soneko17.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomide yeni hedef Arap sermayesi... 
</HEADLINE>
<TEXT>

     Maliye Bakanı Kemal Unakıtan, Körfez ülkelerinde bulunan sermayenin Türkiye'ye yatırım için istekli olduğunu belirtirken, ''buradan Türkiye'ye büyük kaynak gelecek. Yeni tahvillerle de burası, Eurobond gibi ayrı bir piyasa olacak'' dedi. 
     Özellikle 11 Eylül saldırısından sonra Batıdan kaçan Arap sermayesini Türkiye'ye yönlendirmeyi amaçlayan Körfez ülkeleri gezisini sürdüren Maliye Bakanı, telefonla temasları hakkında A.A'ya değerlendirmelerde bulundu. 
     Gezinin ilk durağı olan Bahreyn'de yatırımcılarla ve finans sektörüyle bir toplantı yaptıklarını ve onlara Türk ekonomisinin durumu, özelleştirme ve Türkiye'deki yatırımlar ile bu konuda sağlanacak kolaylıklar hakkında bilgi verdiklerini kaydeden Unakıtan, bu ülkede Maliye ve Ticaret Bakanları ile de biraraya geldiğini belirtti. 
     Bahreyn'de yatırımların karşılıklı teşviki ve çifte vergilendirme konusunda bir anlaşma yapmak için ön çalışmalar yapıldığını da anlatan Unakıtan, bu çalışmaların hızlandırılması kararının alındığını söyledi. 
     Önce Bahreyn Dışışleri bakanının, ardından da Bahreyh Kralının Türkiye'ye gelmeyi planladığını anlatan Unakıtan, ''onlar da Türkiye ile ilişkilerini arttırmak istiyor'' diye konuştu. 
     Gezinin ikinci ayağında Kuveyt'e geçtiklerini, burada da dış yatırımcılar ve finans sektörü ile ayrı toplantılar düzenlendiğini ifade eden Maliye Bakanı, bu ülkedeki yatırımcıların da Türkiye'ye çok yakın ilgi duyduğunu ve ülkemizdeki yatırımlarını arttırmak istediklerini bildirdi. 
     Körfez gezisinin son durağı olan Birleşik Arap Emirlikleri'nde bugün Abu Dabi'de görüşmeler yaptıklarını, akşamda Dubai'ye geçeceklerini kaydeden Maliye Bakanı, temasları hakkında da şu açıklamalarda bulundu 
     
     İSLAMİ BONOYA BÜYÜK İLGİ VAR 

     ''Çok faydalı toplantılar yapıyoruz. Bu bizim için ilk tanıtma gezisi niteliğinde. burada sadece Arap sermayesi bulunmuyor. Dünyanın bütün büyük finans kuruluşları da buralarda yeralmış durumda. 
     Arap sermayesini de Türkiye'ye yöneltme niyetimiz var. Hemen şu kadar kaynak gelir diye söylemek zor ama buralarda sürekli çalışma yapmak ve bulunmak lazım. Biz, bunun için geç bile kalmışız. Bu pazarlar önemli pazarlar. Süreklilik gösterirsek, buradan Türkiye'ye çok önemli kaynak gelir diyorum. Göreceksiniz yakın zamanda iyi neticeler de alacağız.'' Toplantılar sırasında yatırımcıların, Türkiye'nin bu pazarlara yönelik çıkaracağı eurobond şeklindeki kağıtlara büyük ilgi duyacaklarını söylediklerini anlatan Unakıtan, Türkiye'de buna dönük yasal değişiklikler yapılacağını da bildirdi. 
     Unakıtan, ''buralara uygun tahviller çıkarmak için değişiklikler yapıyoruz. Onlar bittikten sonra burası Eurobond gibi ayrı bir piyasa olacak. Sadece islami kuruluşlar değil, bütün kuruluşlar bununla ilgileniyorlar. Bu tahvillerin 2. piyasası da teşekkül ettiği takdirde burası ikinci bir piyasa olur. Rakam vermek istemiyorum ama burada Eurobondlara eşit pazar bulunur'' dedi. 
     
     ARAPLAR MÜLK YASAĞININ KALKMASINI BEKLİYOR 

     Maliye Bakanı Unakıtan, körfezdeki yatırımcıların Türkiye'deki özelleştirmeye de büyük ilgi duyduklarını ve bu konuda kendilerinden bilgi aldıklarını belirtti. 
     Körfez ülkelerindeki yatırımcıların turizm yatırımlarına talip olduklarını da vurgulayan Unakıtan, işadamlarının turizm alanında Türkiye'de büyük yatırımlarda bulunmak istediklerini dile getirdiğini, kendilerine vize kolaylığı sağlanmasını istediğini bildirdi. 
     Her üç ülkede de en fazla ilgi gösterilen alanın, gayrımenkul olduğunu kaydeden Unakıtan, ''Biliyorsunuz bu konuda yeni bir yasal düzenleme çalışmamız var. Onun ardından Türkiye'de çok büyük miktarlarda gayrımenkul alacağız diyorlar. Her gittiğimiz yerde bunu dile getiriyorlar'' diye konuştu. 
     
</TEXT>
</DOC>
