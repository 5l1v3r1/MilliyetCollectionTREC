<DOC>
<DOCNO> 164754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/soneko14.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Genel Müdür Çağlar IMF, Kamu Bankaları konusunda pişman 
</HEADLINE>
<TEXT>

     Ziraat Bankası Genel Müdürü Can Akın Çağlar, geçtiğimiz dönemde yaşanan ekonomik kriz öncesi Halk Bankası ve Ziraat Bankası başta olmak üzere kamu bankalarının birleştirilmesi önerisine karşı çıkan Uluslararası Para Fonu'nun IMF şimdi bundan pişman olduğunu söyledi. 
     TEBİAT'ın düzenlediği ''5. Ekonomi Zirvesi''nin ikinci gününde gerçekleştirilen ''Ekonomik Büyümenin Finans Boyutu'' konulu toplantıda konuşan Ziraat Bankası Genel Müdürü Çağlar, bankacılığın önemi ve ekonomideki yeri konusunda görüşlerini aktardı. 
     Bankacılık sektöründeki krizin sadece Türkiye'ye özgü olmadığını anlatan Çağlar, ''Türkiye, bankacılık krizlerinin yaşandığı ne ilk, ne de son ülkedir'' dedi. Türkiye'deki bankacılık sektörünün gelişmediğini, kamu bankalarının özel sektör bankalarıyla rekabet edebilecek güçte olmadığını kaydeden Çağlar, bankacılık sektörünün gelişmesi için önerilerini şöyle sıraladı 
     ''Kredi faiz oranları yüksek. Türkiye'de kişi başına düşen milli gelir bin 500 dolar olurken, bu rakam banka aktifinde bin 800 dolar. Güçlü ekonomiye sahip olmak için mali sektörün etkin olmasını sağlamak zorundayız. Bankalar arasında haksız rekabet önlenmeli. Bankacılık sisteminin itibarı ve sisteme duyulan güveni sarsacak hareketlerden uzak durulmalı. Banka dışı kuruluşlar teşvik edilmeli. Yabancı sermaye teşvik edilmeli, reel faizler azaltılmalı. Birleşmeler ve ortak kullanımlar yaygınlaştırılmalı.'' Can Akın Çağlar, toplantının sonunda dinleyicilerin sorularını da yanıtladı. Kamu bankalarının özel bankalarla rekabet şansı olmadığı görüşünü yineleyen Çağlar, şöyle konuştu 
     ''Kamu bankalarının önündeki çalışma esasları 10 yıl önce sağlansaydı bugün özel sektör bankacılığı kalmamıştı. Kamu bankalarında görev yapmak zordur. Mahkeme kapılarında sürünebilirsiniz. IMF ile yapılan kriz dönemindeki görüşmelerde, o zamanın hükümeti tarafından Halk Bankası ve Ziraat Bankası başta olmak üzere kamu bankalarının birleştirilmesi ve tek çatı altında toplanması gündeme getirilmişti. IMF o dönemlerde direnç göstermişti. IMF şimdi de kamu bankalarının tek çatı altında toplanmamasından pişman. 
     Ben Halk Bankası'nın birleştirilmesine karşı çıktım. Halk Bankası'nın satılması lazım. Hatta Ziraat Bankası da satılmalı. Şu anda banka olarak yüzde 5 kredi verebiliyoruz. Halk Bankası kapatılmasın, müşterisi varsa hemen satılsın.'' 
     
</TEXT>
</DOC>
