<DOC>
<DOCNO> 173944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/soneko03.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası faiz oranlarını 3 puan indirdi 
</HEADLINE>
<TEXT>

     Merkez Bankası, enflasyon rakamlarının düşük çıkmasının ardından beklenen faiz indirimini gerçekleştirerek, oranları 3'er puan düşürdü. 
     Merkez Bankası'ndan yapılan açıklamada, banka bünyesindeki Bankalararası Para Piyasası ve İstanbul Menkul Kıymetler Borsası Repo-Ters Repo Pazarı'nda uygulamakta olduğu kısa vadeli faiz oranlarının bugünden itibaren düşürülmesine karar verildiği belirtildi. 
     Açıklamada, bu çerçevede, gecelik faiz oranlarından, borçlanma faiz oranı yüzde 35'ten yüzde 32'ye, borç verme faiz oranı yüzde 41'den yüzde 38'e ve 1 haftalık borçlanma faiz oranı da yüzde 35'ten yüzde 32'ye düşürüldü. 
     Geç likidite penceresi uygulaması çerçevesinde, Bankalararası Para Piyasası'nda saat 16 00-16 30 arası gecelik vadede uygulanan Banka borç verme faiz oranının da yüzde 46'dan yüzde 43'e indirildiği bildirilen açıklamada, yüzde 5 olan borçlanma faiz oranının ise değiştirilmediği kaydedildi. 
     Açıklamada ayrıca, açık piyasa işlemleri çerçevesinde piyasa yapıcısı bankalara repo işlemleri yoluyla gecelik ve bir haftalık vadelerde tanınan borçlanma imkanının faiz oranlarının da yüzde 37'den yüzde 34'e düşürüldüğü bildirildi. 
     
     ENFLASYONLA MÜCADELEDE BAŞARI 

     Bu yılın ilk yedi ayında gerçekleşen TÜFE artışının ise yüzde 11,6 oranında olduğu belirtilen açıklamada, bu rakamın 2002 yılının aynı dönemindeki fiyat artışının iki puan altında olduğu ifade edildi. Mevsimsellikten arındırılmış artış oranlarının TÜFE'de yüzde 0,9, TEFE'de ise yüzde 0,6 olduğu belirtilen açıklamada, şöyle devam edildi 
     ''Bu değerlerin son üç aydaki ortalaması TÜFE'de yüzde 1,7, TEFE'de ise yüzde 0,3'tür. Söz konusu ortalama oranlar yıllık olarak sırasıyla, yüzde 22,2 ve yüzde 4,2'ye karşı gelmektedir. Şüphesiz, enflasyon oranlarında gözlenen bu olumlu eğilim, uygulanmakta olan programın bir sonucudur. Döviz kurundaki düşüşün yavaşlamasına rağmen Türk lirasındaki güçlenmenin Temmuz ayında da sürmesi ile maliyet baskıları zayıflamaya devam etmiş, aynı zamanda, fiyatlar üzerinde güçlü bir talep baskısı da gözlenmemiştir. 
     Çarpıcı olan nokta, iktisat politikaları uygulamalarından çok, hava koşulları gibi kontrol altında olmayan unsurlara bağlı olarak belirlenen alt gruplar dışarıda tutulduğunda, enflasyon oranlarında uzunca bir süredir devam eden belirgin azalış eğiliminin Temmuz ayında da sürmesi ve ulaşılan düzeylerin son derece olumlu olmasıdır. İlk yedi aylık değerlerin Irak savaşının olumsuz etkilerini de taşımasına karşın bu gelişmelerin gözlenmesi, enflasyonla mücadelede elde edilen başarıya işaret etmektedir. 
     Nitekim yıllık enflasyon, gıda dışı TÜFE'de yüzde 25,5'e, tarım dışı TEFE'de ise yüzde 20,8'e gerilemiştir. 2002 yılı ilk yedi aylık döneminde, gıda dışı tüketici fiyat endeksi yüzde 17,0 oranında artmışken, bu oran, 2003 yılının aynı döneminde yüzde 11,6 düzeyinde kalmıştır.'' 
     
     TÜFE'DEKİ GELİŞMELER 

     Açıklamada, maliyetler ve talepte Temmuz ayında da enflasyonist baskı yaratabilecek gelişmelerin meydana gelmemesi ve bekleyişlerde süren iyileşme sonucunda, TÜFE enflasyonundaki düşüş eğiliminin devam ettiğinin görüldüğü kaydedildi. 
     Geçen yıl Temmuz ayında sırasıyla yüzde 1,4 ve yüzde 2,2 olan TÜFE ve gıda dışı TÜFE enflasyonunun, 2003 yılı Temmuz ayında yüzde -0,4 ve yüzde 0,7, olarak gerçekleştiği hatırlatılan açıklamada, sonuç olarak, yıllık TÜFE artış hızının Haziran ayına göre 2,4 puan, gıda dışı TÜFE artış hızının ise 1,8 puan gerilediğinin gözlendiği bildirildi. 
     Açıklamada, TÜFE alt grupların tamamına yakınında fiyat artışlarının oldukça sınırlı kaldığının gözlendiği ancak, sağlık grubunda mevsimsel fiyat ayarlamaları nedeniyle yüzde 3,4 oranında fiyat artışı gerçekleştiği vurgulanırken, şu bilgilere yer verildi 
     ''Böylece, gıda, içki, tütün ve giyim grubu fiyatlarının sırasıyla yüzde 2,5 ve yüzde 3,5 oranlarında gerilemesinin de katkısıyla TÜFE endeksinin Haziran ayından sonra Temmuz ayında da düştüğü gözlenmiştir. Buna karşın, içki ve sigara fiyatlarındaki ayarlamalar, gıda, içki ve tütün grubu fiyatlarındaki gerilemeyi sınırlandırmıştır. Mal grubunda fiyatlar, gıda ve giyim gruplarının etkisiyle yüzde 1,3 oranında gerilemiştir. Konut kiralarının yüzde 1,6, tıbbi hizmet fiyatlarının yüzde 4,5 ve hastane hizmetleri fiyatlarının yüzde 6,3 oranlarında yükselmesi sonucunda hizmet grubu fiyat artışı yüzde 1,4 olarak gerçekleşmiştir. Mevsimsellikten arındırılmış fiyat artışları incelendiğinde, mal ve hizmet grubunda fiyatların Temmuz ayında sırasıyla yüzde 0,6 ve 1,5 oranlarında arttığı görülmektedir. Yıllık fiyat artışları da Temmuz ayı itibariyle, mal grubunda yüzde 27,3, hizmet grubunda ise yüzde 27,8 olarak gerçekleşmiştir.'' Mart ayı sonrasından itibaren hem TÜFE, hem de gıda dışı TÜFE'de mevsimsellikten arındırılmış enflasyon oranlarında belirgin bir azalışın göze çarptığı belirtilen açıklamada, ''Bu eğilimin Temmuz ayında hızlanarak sürdüğü ve aylık artışın TÜFE ve gıda dışı TÜFE için yüzde 0,9 olarak gerçekleştiği görülmektedir'' denildi. 
     Açıklamada, söz konusu oranın, her iki endeks için mevsimsellikten arındırmada kullanılan ve 1994-2003 yıllarını kapsayan örneklemin en düşük düzeyinde gerçekleşmesinin önemli bir nokta olduğu da ifade edildi. 
     
     TEFE'DEKİ GELİŞMELER 

     TEFE'deki düşüşün kaynağını tarım fiyatlarının oluşturduğu bildirilen açıklamada, TEFE'deki gerilemeye tarım sektörünün katkısının 0,9 puan olurken, imalat sanayi sektörünün katkısının da 0,4 puan olarak gerçekleştiği bildirildi. 
     Tarım fiyatları Haziran ayındaki yüksek düşüşün ardından, mevsimsel olarak düşen taze sebze ve meyve fiyatlarının olumlu etkisi ile Temmuz ayında da gerilediği belirtilen açıklamada, şöyle denildi 
     ''Mevsimsellikten arındırılmış veriler incelendiğinde ise, tarım fiyat artış oranının yüzde 0,7 gibi sınırlı bir düzeyde kaldığı görülmektedir. Bu gelişmeler sonucunda, yıllık tarım fiyat artış oranının, Haziran ayındaki yüzde 45,4'lük düzeyinden yüzde 43,7'ye gerilediği görülmektedir. Burada vurgulanması gereken nokta, tarım sektöründeki yıllık enflasyonun, TEFE'nin diğer alt gruplarında gerçekleşenlere göre çok yüksek düzeylerde olduğudur. Temmuz ayında tarım dışı TEFE aylık artış oranı yüzde 0,6 ile Haziran ayında olduğu gibi sınırlı bir düzeyde gerçekleşmiştir. Tarım dışı TEFE'de yıllık artış oranı Haziran ayındaki yüzde 25,1'lik seviyesinden yüzde 20,8'e gerilemiş, böylelikle tarım dışı TEFE'deki düşüş eğilimi güçlenerek sürmüştür. Kamu imalat sanayi fiyatları Haziran ayındaki yüzde 0,2'lik artışın ardından, Temmuz ayında yüzde 1 oranında artmıştır. Nisan-Haziran döneminde, gerileyen kurlarla birlikte, uluslararası ham petrol fiyatlarındaki gelişmeler kamu imalat sanayi fiyatları artış oranını olumlu etkilemişti. Temmuz ayına gelindiğinde, uluslararası ham petrol fiyatlarından gelen olumlu katkının ortadan kalkmasına karşın, kurların seyrinden kaynaklanan olumlu etkinin sürdüğü görülmektedir. Buna karşın, faiz dışı fazla hedefinin gerçekleştirilmesine katkıda bulunmak amacıyla TEKEL ürünlerinde fiyat ayarlamalarına gidilmesi, kamu imalat sanayi fiyat artış oranının düşmesini engellemiştir.'' Maliyet yönlü baskının olmaması, özel imalat sanayi fiyat artış hızlarını da olumlu yönde etkilediği vurgulanan açıklamada, ''Nitekim, Nisan-Temmuz 2003 döneminde özel imalat sanayi fiyat artış oranının ortalaması yüzde 0,4 olmuştur. Yıllık olarak ise, bu sektördeki fiyat artış oranının Haziran ayındaki yüzde 24,7 düzeyinden yüzde 20,3'e gerilediği görülmektedir'' denildi. 
     
     "ENFLASYONDAKİ DÜŞÜŞ EĞİLİMİ BELİRGİNLEŞTİ" 

     Merkez Bankası açıklamasında, bankanın bu yıl Mart ayından itibaren, ''enflasyon ve görünüm'' başlıklı duyurularında, yılın ilk aylarında enflasyondaki düşüş sürecinin kesintiye uğramasının geçici olduğunun özenle vurgulandığı ifade edilerek, Haziran ayından itibaren enflasyonda tekrar düşüş eğilimine girilerek, yıl sonu hedefine yaklaşılacağının belirtildiği hatırlatıldı. 
     ''Nitekim, 2003 yılının ilk aylarındaki olağanüstü koşullardan kaynaklanan maliyet yönlü baskıların Nisan ayından itibaren ortadan kalkmasının sonucunda, uygulanmakta olan programın enflasyonu kalıcı biçimde düşürücü etkisi tekrar ortaya çıkmıştır'' denilen açıklamada, Haziran ayından sonra Temmuz ayında da tüketici ve toptan eşya fiyat endekslerinde düşüş gözlenmesinin, Merkez Bankası'nın bu öngörüsünü doğruladığı ve enflasyondaki düşüş eğiliminin tekrar belirginleştiğini ortaya koyduğu bildirildi. 
     Açıklamada, tüketimdeki canlanmanın kontrollü bir şekilde gerçekleştiği ve enflasyon üzerinde henüz belirgin bir baskı yaratmadığının göründüğü belirtilirken, gelirler ve maliye politikalarındaki disiplinin sürdürüleceğine dair edinilen kuvvetli izlenimlerin de, iç talepteki artışın, ekonominin üretim kapasitesinin mümkün kıldığı üretim artışının çok da üzerinde olmayacağı sinyalini verdiği vurgulandı. 
     
     ''İÇ TALEPTEKİ GELİŞMELERE İHTİYATLA YAKLAŞILIYOR'' 

     Buna karşın, Merkez Bankası'nın iç talepteki gelişmelere yine de ihtiyatla yaklaştığı ve önümüzdeki dönemde iç talep gelişmelerinin enflasyon üzerindeki etkilerinin yakından izlenmesini gerekli gördüğü bildirilen açıklamada, şu bilgilere yer verildi 
     ''Döviz kurları, yıl sonu enflasyonu için önemli değişkenlerden biri olmaya devam edecektir. Döviz kurlarının önümüzdeki dönemde izleyeceği seyrin istikrarlı olması ve bu sürecin, enflasyondaki düşüş eğilimine yapacağı katkı, hiç şüphesiz, programın kararlılıkla uygulanmasına bağlıdır. 
     Enflasyonist süreçte önemli rol oynayan diğer bir faktör de bekleyişlerdir. TCMB Beklenti Anketi Temmuz ayı ikinci dönem sonuçlarına göre, yıl sonu TÜFE artış beklenti ortalaması yıl sonu enflasyon hedefi olan yüzde 20 seviyesinin 3,7 puan üzerinde olmasına rağmen, TÜFE enflasyonunun Haziran ayından sonra Temmuz ayında da negatif çıkmasının, önümüzdeki dönem bekleyişlerini olumlu etkileyeceği tahmin edilmektedir. Gelirler ve maliye politikalarındaki disiplinin sürdürülmesinin, enflasyonla mücadeledeki önemini tekrarlamakta fayda bulunmaktadır. Kamu maliyesine ilişkin politika uygulamalarındaki herhangi bir gevşeme nedeniyle, yılın kalan bölümünde kamu fiyatlarında ya da dolaylı vergilerde artış öngören ek tedbir ihtiyacının ortaya çıkmaması, enflasyon hedefi açısından önem taşımaktadır.'' 
     
     ENFLASYON HEDEFİNE ULAŞILABİLMESİ... 

     Açıklamada, sonuç olarak, yıl sonu enflasyon hedefine ulaşılabilmesi ve enflasyonla mücadeledeki kazanımların daha da artarak devam etmesi için, istikrar programının ödünsüz bir biçimde sürdürülmesinin, yapısal reformların devam etmesinin ve bekleyişlerin önemi göz önünde tutularak, mali piyasalarda dalgalanmalara yol açacak davranış ve uygulamalara izin verilmemesinin son derece önemli olduğunu bir kez daha vurgulandı. 
     Son dönemde, bu doğrultuda atılmış olan adımların olumlu bulunduğu da ifade edilen açıklamada, ''Bu olgu, enflasyonun gelecekte izleyeceği seyir açısından Merkez Bankası'nın uzunca bir süredir olumlu olan görüşünün güçlenerek sürmesinin arkasındaki temel nedendir'' denildi. 

     
</TEXT>
</DOC>
