<DOC>
<DOCNO> 157940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/spor/spo02.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
HERKES HOROZ 
</HEADLINE>
<TEXT>

Sarı-Lacivertli kulübün efsane ismi, "Kırk ayrı yerden transfer yaparak başarılı olamazsınız. Üstelik hepsi şöhret. Birbirini sevmeyen ve gagalamaya çalışan horoz gibiler" dedi 
     ERTUĞRUL AKÇAYLI 

     Yol gösterdi 
     YILLARDIR trilyonluk transferler yapan, hoca üstüne hoca değiştiren ancak başarıyı bir türlü yakalayamayan Fenerbahçe'yi en büyük yıldızlarından Lefter'e sorduk. Büyükada'dan eski takımını üzüntüyle takip eden Türk Futbolu'nun ordinaryüsü Başkan Aziz Yıldırım'a destek verirken, müthiş tespitler yaptı, gelecek dönem için yönetime yol gösterdi. İşte Fenerbahçe'yi masaya yatıran Lefter'in izlenimleri 
     
     'Türlü yemeği' 
     "KIRK yerden transfer yapılıyor. Bu yüzden ben Fenerbahçe'yi türlü yemeğine benzetiyorum. Ne ararsan var. Kimse toplanan futbolcuların karakterleri, huyları, futbol anlayışları birbirine uyar mı, bunlar bir arada geçinirler mi diye düşünmüyor. Üstelik hepsi de şöhretli isimler. Kırk yıldız, kırk horoz demektir. Ortada tavuk olmazsa, bu horozlar sürekli birbirini gagalamaya çalışırlar, huzursuzluk yaratırlar. 
     
     'Hocalar hatalı' 
     AZİZ Yıldırım gerçekten iyi adam ve iyi başkan. Varlığını Fenerbahçe için harcıyor. Ama ne sporcusu, ne de taraftarlar kendisini anlayabiliyor. Başkan menajer değil ki çıkıp futbolcu seçecek. Teknik Direktör şu futbolcu diyor, alıyor. Güvendiği isimler onu yanıltıyor. En büyük yıldız 10 gün sonra kayboluyor. Burada hocalar hatalı, hem de çok hatalı. Teknik Direktör futbolcusuna kendisini ve sözünü kabul ettirmeli. 
     
     'Helva olmuyor' 
     DAUM'UN başarılı olabilmesi tek bir şarta bağlı. Kendini tamamen Türkiye'ye, Fenerbahçe'ye vermeli. Yoksa hırslı bir hoca. Bu kulübe öyle adamlar geldi ki ne yapmak istediğini, ne ben anladım, ne kendisi anladı. Stada, tesislere bakıyorum muhteşem. Ortada herşey var, helva yok. Yönetimin yapacağı tek şey var. Gençlerin elinden tutacak, iki üç yıl birşey beklemeyecek. Taraftar sabredecek. Sonunda da müthiş bir takım gelecek." 
     
     Lefter kimdir 
     1925 yılında İstanbul'da doğdu. Futbola Taksim'de başladı, 1947'de Fenerbahçe'de yer aldı. 1951 - 53 yılları arasında Fiorentina ve Nice takımlarının formalarını giydi. Yurda dönüşte tekrar oynadığı Fenerbahçe'de iki kez İstanbul Profesyonel Ligi, üç Türkiye şampiyonluğu yaşadı. 1953 - 54'te gol kralı oldu. Milli Takım formasını 50 kez giyen Lefter, aynı zamanda Futbol Federasyonu'nun "Altın Şeref Madalyası"nı alan ilk futbolcuydu. 
     
'Yönetime gözaltı'15 kişilik komite kuran Birleşik Fenerbahçeliler Vakfı, Yıldırım ve ekibinin icraatlarını kontrol edecek. Sportif başarı gelmezse destek çekilecek 
     YALÇIN TÜRK 

     Daum istenmiyor 
     BAŞKAN Aziz Yıldırım'ın en büyük destekçilerinden Birleşik Fenerbahçeliler Vakfı dün Dereağzı'nda olağanüstü bir toplantı yaparak yönetimin icraatlarını masaya yatırdı. Yaklaşık 4 saat süren toplantıda bazı yanlışlıklara karşın kulübün kaosa sürüklenmemesi için marta kadar Yıldırım'a destek verilmesi kararlaştırıldı. Daum'un gelmesine karşı çıkan üyeler Alman hoca ile anlaşma yapılması halinde desteğin çekilmesini istedi. 
     
     Yakın takip 
     AZİZ Yılmaz'ın Başkanlığı'nda toplanan vakıf üyeleri ayrıca 15 kişilik bir komite oluşturmayı planladı. Bu komite transfer çalışmalarını yakın takibe alacak, kulübün harcamalarını kontrol edecek. Bu arada Mart 2004'e kadar elde edilecek sportif başarılara göre kongrede Başkan Aziz Yıldırım'a destek olunup, olunmayacağına karar verilecek. 
     
Kemal de sakatlandı      DİYARBAKIRSPOR maçının hazırlıklarını tek antrenmanla sürdüren Fenerbahçe'de sakatlar kervanına Kemal de katıldı. Çift kalede Erman ile girdiği ikili mücadelede ayağına darbe alan genç yıldız antrenmanı yarıda bıraktı. Çalışmaya Hakan, Rüştü, Ceyhun, Johnson ve Rebrov katılmadı. Rebrov'un sağ dizinde şişme olduğu belirtilirken, Johnson'un da MR'ı çekildi. 
     
Necdet Ersoy yeniden başkan      1907 Fenerbahçe Derneği'nin olağan genel kurulu dün yapılırken başkanlığa yeniden Necdet Ersoy seçildi. Derneğin Levent'teki merkezinde gerçekleştirilen kongreye, 530 üyeden 111'i katılırken yönetim kurulu şu isimlerden oluştu Mehmet Yakup Yılmaz, Mustafa Koç, Ruşen Çetin, Selçuk Gezdur, Rint Akyüz, Erol Pelister, Bülent Güray, Ali Limoncuoğlu, Gürbüz Refioğlu, Mustafa Tümen, Tahir Sarıoğlu, Ümit Hergüner, Haluk Can Özel, Gür Çağdaş. 
     
Fenerbahçe ABD'yi salladı      AMERİKA'NIN New York kentinde her yıl düzenlenen "Türk Günü Yürüyüşü"nde Fenerbahçeli taraftarlar gövde gösterisi yaptı. Organizasyona FBUSA Derneği çatısı altında katılan Sarı - Lacivertliler, New York sokaklarını Fenerbahçe marşı ve şarkılarıyla adeta inletti. Takımlarının bu sene aldığı başarısız sonuçlara rağmen geçtiğimiz yıllara oranla sayısı daha da artan taraftarların coşkusu ilgiyle izlendi. 
     
Gergin bekleyişYönetimin iç transferi ağırdan alması, takım içinde huzursuzluk yarattı 
     YALÇIN TÜRK 

     Nabız yokluyor 
     SARI - Lacivertli kulüpte iç transfer görüşmelerinin bir türlü start almaması futbolcuların keyfini kaçırdı. Yönetim pazarlıkların bu hafta başlayacağını açıklamasına rağmen şu ana kadar hiçbir girişimin olmaması huzursuzluk yarattı. Başkan Aziz Yıldırım'ın dönem dönem sözleşmesi biten oyuncularla biraraya geldiği ve nabız yokladığı belirtildi. 
     
     Sezon sonunda 
     SAMANDIRA Tesisleri'nde önceki gün Steviç ile görüşen Yıldırım'ın, Yugoslav futbolcuya gelen teklifleri öğrendiği bildirildi. Fenerbahçe başkanı, iç transferi sezon sonunda başlatacaklarını ifade etti, "Ön görüşmeler yapıp, fikir aldık. Buna göre değerlendirmelerimizi yapıp, lig bitiminde masaya oturacağız" diye konuştu. 
     
Güney'den bildiri      TEKNİK Koordinatör Tamer Güney, Fenerbahçe için çok önemli bir haftada asılsız haberler yapıldığını ve bunun takıma zarar verdiğini belirterek gazetecileri hazırladığı beş maddelik bir bildiri ile uyardı. Güney, bundan böyle asılsız ve saptırma haber hazırlayanların sezon sonuna kadar tesislere alınmayacağını da belirtti. 
     
Fenerium Belçika'da      FENERBAHÇE Kulübü'nün lisanslı taraftar ürünlerini satan Fenerium, Belçika'nın Brüksel kentinde mağaza açacak. Yarın yapılacak açılış törenine kulüp başkanı Aziz Yıldırım ile yöneticiler de katılacak. Brüksel Rue Royale 275 numaralı adreste bulunan 125 metrekarelik Fenerium mağazası ile birlikte mağaza sayısı 14'e ulaşacak. 
     

</TEXT>
</DOC>
