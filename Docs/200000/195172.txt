<DOC>
<DOCNO> 195172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/spor/spo01.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kötü örnek 
</HEADLINE>
<TEXT>

   Lucescu, Fenerbahçe-Çaykur Rize maçının ertelenmesinin yanlışlığını savundu, "Hata yapan ceza almalıydı. Sahadaki sonuç geçerli olmalıydı" diye konuştu 
      BÜNYAMİN OSMAN 

   
   Altın gibi takım 
   TATİLDEN faydalanarak ülkesi Romanya'ya giden Mircea Lucescu, Rumen basınına çeşitli değerlendirmelerde bulundu. Her yıl geleneksel olarak France - Football tarafından düzenlenen "Altın Top" yarışmasını yorumlayan başarılı çalıştırıcı, "Bu yıl Raul, Nedved veya Maldini arasında geçer. Ancak bu yarışmanın takım olarak bir kategorisi olsaydı, buna Beşiktaş'ı rahatlıkla katardık. Çünkü hem ligde hem de Şampiyonlar Ligi'nde iyi iş yaptık" dedi. 
   
   "Hata yapan ceza almalı" 
   FENERBAHÇE - Çaykur Rizespor maçının yeniden tekrarlanma kararına değinen Beşiktaş Teknik Direktörü, "Bu, Fair - Play dışında bir olay" yorumunu getirdi. Sahadaki sonucun tescil edilmesi gerektiğini vurgulayan Lucescu, "Sadece hata yapan cezalandırılmalıydı. Bu şimdi çok kötü bir örnek oldu. Futbol Federasyonu hatalı davrandı. Bu ilk olabilir. Bundan sonra da çeşitli bahanelerle maçların tekrar edilmesinin yolunu açabilir" diye konuştu. 
   
   Arif'e sahip çıktı 
   GAZETECİLERİN "Arif - Petre kavgası"nı sorması üzerine Lucescu, "Arif'in böyle şeyler yapacağını zannetmiyorum. Hatta eminim. Çünkü ben ona ürkekliğinden dolayı 'Tavşan' derdim. Belki de olay basında abartıldı" ifadesini kullandı. Beşiktaş Teknik Direktörü, Bratu ile buluşmasında ise Galatasaraylı oyuncuya şu tavsiyelerde bulundu "Terim genç yeteneklere önem verir. Bu nedenle çok çalış, kendi oyununa bak. Çevrende olanlara kulak asma." 
   
   Beşiktaş'ın Giunti atağı    Siyah - Beyazlılar, İtalyan futbolcunun bonservisini almak için harekete geçti 
   ORHAN YILDIRIM 

   İTALYA'DAN kiralık olarak gelen Giunti'nin bu sezon başarılı bir performans ortaya koyması, Beşiktaş Yönetimi'ni harekete geçirdi. Siyah - Beyazlılar, İtalyan futbolcunun bonservisini almak için çalışmalara başladı. Bonservisi bir İtalyan menajerlik şirketinde bulunan Giunti için pazarlıklar başladı. 
   SÖZLEŞMESİ üç yıldan az olmamak koşuluyla uzun vadeli bir anlaşma yapmak isteyen Beşiktaş Yönetimi, Giunti'yi bırakmak istemiyor. İtalyan futbolcunun bu konuda sorun çıkarmadığı, ancak menajerlik şirketinin yüksek bedel istemesi durumunda yine kiralanması yoluna gidileceği vurgulandı. 
   
   Kartal'a Okan'ı önerdiler    INTER ile yollarını ayırma noktasına gelen Okan Buruk, Beşiktaş'ın transfer gündemine girdi. İtalya macerasına nokta koymak üzere olan futbolcunun menajeri, Kartal'da futbolun yeni sorumlusu Sinan Engin ile konuşup, Okan'ı önerdi. Engin'in bu teklifi Lucescu'ya ileteceği, son kararı Rumen teknik adamın vereceği belirtildi. 
   
   'Şampiyonluk tatmin etmez'    TAYFUR Havutçu özeleştiri yaptı, henüz istenen konuma gelmediklerini vurguladı. Bu sezon sadece birkaç maç üst seviyede futbol oynadıklarını vurgulayan Beşiktaş Kaptanı, "Bu sezon sadece şampiyonluğun kimseyi tatmin etmeyeceğni biliyoruz. Bu nedenle en büyük hedefimiz Şampiyonlar Ligi" dedi. Siyah-Beyazlı futbolcu, "Lazio'yu deplasmanda yenmemiz sürpriz sayılmamalı" dedi. 
   
   9 bin üye aidat yatırdı    OCAK'TA yapılacak genel kurul, Beşiktaş'ta suların ısınmasına neden oldu. Gruplar yavaş yavaş seçim çalışmalarına başladı. Üye sayısı 20 bine yaklaşırken bunların ancak 9 bininin aidatlarını yatırarak oy kullanabilecek duruma geldiği öğrenildi. 
   
   
</TEXT>
</DOC>
