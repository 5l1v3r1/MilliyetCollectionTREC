<DOC>
<DOCNO> 191399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/soneko18.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İran, Irak'a enerji takası yardımında bulunmaya hazır 
</HEADLINE>
<TEXT>

     İran, Irak'ın yeniden yapılandırılmasına yardımcı olmak amacıyla, bu ülke ile enerji takası yapmaya hemen hazır olduğunu belirtti. 
     Üst düzey bir İranlı petrol yetkilisi, isminin açıklanmaması kaydıyla, Reuters Haber Ajansı'na yaptığı açıklamada, ABD'den olumlu bir yanıt gelmesi halinde, Irak ham petrolünü hemen alıp, hızlı bir şekilde bu petrolü rafinerilerinde işleyerek, yine Irak adına satmayı, Irak'a da, doğalgaz ve elektrik sağlamaya hazır olduklarını kaydetti. 
     Yetkili, günlük 350 bin varillik Irak ham petrolünün, İran'ın güneybatısındaki Abadan Rafinerisi'ne gönderilebileceğini ve bu petrolün de İran'ın Kharg Adası Terminali'nden satılabileceğini kaydetti. 
     İran, Madrid'de geçen hafta yapılan Irak'a Yardım Konferansı'nda, Irak'a 300 milyon dolara kadar kredi kolaylığı ile elektrik ve gaz temini vaat etmişti. 
     
</TEXT>
</DOC>
