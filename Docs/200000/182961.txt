<DOC>
<DOCNO> 182961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sonspo21.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Eriksson ağız değiştirdi, sükunet çağrısı yaptı... 
</HEADLINE>
<TEXT>

     İngiltere Milli Futbol Takımı Teknik Direktörü Sven-Goran Eriksson, 11 Ekim'de oynanacak Türkiye-İngiltere milli maçı öncesinde Türk taraftara sükunet çağrısında bulundu. 
     Londra'da bugün bir Türk TV kanalı ve bir Türk gazetesine özel demeç veren Eriksson, maçın barış havasında geçmesi için ellerinden geleni yapacaklarını belirtirken, Türk izleyicisinden de maçın barış içinde oynanması için çaba harcamalarını istedi. 
     Bazı İngiliz TV kanalları da Eriksson'ın Türk gazetecilerle yaptığı röportajdan alıntılar yayınlarken, İngiliz Milli Futbol Takımı Teknik Direktörünün büyük bir rekabet içinde geçeceğine inandığı maçla ilgili en çok ''güvenlik'' unsuru üzerinde durduğunu duyurdu. 
     İngiltere Futbol Federasyonu'nun Soho Meydanı'ndaki karargahında konuşan Eriksson'ın, daha önce yaşanan olayları dikkate alarak doğrudan Türk seyircisine yönelik bir çağrı yapmayı tercih ettiği belirtildi. 
     Bu arada İngiltere Milli Futbol Takımı Teknik Direktörü Eriksson'ın, maç öncesinde uygun bir zaman bulunabilirse Türk Milli Takımı Teknik Direktörü Şenol Güneş ile ortak basın toplantısı düzenlemeyi ve her iki tarafın taraftarına ortak bir çağrıda bulunmayı istediği de açıklandı. 
     
</TEXT>
</DOC>
