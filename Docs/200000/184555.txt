<DOC>
<DOCNO> 184555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/soneko10.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖTV indirimi geldi, 20 yaş üstü otomobiller kıymete bindi 
</HEADLINE>
<TEXT>

     Özel Tüketim Vergisi ÖTV indirimi teşviği sağlayan 20 yaş üzeri araçların hurdaya ayrılarak yerine yenilerinin alınmasını içeren uygulamadan yararlanmak isteyenlerin artması üzerine, eski model otomobiller kıymete bindi. 
     Uygulamanın başlamasıyla birlikte ''Eski model otomobil piyasası'' oluştu. Kırıkkale'de de oldukça ilgi gören bu piyasa özellikle otomobil alım satımı yapanlara yeni bir ekmek kapısı açılmış oldu. Otomobil alım satımı ile uğraşan Adem Coşkun, İstanbul'da bu işle uğraşan bir firma ile anlaşarak bugüne kadar Kırıkkale'den 300'e yakın eski model otomobil topladı. 
     Coşkun'un anlattığına göre, topladığı 20 yaş üzerindeki otomobillerin hurda işlemini yaptırdıktan sonra evraklarını İstanbul'a gönderiyor. Ancak otomobiller burada kalıyor. Otomobilleri koyacak yer konusunda sıkıntıya düşen Coşkun otomobilleri evinin çevresine park ediyor. Sayıları bir hayli artan otomobiller tam bir hurda otomobil parkını andırıyor. 
     Uygulamanın başlamasından sonra eski model otomobillerin fiyatının bir anda fırladığını anlatan Coşkun, daha önce 300-500 milyon liraya alıcı bulamayan 1973-74 model Murat 124 marka Hacı Murat otomobillerin bugün 1-1,5 milyar liraya kadar yükseldiğini söyledi. 
     Coşkun Kırıkkale ve çevre illerden bugüne kadar 200 otomobil topladığını da belirterek, ancak otomobilleri park edecek yer konusunda sıkıntı çektiğini kaydetti. Otomobillerin bir kısmını evinin çevresine park ettiğini söyleyen Coşkun, kendisi gibi bu şekilde bir çok kişinin eski otomobil topladığını da söyledi. 
     Bu arada Kırıkkale Galericiler Sitesi başkanı Ali Ülten ise ikinci el otomobil piyasasında yaşanan durgunluğun son günlerde daha da arttığını söyledi. Ülten bunda ''sıfır'' otomobil alımında getirilen 3,5 milyar liraya kadar ÖTV indiriminin etkili olduğunu belirterek, ek vergi, dolar kurundaki düşüş ve 10 milyar lirayı geçen ödemelerin banka aracılığı ile yapılmasının da satışların durma noktasına gelmesinde etkili olduğunu savundu. 
     
</TEXT>
</DOC>
