<DOC>
<DOCNO> 168255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sondun16.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsızlık suçlusu Winona Ryder, Sean Connery ile oynayacak 
</HEADLINE>
<TEXT>

     Hırsızlık suçundan ceza alan Hollywood yıldızı Winona Ryder, Çek asıllı ünlü yönetmen Milos Forman'ın yeni filminde, ünlü aktör Sean Connery ile birlikte rol alacak. 
     Daily Variety gazetesinin haberinde, 31 yaşındaki Ryder'ın oynayacağı ''Kor'' adlı filmin, Macar yazar Sandor Marai'nin 1942'de yazdığı bir romanın uyarlaması olduğu belirtildi. 
     Çekimlerine Ekim ayında Prag'da başlanması öngörülen filmde, aynı kadına aşık olan iki erkeğin hikayesi ele alınıyor. Filmde, sevdikleri kadının izini kaybeden bu kişilerin 40 yıl sonra aynı kadınla tekrar karşılaşmaları anlatılıyor. 
     Şimdiye kadar 30'dan fazla filmde rol alan ve iki kez Oscar'a aday gösterilen Ryder, Beverly Hills'deki ünlü Saks Fifty Avenue mağazasından 5500 dolarlık mal çaldığı iddiasıyla yargılanmış ve 6 Aralık'ta suçlu bulunarak, 480 saat kamu yararına çalışma ve mağaza sahibine 10 bin dolar ödeme cezasına çarptırılmıştı. 
     
</TEXT>
</DOC>
