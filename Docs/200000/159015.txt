<DOC>
<DOCNO> 159015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/soneko06.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kelebek Mobilya Yabancılar, kelepir mal satın almaya geliyor 
</HEADLINE>
<TEXT>

     Kelebek Mobilya ve Kontrplak A.Ş. Satış ve Pazarlama Direktörü Hakan Taner, sektörde ''intihar'' fiyatlarla satış yapan firmalar nedeniyle yabancı müşterilerin artık Türkiye'ye kelepir mal satın almak için gelmeye başladığını kaydetti. 
     Taner, sektörde önemli bir yere sahip, Türkiye'de 52 mutfak ve 115 mobilya mağazası ile hizmet veren Kelebek Mobilya'nın, ürünlerini 27 farklı ülkeye ihraç eder durumda olduğunu söyledi. 
     Amaçlarının Kelebek'i ulaşılması zor ve ''pahalı'' imajından kurtararak, orta ve alt gelir grubundaki müşterilerle buluşturmak olduğunu anlatan Taner, sağladıkları ödeme kolaylıkları ve fiyatlarda indirimle sektörde önemli bir adım attıklarını kaydetti. 
     Taner, ürünlerin pazarlamasında karşılaştıkları en büyük sıkıntının, kalite yerine fiyatı ön planda tutan bazı firmalar olduğunu belirterek, şunları kaydetti 
     ''Ciddi bir mobilya üretim potansiyeline sahip olan Türkiye'de, dış pazarlarda başarı kazanın değişmez şartı olan standart ve kaliteye maalesef gereken önem verilmiyor. Ekonomik krizlerin de etkisiyle, günü kurtarma telaşı içine giren bazı mobilya firmaları, kaliteden taviz vererek piyasa fiyatının çok altında satış yapıyorlar. 5 yıl öncesine kadar ülkemize gelen yabancı müşteriler, kaliteli ürünleri yüksek fiyattan satın alır ve büyük bir döviz girdisi sağlanırdı. 
     Firmaların ürünleri arasında oluşan aşırı fiyat farkı, zaman içinde Türkiye'ye gelen yabancı müşterilerin profilini bile değiştirdi. Bizim intihar diye adlandırdığımız maliyetin altında fiyatlarla satış yapan firmalar nedeniyle, yabancı müşteri Türkiye'ye artık kelepir mal almaya geliyor.'' 
     
     FATURASIZ SATIŞ ÖNLENMELİ 
     Aşırı fiyat farkları nedeniyle aldanacağından korkan yabancı müşterinin, mal almaktan vazgeçtiğini ya da satın aldığı ucuz maldan memnun olmayıp, Türkiye'yi ürün ithal edeceği ülkeler listesinden çıkardığını ifade eden Taner, bu tür olumsuzlukların önüne geçilmesi için sektördeki alışverişlerin kayıt altına alınması gerektiğini ifade etti. 
     Taner, toplam mal bedelinin birçok ürüne göre yüksek olduğu mobilya sektörünü kayıtdışılığa iten ve firmalar arasında haksız rekabete neden olan temel unsurun yüzde 18'lik KDV olduğunu belirterek, son günlerde gündeme gelen kredi kartlı alışverişlerde vergi indirimi uygulanmasının hayata geçirilmesiyle, sektöründe taşların yerine oturmaya başlayacağını sözlerine ekledi. 
     
</TEXT>
</DOC>
