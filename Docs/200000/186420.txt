<DOC>
<DOCNO> 186420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/yazar/tamer.html </URL>
<DATE> 2003/10/04/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
THY ve mil toplayarak bedava uçmak 
</HEADLINE>
<TEXT>

   
   Sevgili meslektaşım Yavuz Semerci, geçen hafta Sabah'taki köşesinde hem THY'nin, hem de Shop Miles'ın "mil toplayarak bedava uçuş" programının işlemediğini savundu. Biriktirdikleri millerle bilet almak isteyenlere "Yerimiz yok" denmesinin, giderek artan şikayetlere konu olduğunu dile getirdi. Benzeri tüketici şikayetleri muhtemelen THY'ye de, Garanti Bankası'na da zaman zaman geliyordur. 
   Bana göre bu şikayetlerde pek haklılık payı yok. Neden böyle düşündüğümü, kendimden örnek vererek anlatayım Shop Miles piyasaya çıkıncaya kadar neredeyse kredi kartı bile kullanmazken, şimdi 5 milyon liralık alışverişimi dahi kredi kartıyla yapmaya çalışıyorum. Kızıma da ek kart çıkarttım. Hem THY ile uçarak, hem de alışverişlerde biriktirdiğimiz puanlarımızla sorunsuz bedava uçuyoruz. Ama 3 gün sonra ani bir seyahate çıkacaksak, millerimizi kullanmakta ısrarlı olmamamız gerektiğini de baştan biliyoruz. 
   
   Bayramsa 2 ay önceden    Örneğin kızım kasım sonlarına doğru Şeker Bayramı'nda Milano'ya gitmeyi planlıyor. Geçen hafta mil karşılığı bedava bilet bulabilir miyim diye şansımı denedim. Bayramın 3. günü gidiş, tatilden 2 gün sonra dönüş olarak bulabildim ve şimdiden ayırttım. 2 - 3 hafta sonraya kalsam, bayram yoğunluğu nedeniyle aynı bileti mil kullanarak değil de para ödeyerek almam gerekecekti ve bunu da çok doğal karşılayacaktım. 
   Bedava uçuş hakkı demek, bu uçuş her koşulda, her hat için ve son dakikaya kadar emrinize amade olacak demek değildir. Örneğin yaz boyunca ailecek sezonluk biletlerin alındığı Bodrum'a bu yıl benim de 2 kez yolum düştü, ama hiçbirinde bedava uçmak için girişimde dahi bulunmadım. Kaldı ki dış hatlar dururken, bedava millerimi iç hatlarda harcamanın pek akıl karı olduğunu da sanmıyorum. 20 bin mil harcayarak Londra'ya kadar gitmek varken, neden 15 bin mil harcayarak Bodrum'a gitmeye razı olayım ki 
   
   Yolcuyu eğitmek lazım    Tüketicinin haklarına sahip çıkmak adına 18 yıl boyunca iğneyle kuyu kazarken, çuvaldızı zaman zaman tüketicilere de batırdığımız olmuştur. Bence bu örnekte sorun, üzerinden 2 yılı aşkın süre geçtiği halde uygulamanın halen tam oturmamış olması. Kartın gördüğü rağbet nedeniyle ve komşunun komşuya tavsiyesi sonucunda Shop Miles'a geçiş yapan her kredi kartı müşterisi, mili toplar toplamaz ilk uçuşta kullanmak isteyebilir. Birkaç kez reddedildikten ve şikayetçi olduktan sonra da milleri nasıl kullanması gerektiğini öğrenir. 
   Yine de THY'nin de, Garanti Bankası'nın da kart sahibi yolcuyu eğitmelerinde yarar var. Bayramların ve resmi tatillerin ilk ve son günlerinde mil kullanarak bedava uçulamayacağı belki baştan ilan edilebilir. Çünkü THY o günlerde zaten tüm koltuklarını satıyor. Hatta son dakika iptallerine karşı koltuk kapasitesinin yüzde 10 fazlasını bile sattığı için, elinde okeyli biletiyle havaalanında kalakalan yolcu bile oluyor. 
   
   Ekstreyle eğitim    Talebin çok yoğun olduğu günlerde THY neden mil karşılığı bedava bilet satsın ki Yolcu eğer ille de mille uçmak istiyorsa, bayramdan 3 gün önce gidip 3 gün sonra gelmeyi göze alsın. Ya da milini başka bir seyahatinde kullansın. 
   Her ay önümüze gelen kredi kartı ekstrelerimizde mil kullanarak alınacak bedava biletler için mümkün olduğunca erken rezervasyon yapılması yönünde bir uyarı, gayet yararlı olabilir. THY de Shop Miles kartı sahiplerine benzeri uyarılarda bulunabilir. Bedava uçuşun, genelde önceden planlanması gerekir. 
   Son dakikada bile ille mil kullanarak uçmakta ısrar eden yolcuya ise belki normalinden 10 - 15 bin mil fazla harcaması karşılığında bu olanak sağlanabilir. Ben olsam millerimi katiyen o şekilde heba etmem. Zaten bu tür bir seçenek konsa, çok az yolcunun itibar edeceğine kuşkum yok. 
   
      
   
</TEXT>
</DOC>
