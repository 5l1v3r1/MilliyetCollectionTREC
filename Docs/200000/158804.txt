<DOC>
<DOCNO> 158804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/yazar/altan.html </URL>
<DATE> 2003/05/25/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Çalsın sazlar, oynasın kızlar... 
</HEADLINE>
<TEXT>

     - "...genç subaylar tedirgin..." 
     Karısı sordu 
     - İstanbul depreminden mi 
     - Hayır, Ankara'daki eski bir yapının sallanır gibi olmasından... 
     
     Bundan yüz yıl kadar önce, şık giyimli genç paşazadelerden biri, Sofika'nın randevuevine gitmiş. 
     Sofika karşılamış paşazadeyi 
     - Vre pasam, bugün tanınmiş belalilerden Pistov Ali'nin dost günüdür... Ayağini öpeyim, yarın gelesin, bütün kızlar senin, demiş. 
     Paşazade 
     - Madam, diyormuş, ben dost günü most günü anlamam. Çekil kenara, yukarı çıkacağım ben... 
     - Vre yapmiyesin... Belalı bir heriftir Pistov... Yarin gelesin, ayağini öpeyim... 
     - Yahu uzatma madam. Bir serseri için mi geri döneceğim ben .. 
     - Vre kuzum... Kurbanin olayım... 
     
     Paşazadenin sesi yükselmeye başlamış. Yukarıdaki Piştov Ali de, aşağıda neler oluyor diye, odadan çıkıp merdivenin başına gelmiş. Bakmış ki aşağıda şık giyimli bir paşazade, Sofika'yla tartışıyor 
     - Heyt ulan, diye hafiften bir nara atmış bas git bakayım buradan... 
     Paşazade, babasının hediye ettiği sedef kabzalı, 6.35 el tabancasını çekip Piştov'a doğru tutmuş 
     Piştov narasını yükseltmiş 
     - Ulan çiroz, ulan sıçan kuyruğu, ulan köpek sidiği, ulan beşlik han sende, hamam sende Boğaz'da yalı sende, arının balı sende fiyaka sende, caka sende altın sende, atlı araba sende bize de kala kala bir külhanbeylik kaldı şimdi onu da mı elimden alacaksın pezevenk .. 
     Bu eski fıkrayı, nedense Ercüment Ekrem pek severdi. 
     Fıkra artık demode oldu mu, olmadı mı bilemiyorum... 
     Siz de, siyasetçilerden birine yakıştırırsınız, ola ki... 
     
     Perihan Maden, dünkü Radikal'deki "Riya ittifakları diyarında" başlıklı yazısında şöyle diyordu 
     "Ağzını Açmama Antlaşması. 
     Karşılıklı Bir Sessizlik İttifakı. 
     Sen benim açığımı, sahtekarlığımı yüzüme vurma ben de seninkini. 
     Ben senin kervanlarının yolunu kesmeyeyim, sen benim fincancı katırlarıma laf etme. 
     ...Böyle bir Konsensüs Toplumu 
     Riya Konsensüsü. 
     Susss Pusss, Adacıkları..." 
     Haydi bir dörtlük de bizden, büyüklerimizin öğütlerine uygun 
     Bak sakın kafa tutma, sadece tut dilini, 
     Kamış durur yerinde, rüzgara eğilse de. 
     Zülfü yare dokunma, kırmasınlar belini, 
     Çok yüzlüdür toplumum, çok sesli değilse de... 
     
     Hayat koşulları zorlaştıkça, mahut plağımız yine dönmeye başladı 
     - Sıkıntı içinde olanlar unutulmayacaktır. 
     - ... 
     - Tabandakilerin geçim düzeyi yükseltilecektir. 
     - ... 
     - Yoksulluk diye bir şey kalmayacaktır. 
     Ancak, hepimizin bildiği o mahut plağa, büsbütün de omuz silkmemek gerekir. 
     Çünkü aynı sözler Kutsal Kitap'ta da vardır 
     - Sıkıntı çeken Adem'in refaha kavuşacaktır. 
     Sonra da ekler 
     - Öteki dünyada... 
     
     Erken saatlerde TRT 2'nin yayımladığı yabancı bir belgesele göre, guguk kuşunun, olağanüstü bir zekası varmış. Kuluçkaya yatmaya hazırlanan küçük bir ardıç kuşunun yumurtalarını çalar ve yerine kendi yumurtalarını koyarmış. 
     Ardıç kuşu, kendi yumurtaları diye, guguk kuşunun yumurtaları üstünde yatarmış kuluçkaya... 
     Yumurtalardan çok çabuk büyüyen üç beş günde küçücük ardıç kuşunun iki misli oluveren guguk kuşu yavruları çıkarmış. Ve gagalarını açıp yemeye sıvanırlarmış, ne olduğunu anlayamayan ardıç kuşunu... 
     Erbakan'ın kulakları çınlasın mı diyelim, ne diyelim, bilmem ki... 
     
     Bazı militerlerimizin sözünü ettiği "milli kültürümüz"le ilgili olarak, 200 yıl kadar önce yaşamış olan Seyrani'nin bir dörtlüğüyle bitirelim yazıyı 
     Eyvah fukaranın beli büküldü 
     Medet ticaretin gücüne kaldı 
     İyiler alemden göçtü çekildi 
     İşler zamanenin piçine kaldı 
     
     

</TEXT>
</DOC>
