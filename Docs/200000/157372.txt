<DOC>
<DOCNO> 157372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/dunya/dun01.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA birkaç saat önce uyarmıştı 
</HEADLINE>
<TEXT>

'El Kaide Afrika'da vurabilir' diyen Amerikan istihbaratına göre, El Kaide'nin yeni hedef bölgesi kıtanın doğusu 
     YASEMİN ÇONGAR Washington 

     Riyad'da geçen pazartesi, Kazablanka'da ise cuma gecesi meydana gelen saldırılar, ABD istihbarat birimlerince, El Kaide Örgütü'nün "durgunluk" dönemini geride bırakarak yeni bir "terör dalgası" başlattığı şeklinde yorumlanıyor. Suudi Arabistan'da 34 kişinin ölümüne yol açan saldırının ardından, "olası yeni eylem yerleri" konusunda öngörüde bulunan Amerikan istihbarat ve terörle mücadele yetkililerinin, cuma günü "El Kaide, bu kez Afrika'da saldırabilir" uyarısında bulundukları öğrenildi. Kazablanka'da on intihar saldırganı dahil toplam 41 kişinin ölümüne yol açan üç ayrı saldırının, bu uyarının ABD yönetimine aktarılmasından birkaç saat sonra meydana geldiği belirtiliyor. 
     Riyad ve Kazablanka saldırılarının El Kaide tarafından gerçekleştirildiği kesinlik kazanmadı, ancak ABD'li yetkililer, "En geçerli senaryo bu" diyorlar ve örgütün yeniden toparlanmaya başladığına dikkat çekiyorlar. 
     
     Altı ülkede üs kurdu 
     Amerikan terörle mücadele birimlerine göre, El Kaide son aylarda en az altı yerde yeni üsler kurmayı başardı. Bu üslerin, Kenya, Sudan, Pakistan ve Çeçenistan'da bulunduğu bilgisi, ABD basınına da sızdı. 
     Öte yandan, ABD'de son iki ay içinde "El Kaide'nin lider kadrosunda" olduklarından kuşkulanılan ve yeni eylem hedefleri belirlemek üzere Amerikan kentlerini gezdikleri belirtilen Arap kökenli iki kişinin yakalandığı belirtiliyor. Bu kişilerin adları ve nerede tutuldukları konusunda resmi açıklama yapılmadı. 
     
     Yolcu uçaklarına dikkat 
     ABD'li yetkililer, önümüzdeki haftalarda ABD içinde ve dışında yeni saldırı girişimleri olabileceğini vurguluyorlar. El Kaide kaynaklı terör riskinin en yüksek görüldüğü bölge ise "Afrika'nın doğusu" olarak belirlendi. Yetkililer, bu saldırılarda "yolcu uçaklarının kullanılabileceği" uyarısını da iletiyorlar. 
     

</TEXT>
</DOC>
