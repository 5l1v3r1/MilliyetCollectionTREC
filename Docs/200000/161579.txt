<DOC>
<DOCNO> 161579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/guncel/gun02.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir soru sordu, hayatı değişti 
</HEADLINE>
<TEXT>

Milli Eğitim Müdürlüğü, Ermeni soykırımı konulu panelde yönelttiği soru nedeniyle tutuklanan, ardından 1.5 milyar kefaletle serbest bırakılan öğretmeni açığa aldı 
     GÖKÇER TAHİNCİOĞLU Ankara 

     Kilis Elbeyli'de düzenlenen Ermeni soykırımı konulu panelde paneliste yönelttiği soru nedeniyle önce tutuklanan, ardından 1.5 milyar lira kefaletle kurtulan ve hakkında dava açılan öğretmen Hülya Akpınar, İl Milli Eğitim Müdürlüğü'nce açığa alındı. 
     28 Mayıs'ta yapılan panelde, "Ermenilerin güçlü lobileri, soykırım yapıldığını ABD ve Avrupa'ya kabul ettirirse ne olacak " diye soran ve "toplantının huzurunu bozduğu" iddia edilen öğretmen Akpınar'ın başına gelmeyen kalmadı. Kilis Başsavcılığı'nın toplam yedi öğretmen hakkında üç yıla kadar hapis cezası istemiyle "huzur ve sükunu bozmak" suçlamasıyla açtığı davanın ardından dün de Akpınar görevinden alındı. 
     Kilis İl Milli Eğitim Müdürlüğü, açığa alma gerekçesi olarak Akpınar hakkındaki davayı gösterdi. Eğitim - Sen ise, Akpınar'ın görevine iade edilmesini talep ederek, konuyu AİHM'ye kadar götüreceklerini açıkladı. 
     Elbeyli Kaymakamlığı'nca panelin yapıldığı gün tüm mülki erk nın adının bulunduğu tutanaktaki bazı imzaların da sahte olduğu iddia edildi. Avukatların, Akpınar'ın "devletin resmi tezlerine aykırı söylemde bulunduğu" savunulan tutanağın incelenmesini isteyecekleri ifade edildi. 
     
Musevilerden Erdoğan'a Ermeni sözü      ABDULLAH KARAKUŞ Ankara 

     Başbakan Recep Tayyip Erdoğan, Amerikan Musevi Konseyi Başkanı Harold Tanner'den ABD'de sözde Ermeni soykırımı tasarısının engellenmesine yönelik lobi yapma sözü aldı. ABD'nin Ankara Büyükelçisi Robert Pearson'ın da hazır bulunduğu Başbakanlık'taki görüşmede Erdoğan, ABD Kongresi'nde görüşülmekte olan sözde Ermeni soykırımı tasarısının haksızlığını gündeme getirince Tanner, "Siz merak etmeyin. Biz buna karşı lobi yapacağız. ABD kongresindeki Ermeni tasarısının reddi için size yardım edeceğiz" dedi. 
     

</TEXT>
</DOC>
