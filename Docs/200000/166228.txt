<DOC>
<DOCNO> 166228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sonspo22.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
77.Gazi Kupası Koşusu'nda zafer Sufi'nin 
</HEADLINE>
<TEXT>

     At yarışlarında sezonun en önemli yarışı olan 77. Gazi Kupası Koşusu'nu, Bekir Gökçe'nin bindiği Sufi isimli at, 2.28.32'lik derecesiyle kazandı. 
     Fikret Ceylan'ın sahibi olduğu Sufi, son düzlükte yaptığı müthiş atakla yarışta 2.28.42'lik derecesiyle ikinciliği alan Mehmet Kaya'nın bindiği Keremkoç'u geçerek, kupayı elde etti. 
     Kupayı, Cumhurbaşkanlığı Genel Sekreteri Kemal Nehrozoğlu, atın sahibi Fikret Ceylan'a verdi. Tarım ve Köyişleri Bakanı Sami Güçlü de atı çalıştıran Suat Dursun'a bir şilt verdi. İstanbul Valisi Muammer Güler ise jokey Bekir Gökçe'ye plaketini sundu. 
     Yarışta üçüncülüğü ise jokeyliğini Barış Kurdu'nun yaptığı Eylül Fırtınası, 2.28.62'lik derecesiyle elde ederken, kupanın favorisi olarak gösterilen Perfect Storm ise 2.28.82 ile 4. olabildi. 
     BİRİNCİYE 350 MİLYAR LİRA İKRAMİYE 
     Atatürk adına düzenlenen ve yalnızca 3 yaşlı safkan İngiliz atlarının katılabildiği Gazi Kupası Koşusu'na bu yıl 21 at katılırken, 2 bin 400 metrelik yarışın birincisi olan Sufi'nin sahibi Fikret Ceylan, 350 milyar liralık ikramiyenin sahibi oldu. 
     Yarışta ikinciye 140, üçüncüye 70 ve dördüncüye de 35 milyar lira ikramiye verildi. 
     ANTRENÖR SEVİNİRKEN YARALANDI 
     Gazi Kupası Koşusu'nu kazanan Sufi'nin antrenörlerinden Yusuf Dökmeci, sevinirken yaralandı. 
     Sufi'nin birinci gelmesi sonrasında başını cama vuran Dökmeci yaralanırken, ambulansla hemen hastaneye kaldırıldı. 
     
</TEXT>
</DOC>
