<DOC>
<DOCNO> 172403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sontur19.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarış atlarının aylık bakım masrafı 1 milyar lirayı buluyor... 
</HEADLINE>
<TEXT>

     Türkiye'nin çeşitli hipodromlarında koşan yarış atlarına sahip olmak isteyenler, ayda yaklaşık 1 milyar lira bakım masrafını gözden çıkarmak zorunda... 
     Hayvanseverler, yarış atı satın almak için ortalama 50 milyar lirayı gözden çıkarıyor, ayrıca atın bakımı için 1 seyis, 1 bakıcı, veteriner, 4 dönümlük arazi gerekiyor. 
     Türkiye Yarış Yetiştiricileri ve Sahipleri Derneği Şanlıurfa Şube Başkanı Mehmet Nabi Aksu, A.A muhabirine, ''Bir atın, sahibine 1 günlük maliyetin 30-40 milyon lirayı bulduğunu söyledi. Atların beslenebilmeleri içini gerekli vitaminlerin Avrupa'dan getirtildiğini ifade eden Aksu, şöyle konuştu 
     ''Birçok zengin aile at sahibi olmak istiyor. Ancak bakımı ve masrafları konusunda fazla bilgi sahibi değiller. Yarışta koşan bir at için yaz aylarında sabah yulaf, arpa mısır, öğlen ve akşam ise 7 kilogram kuru ot ve 300 gram bal ile özel vitaminler, kışın da sabah ve öğle yemekleri ile 250 gram pekmez verilmesi gerekir. 4 dönüm arazi, suyun ve yeşilin bol olduğu alanlarda özel ahırlar yaptırılmalıdır. Ayrıca, 24 saat görev yapacak bakıcı, beslenmeyi kontrol edecek seyis ve düzenli kontroller yapılması amacıyla veteriner bulunması gerekir.'' 
     
     300 MİLYARA YARIŞ ATI... 
     Aksu, yarış atlarının çeşitli ihalelerle satışa çıkarıldığını, satın almak isteyenlerin ihaleleri takip etmeden önce, at hakkında bilgi toplamaları gerektiğini belirterek, ''Atın annesi ve babası, yarışlardaki başarıları, daha önce karşılaştığı hastalıklar, bilinmelidir'' dedi. 
     Aksu, atın kalitesine göre fiyatı ise 10 ile 300 milyar arasında değiştiğini sözlerine ekledi. 
     
</TEXT>
</DOC>
