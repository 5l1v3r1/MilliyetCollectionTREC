<DOC>
<DOCNO> 182509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sontur12.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, kendi teröristiyle bizim teröristimiz arasında ayrım yapamaz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ABD ile terör görüşmelerinin süreceğini belirterek, ''ABD kendi teröristi ve bizim teröristimiz arasında ayrım yapamaz. Görüşmeleri gayet ciddiye alıyorlar'' diye konuştu. 
     Gül, Gürcistan'a giderken gazetecilerin soruları üzerine uçakta yaptığı açıklamada, Türkiye-ABD terör görüşmelerinin devam ettiğini söyledi. 
     Görüşmelerin sonunda bir belge imzalanıp imzalanmayacağının sorulması üzerine Gül, şunları kaydetti 
     ''Önemli olan bir belge imzalamak değil, kararları ortaya koymak. ABD kendi teröristiyle bizim teröristimiz arasında ayrım yapamaz. ABD şu riski de alamaz Kendisinin terörle mücadeledeki kararlılığını ve bu yöndeki güvenirliliğini sarsamaz. Bu bakımdan görüşmeleri gayet ciddiye alıyorlar.'' Topluma kazandırma yasasıyla ilgili bir soru üzerine de Gül, ilk günlerde hızlı bir dönüş beklemediklerini, bu sürecin önümüzdeki haftalarda daha etkin olacağını kaydetti. 
     Gül, bir başka soru üzerine, Irak'tan dönen Türk heyetinin verdiği rapora göre, Irak halkının Türkiye'ye çok sıcak baktığının ortaya çıktığını bildirdi. 
     Bakan Gül, Irak halkının şu anda kendi kültür ve geleneklerine yabancı askerlerle karşı karşıya olduğuna dikkat çekti. 
     
     ANNA LİNDH'İN CENAZE TÖRENİ 
     Bu arada, Gül'ün çok arzu etmesine rağmen İsveç Dışişleri Bakanı Anna Lindh'in 19 Eylül'de düzenlenecek cenaze törenine Milli Güvenlik Kurulu MGK toplantısı nedeniyle katılamayacağı belirtiliyor. 
     Gül de, törene katılamayacak olmasını doğrulayarak, ''Maalesef öyle. Başka bir bakan arkadaş katılır'' yanıtını verdi. 
     
</TEXT>
</DOC>
