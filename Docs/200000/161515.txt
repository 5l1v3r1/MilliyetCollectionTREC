<DOC>
<DOCNO> 161515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sonspo23.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum resmen Fenerli... 
</HEADLINE>
<TEXT>

     Fenerbahçe Kulübü, her konuda anlaşmaya vararak dün İstanbul'a getirttiği teknik direktör Christoph Daum ile resmi sözleşme imzaladı. 
     Alman teknik adam, bu sabah Fenerbahçe Burnu'ndaki kulüp binasında düzenlenen imza töreniyle, 1 yılı opsiyonlu olmak üzere 3 yıllık sözleşmeye imza attı. 
     Yerli ve yabancı medya mensuplarının büyük ilgi gösterdiği imza törenine, kulüp başkanı Aziz Yıldırım ile kulüp yönetim kurulu üyelerinden Mahmut Uslu, Murat Özaydınlı, Hakan Bilal Kutlualp, Hakan Dinçay, Ünal Uzun, Mehmet Karasu ve Rahmi Eyüboğlu katıldı. 
     Daum, imza törenine, Türkiye'ye geldiği gibi, lacivert takım elbise ve Fenerbahçe'nin renklerinden oluşan kravatla katıldı. 
     Geçen sezon Avusturya Birinci Ligi takımlarından Austria Wien'i çalıştıran ve bu takımla hem lig, hem de kupada şampiyonluğa ulaşan 50 yaşındaki Christoph Daum, Türkiye'de daha önce 2 dönem görev yaptığı Beşiktaş'ın başında bir lig, bir de Türkiye Kupası şampiyonluğu sevinci yaşamıştı. 
     Sarı-lacivertli takımda Christoph Daum'un yardımcılıklarını, Beşiktaş'taki son döneminde olduğu gibi antrenör Roland Koch, kaleci antrenörü Eike Immel, teknik direktör asistanı Murat Kuş ve rehabilitasyon, teşhis ve bireysel oyuncu antrenörü Dr.Gunnar Gerisch yapacak. 
     
     DAUM'U DAHA ÖNCE İSTEDİK 

     Kulüp Başkanı Aziz Yıldırım, Fenerbahçe'nin yeni bir dönemde, yeni bir yapılanma içinde olduğunu belirterek, ''Bunu da yapacak insan Daum'dur'' dedi. 
     İmza töreni sırasında açıklamalarda bulunan Yıldırım, geçen hafta yapılan kulüp yönetim kurulu toplantısı sonrası Daum ile teknik direktör olarak anlaşma konusunda karar aldıklarını vurgulayarak, ''Kendisiyle bugün de sözleşme yaptık. Bundan 3 yıl önce şampiyon olduğumuz sezonda Daum, Bayer Leverkusen'in başındayken, kendisini takımın başına getirmek istedik. Ancak o günün şartlarına göre yüksek ücret önermemize rağmen, Daum'un Bayer Leverkusen ile sözleşmesi nedeniyle bunu gerçekleştiremedik'' diye konuştu. 
     
     ADALETİN VERDİĞİ KARAR 

     Christoph Daum'un dünyanın en önemli teknik direktörlerinden biri olduğunu savunan Yıldırım, şöyle devam etti 
     ''Daum'un dünyanın en önemli çalıştırıcılarından biri olduğunu hepimiz biliyor ve kabul ediyoruz. İstanbul'a gelişinde dahi kimse kariyeriyle ilgili tartışma yapmıyor. Konuyu başka yönlere götürüyorlar, bunun üzerine tartışma yapıyorlar. Bu yanlıştır. Benim geçmişte kamuoyuna deklare ettiğim yazı var. Suçlama bittikten sonra adalet sistemi tarafından beraat edilen ve karar verilen, sonuçlanan bir konu hakkında tekrar tekrar yorum yapmak ve onu gündeme getirmek kimseye yakışmaz. Çünkü adalet hepimiz için vardır ve gereklidir. Kamuoyunda çeşitli suçlar işleyen insanlar olabilir, buna ben de dahil olmak üzere. Ama adaletin verdiği karar sonucunda alınan bir beraat kararı varsa, bunun üzerine tekrar tekrar yorum yapmak, yapanların ayıbıdır.'' 
     
     ''İKİ HEDEF BİRARAYA GELDİ'' 

     Daum'u takımın başına getirmelerinin nedenlerini de açıklayan Aziz Yıldırım, şöyle konuştu 
     ''Fenerbahçe yeni bir dönemde, yeni yapılanma içindedir. Bunu yapacak insan Daum'dur. Kendisiyle görüşmelerimiz sırasında, iki defa da bizzat kendim ve arkadaşlarım görüşmelerde bulunduk. Daum'un hedefleri belli. O, Avrupa'da başarılı olacak bir kulübe gelmek istediğini ve bu kulübü de Avrupa'da en üst seviyeye getirecek çalışmalar içinde olacağını söyledi. Biz de Fenerbahçe olarak geçmişte söylediğimiz gibi, camia olarak Avrupa'nın ve dünyanın en büyük kulübü olmak istiyoruz. Bu iki hedef biraraya geldiği zaman önümüzdeki dönemde bunu hep beraber başaracağız. Bu amaçla Daum'u buraya getirdik ve kendisiyle her şartta anlaştık. Biz kendisine inanıyoruz.'' 
     
     DAUM'UN ALDIĞI ÜCRET 

     Daum ile anlaştıkları günlerde, aldığı ücret konusunda yanlış bilgilerin kamuoyuna aktarıldığını ifade eden Yıldırım, şunları kaydetti 
     ''Bugün de bazı basın organlarında Daum'un alacağı ücret konusunda yanlış bilgiler kamuoyuna aktarılıyor. Kendisi telaffuz edilen ücretlerin yarısına buraya gelmiştir. Gerekirse mukavelesindeki şartları kamuoyuna açıklarız. Ben bunu yıpratmak için her türlü konuyu kullanma olarak algılıyorum. Bu tür olayların artık durması gerekir. Tüm medyanın Fenerbahçe'nin yeni yapılandırması için de gerekli desteği vermesini rica ediyorum.'' 
     
     ''TARAFTARA BORCUMUZU MUHAKKAK ÖDEYECEĞİZ'' 

     Aklıselim kongre üyelerine ve özellikle Gaziantepspor maçıyla diğer karşılaşmalarda kendilerine destek veren vefakar ve cefakar taraftarlara yönetim kurulu olarak borçlarının bulunduğunu dile getiren Aziz Yıldırım, ''Bu bizim borcumuzdur. Bunu muhakkak ödeyeceğiz. Bu nedenle gerekli olan her türlü çalışmayı yapacağız. Bu böyle bilinmeli. Daum'a ve camiaya hayırlı olmasını diliyorum'' dedi. 
     Aziz Yıldırım, yönetim olarak da yarın görevi bırakabilirmiş gibi hareket ettiklerini, ancak hiç bırakmayacakmış gibi de çalışmalarını sürdürdüklerini söyledi. 
     Bu arada Yıldırım, konuşmasının sonunda yeni teknik direktörleri Daum'a hitaben, yönetim kurulu üyelerinin alkışları arasında ''Hoş geldin Daum'' dedi. 
     
     ''FENERBAHÇE'DE ÇALIŞMAK BENİM İÇİN BİR ŞEREFTİR'' 

     Yeni teknik direktör Christoph Daum ise Fenerbahçe'de çalışmanın kendisi için bir şeref ve gurur olduğunu söyledi. 
     Daum, öncelikle kendisine güvendikleri için başkan Aziz Yıldırım ve yönetim kurulu üyelerine teşekkür ederek, ''Fenerbahçe'yi başarıya ve en üst noktaya taşıyabileceğime inandıkları için teşekkür ediyorum. Bunun yanı sıra tüm Fenerbahçe camiasına ve ailesine teşekkür ediyorum. Beni nasıl karşıladıklarını biliyoruz. Fenerbahçe'ye gelmem ve görev almam için bana gelen mesajlar, Türkiye'nin ikinci vatanım olduğunu gösterdi'' diye konuştu. 
     Birçok büyük kulüpten teklif aldığını anlatan Daum, sözlerini şöyle sürdürdü 
     ''Ancak Aziz Yıldırım'ı yıllardır tanıdığım ve kendisiyle çalışmak istediğim için bu bir avantajdı. Her iki tarafın istemesinden dolayı da anlaşma gerçekleşti. Ben Yıldırım'ın ve yönetim kurulunun bir vizyona sahip olduğunu düşünüyorum. Türk futbolu için ileride büyük başarılara imza atma amacıyla çalıştıklarını biliyorum. Yıldırım'ın burada gerçekleştirmiş olduğu projeler ve tesisler dünya çapında bir yapılanmadır. Kendisine ne kadar teşekkür edilse azdır. Bütün Fenerbahçe yönetim kurulu ve her futbolcu ve her antrenör için gerçekleştirilebilecek en iyi olanakları sağlamışlardır. Bizler ve tüm futbolcuların üzerine düşen şu anda şudur, bütün yapılanmayı başarıya dönüştürmemiz lazım. Çünkü her şey var burada.'' 
     
     BAŞARININ ANAHTARI 

     Hedeflerinin, büyük Fenerbahçe camiasına, bütün olarak gerek Türkiye'de, gerekse uluslararası alanda başarılara imza atıp futbol festivalleri yaşatmak olduğunu kaydeden Alman çalıştırıcı, ''Benim hedefim burada verilecek sözlerden öte, yapacaklarımdır. Başarılı olabilmek için 3 nokta var, bunları yapmam lazım. Birinci nokta çalışmak, ikinci nokta çalışmak, üçüncü nokta tekrar çalışmak. Herkese teşekkür ediyorum. Tüm basın mensuplarına da beni karşılama şekillerinden dolayı teşekkür ediyorum. Çalışma ortamına da seviniyorum'' diyerek sözlerini tamamladı. 
     Christoph Daum'un Fenerbahçe'ye gelmesinde büyük çabası olan yöneticilerden Hakan Bilal Kutlualp de Daum'un görüşmeler sırasında kendilerine çok dürüst davrandığını dile getirdi. 
     Kutlualp, Daum'a diğer kulüplerden de iyi teklifler geldiğini vurgulayarak, ''Ama bu basına yanlış yansıdı. Sanki görüşmeleri uzatmak için uğraş verdiği şeklinde algılandı. Daum'a Avrupa'nın birçok kulübünden teklif geldi. O yüzden bir kat daha mutluyum. Son güne kadar bile teklifler aldı. Biz daha önce prensip anlaşmasına vardık ve sonra detayları doldurduk'' şeklinde konuştu. 
     
     İMZA TÖRENİNDEN NOTLAR 

     İmza töreni sonrasında basın mensupları Daum'a soru sormak isterken, Başkan Aziz Yıldırım buna izin vermedi ve toplantıyı tamamladı. 
     İmza töreninden yarım saat önce kulüp binasına gelen Daum, binaya girerken, iki Fenerbahçe taraftarı Alman teknik adama çiçek verip, boynuna sarı-lacivertli atkı taktı. 
     Daum, kulüp binasında, imza törenine kadar Başkan Aziz Yıldırım ile görüştü. 
     İmza töreninden sonra Alman çalıştırıcı, kulüp binasından ayrılırken, yönetici Hakan Bilal Kutlualp, yapımı süren sosyal tesislerin inşaatını gezdirip, kendisine bilgi verdi. 
     
     ÇALIŞMA LİSANSI 

     Bu arada Fenerbahçe Kulübü, Christoph Daum'a Alman Futbol Federasyonu tarafından verilen teknik direktörlük lisansı hakkında açıklama yaptı. 
     Sarı-lacivertli kulübün resmi internet sitesinde yapılan açıklamada, Daum'un Alman Futbol Federasyonu tarafından verilen teknik direktörlük ve çalışma lisansının geçerlilik süresinin 31.12.2005 tarihine kadar olduğu ve yenilenme süresi gelince bu sürenin uzatılacağı duyuruldu. 

     
</TEXT>
</DOC>
