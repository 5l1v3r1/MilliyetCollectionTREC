<DOC>
<DOCNO> 158218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sondun25.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu hikaye, dokuz canlı öğretmenin hikayesi... 
</HEADLINE>
<TEXT>

     Hırvatistan'ın orta kesimlerindeki Petrinja kentinde müzik öğretmenliği yapan 73 yaşındaki Frane Selak, yaşadıklarıyla herkesi şaşırtıyor. 
     Kendisini ''dokuz canlı'' olarak tanımlayan Selak, Jutarnji List gazetesine yaptığı açıklamada, bir dizi trafik, tren ve hatta uçak kazasından sağ salim kurtulmayı başardığını söyledi. 
     Selak, ''Başıma gelen 7 önemli kaza hatırlıyorum, bunlardan en az 2 tanesi hayatıma malolacak türdendi, ama ben başıma gelen bütün kazaları hiçbir zarara uğramadan atlattım'' dedi. 
     İki önemli kazayı geçirdiği 1962-1963 yıllarının yaşadığı en ''kritik'' dönem olduğuna dikkati çeken Selak, bunlardan birinin tren kazası olduğunu, Bosna Hersek'te bulunduğu sırada bindiği trenin raydan çıkarak Neretna Irmağı'na düştüğünü, bu kazada onlarca kişinin öldüğünü ve yaralandığını anlattı. 
     Selak, bir sonraki yıl ise daha şanslı olduğunu söyleyerek, ''Hırvatistan'da içinde benim de bulunduğum uçağın düşmesi sonucu 17 yolcu ve 3 mürettebat öldü, bir tek ben ve bir de kabin görevlisi kurtulduk. Uçağın arka kapısı açılmıştı, basıncın etkisiyle kendimi uçağın dışında buldum, Zagreb'de bir hastanede gözlerimi açtığımda aradan 3 gün geçmişti. Kurtarma ekipleri beni bir kuru ot yığınının üzerinde bulmuşlar'' şeklinde konuştu. 
     ''Şanslı'' Selak, Bosna Hersek'te geçirdiği bir trafik kazasında da, içinde bulunduğu otobüsün, Bosna nehrine uçtuğunu ve kendisinin kazadan sağ salim kurtulan 2 kişiden biri olduğunu belirtti. 
     
</TEXT>
</DOC>
