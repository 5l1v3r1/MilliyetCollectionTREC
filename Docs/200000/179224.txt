<DOC>
<DOCNO> 179224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/ekonomi/aeko.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Aycell - Aria evliliği yeni lisans istiyor 
</HEADLINE>
<TEXT>

   Aycell Genel Müdürü Cahit Paksoy, eylül sonunda gerçekleşecek Aycell - Aria ortaklığıyla kurulacak şirket için yeni bir lisans düzenlemesi gerektiğini söyledi 
      SEÇKİN ÜREY Ankara 
   
   Aycell - Aria birleşmesinin eylül sonunda gerçekleşeceğini söyleyen Aycell Genel Müdürü Cahit Paksoy, Telekomünikasyon Kurumu'nun TK yeni şirkete göre yeni bir lisans düzenlemesi gerektiğini belirtti. 
   Milliyet'in sorularını yanıtlayan Paksoy, TK'ya başvurunun geçen hafta yapıldığını kaydetti. Yeni şirketin kuruluşunun henüz gerçekleşmediğini bildiren Paksoy, "Önce TK yol gösterecek, biz de ona göre yapacağız. Taslaklar hazır" dedi. İşlemlerin eylül ayı içinde bitmesini beklediklerini söyleyen Paksoy, "Eylül sonundan itibaren lansmanlara başlıyoruz. Eylülden sonra kıyamet kopacak" diye konuştu. 
   İki şirketin de elinde lisans bulunduğunu hatırlatan Paksoy, "Benim konum değil ama bu hukuken mümkün değil" dedi. TK'nın yeni şirkete göre bir lisans vereceğini bildiren Paksoy, "Bunu nasıl yapacağı konusuna girersem TK'ya karşı sıkıntıya girerim" ifadesini kullandı. TK'nın gereğini yapacağını kaydeden Paksoy, şunları söyledi 
   "Yeni şirketin yeni yapısı var. Eski lisanslar yeni şirkete olmaz. Aycell'in veya hiçbir lisansın iadesi diye bir şey yok. Yeni ortaklık yapısına göre lisans verilmesi lazım. Yeni lisansın özel düzenlenmesi lazım. Çünkü Aria'nın da Aycell'in de piyasada müşterisi var. Yeni lisans düzenlenirken bunlara dikkat edilmesi gerekiyor. Kodlar çok önemli, 505 ve 555 kullanıcılarının bundan etkilenmemesi gerektiğini düşünüyorum." 
   
   Sürprizler var 
   Yeni bir marka yaratılmasına gerek duyulmadığını dile getiren Paksoy, "İki markayı da koruyacağız. Biri kurumsal diğeri bireysel olacak gibi bir şey olmayacak. Çok büyüyünce bir süre ikinci markanızı kurmak zorundasınız. Ben şimdi bu fırsatı yakaladım" diye konuştu. 
   Birleşmenin şerefine bazı sürprizler yapılacağını belirten Paksoy, "Hem 505 hem de 555 kullananlar için çok büyük değişiklikler olacak" dedi. 
   Aria ile ortak iş planlarının hazır olduğunu ifade eden Paksoy, kapsama alanını genişletme çalışmalarına şimdiden başladıklarını söyledi. Aria'nın kapsama alanının Aycell'den yüzde 25 daha zayıf olduğunu vurgulayan Paksoy, "Aycell olarak mayısta birleşme görüşmeleri başladığında yatırımları durdurduk. 15 gün önce tekrar başlattık" dedi. 
   Yeni baz istasyonların Güneydoğu'ya kurulduğunu anlatan Paksoy, "Onlar Aria orada da yoklar. Ortak malımız olacak. Zaman geçiyor, beklemek istemedik" dedi. 
   
   10 bin öğretmene kurayla cep telefonu    Paksoy, Aycell'in bedava cep telefonları dağıtmasıyla ilgili şunları söyledi "Bugüne kadar 700 bin kurumsal aboneye karşılık 10 bin cep telefonu dağıttık. GSM operatörüyüz, başka ne verecektik ki Promosyonumuz müşteri sayımızın yüzde 2-3'ü oranında. Bizim de promosyonumuz bu. Onlara data hattını da kullanmaları için GSM 1800'e uygun aletler veriyoruz. Burada yeni müşteri kazanma maliyetine bakmak lazım. Aycell'in maliyeti müşteri başına 20 dolar. Bu en büyük rakibin yüzde 20'si ediyor. Eylülden itibaren de öğretmenlere kurayla 10 bin cep telefonu dağıtacağız." 
   
   Aycell'de Türk - Amerikan sentezi    Aycell'in kurumsal abonelik sistemi sayesinde 700 bin yeni abone kazandığını söyleyen Paksoy, "Kurumsalda getirdiğim şey, ABD modelinin Türkiye'ye sentezidir" ifadesini kullandı. Ücretsiz konuşmaların eleştirilmesine ABD'den örnekle yanıt veren Paksoy, "ABD'de aynı bölgede konuşmalar ücretsizdir. Kurum içinde konuşmalar ücretsizdir. Kurumun mantığı budur. Bize bugüne kadar bunu göstermemişler, öğretmemişler. Kurumsal gibi yedi projemiz daha var" diye konuştu. Paksoy, mevcut kampanyaların birleşme tamamlandıktan sonra da devam edeceğini belirtti. 
   
   Gelirler 30 kat arttı    Aycell'in geçtiğimiz döneme göre çok değiştiğini söyleyen Paksoy, "Ağustos gelirimiz şubata göre 30 kat arttı" dedi. Müşteri başına elde edilen gelirin de yine şubata göre 2.5 kat arttığını belirten Paksoy, "Bizim asıl başarımız pazarlamadan geliyor" diye konuştu. Aycell'in geçmiş dönemde en basit gelirlerini bile karşılamayacak durumda olduğunu vurgulayan Paksoy, "Operesyonel masrafların üstüne çıktık" dedi. Aycell'in verimliliğinin arttığını bildiren Paksoy, "550 personelle çalışıyoruz. Bizden daha küçük Aria'nın bin 200 personeli var" diye konuştu. 
   
   
</TEXT>
</DOC>
