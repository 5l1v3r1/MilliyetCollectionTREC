<DOC>
<DOCNO> 160139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/yazar/sazak.html </URL>
<DATE> 2003/05/31/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Anadolu hareketi 
</HEADLINE>
<TEXT>

     Ankara'da pazar günü 'Anadolu Hareketi' adı altında bir toplantı yapılacak. Bu girişimin öncülüğünü son seçimde milletvekili adayı olmak üzere görevlerinden istifa eden seçilmiş 5 il başkanı yapıyor 
     Cemal Özdemir İstanbul , Mustafa Selman Pakoğlu Ankara , Sevgi Akmen Eskişehir , Ahmet Kaya Ağrı , Ömer Adıgüzel Giresun . 
     CHP'de, 2004 Nisan'ındaki yerel seçimlerden önce mi, sonra mı yapılacağı henüz takvime bağlanmasa da kurultay süreci başladığı için 'Anadolu Hareketi'nin gelişimi parti içi muhalefete de yön verecek. 
     3 Kasım seçimlerinde iktidarı AKP'ye kaptırdığı için etki alanı daralan ve Meclis'te 'grup siyaseti'ne hapsolan CHP'yi yeniden topluma açmak için farklı gruplar çalışıyor. Salt parti içi muhalefet değil, Genel Merkez de yeni açılımlar peşinde. Kemal Derviş'le başlayan 'merkez' tartışması CHP lideri Baykal'ın da desteklediği bir proje oldu. Ancak bu açılım kamuoyunda 'partinin merkez sağ seçmene yönelirken sosyal demokrasiden kopması' şeklinde algılanınca eleştiriler yoğunlaştı. 
     Anadolu Hareketi'nin Ankara toplantısında kurultaya dönük 'nabız yoklama'nın yanı sıra 3 Kasım seçim sonuçları analizi yapılacak, 'merkeze kayma' savı ve solun geleceği tartışılacak. 
     2002'de toplam sol oyların yüzde 21'e gerilemesi... Seçim kampanyası sırasında topluma sunulan resmin CHP tabanında tam olarak kabul görmemesi... Yönetim kadrolarının halka güven verememesi... Partinin gençlere ve kadınlara açılamaması... Önseçimden uzaklaşılması. 
     CHP'nin yeniden yapılanması ihtiyacı dile getirilirken bu hareketin 'kişiye odaklı olmadığı' vurgulanıyor. 
     Türkiye'nin AB sürecinde ilerlediği bir ortamda CHP'nin çağdaş bir sosyal demokrat parti olarak güçlenip, 'iktidar seçeneği' oluşturmasında büyük yarar var. Ancak bunun yapılması için dar kadrocu, 'demode' bir particilik anlayışı yetmez, CHP'nin kendini yenilemesi ve süratle halka açılması gerekiyor. Yerel seçimler kritik bir eşik. 
     Merkeze açılma ve 'kitle partisi' olma uğraşındaki CHP, Kürt sorununa bakışını da netleştirmelidir. 
     Merkeze açılmaya çalışan CHP, solda birlikteliği de hayata geçirebilmeli. 
     Partiyi sağa değil, seçmeni sola çekmeye çalışmalı. 
     Bu tartışma, 'Karadenizli piyanist' fıkrasını anımsatıyor. Konser sonunda 'Uyy sen de bizim memleketlisin ' diyen Temel'e sanatçı sormuş. Nasıl anladın 
     'Tabure yerine piyanoyu kendisine başka kim çeker ' 
     Aslan sosyal demokratlara tavsiyemiz Laz piyanistliği bırakın. 
     Parti yerinde dursun, seçmeni CHP'ye çekin 
     
     

</TEXT>
</DOC>
