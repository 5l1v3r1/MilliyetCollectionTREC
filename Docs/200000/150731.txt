<DOC>
<DOCNO> 150731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/soneko25.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Domates üreticisi ihracatla güldü... 
</HEADLINE>
<TEXT>

     Havaların ısınmasıyla kaliteli ürünün piyasaya girmesi ve ihracatın başlaması, domates fiyatlarını artırdı. 
     Hafta başında 1 milyon 400 bin liradan satılan cam sera domatesin fiyatı, hafta sonu 1 milyon 750 bin liraya, arılı ve salkım domates fiyatı da 200'er bin lira artışla 1 milyon 800 bine yükseldi. 
     Antalya Ziraat Odası Başkanı Halil Ordu, yaptığı açıklamada, domates fiyatlarının hiçbir zaman dengeli durmadığını, sürekli istikrarsızlık yaşandığını ve üreticiyi sürekli aldattığını söyledi. 
     Yeni dönemde havaların ısınmasıyla birinci sınıf kaliteli domatesin piyasaya girdiğini, bu nedenle ihracatın da arttığını kaydeden Ordu, fiyatların bugünkü haliyle üreticileri sevindirdiğini belirtti. Ordu, şöyle konuştu 
     ''Türk çiftçisi artık kendine çeki düzen verdi. Kaliteli ürün üretmeye başladı. Özellikle Mayıs ve Haziran aylarında ne olur bilmiyoruz, ancak şu andaki fiyatlar çiftçiyi sevindiriyor.'' Ordu, çiftçileri zirai ilaç kullanımı konusunda sürekli uyardıklarını da belirterek, sistemin yavaş yavaş oturmaya başladığını söyledi. 
     Antalya Büyükşehir Belediyesi Toptancı Hal Daire Başkanlığı yetkilileri de hava sıcaklığının mevsim normallerine dönmesiyle birlikte Toptancı Hali'ne gelen ürünlerin kalitesinde artış görüldüğünü, ihracatın da artarak devam ettiğini ve domates fiyatlarının bu nedenlerle yükseldiğini bildirdiler. 
     





</TEXT>
</DOC>
