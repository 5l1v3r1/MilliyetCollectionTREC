<DOC>
<DOCNO> 199896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/magazin/amag.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayhan'ın suç dosyası kabarık 
</HEADLINE>
<TEXT>

   Popstar'ın favorilerinden Bayhan Gürhan, 6 yıl önce amca oğlunu öldürüp hapis yatıp çıkmış. İki suçu daha 'af'fa giren Bayhan, meğer üç yıldır da aranıyormuş... 
      MAGAZİN SERVİSİ DOĞAN HABER AJANSI 
   
   Popstar'ın favorilerinden Bayhan Gürhan'ın canlı yayınlarda açıklamadığı geçmişi bir hayli 'vukuatlı' çıktı. 
   5 yaşındayken annesini, 1983'te ablasını, 2002'de askere gitmeden önce de kendisini büyüten anneannesini kaybettiğini belirten Bayhan, ailesinden sadece babası Sebahattin'in hayatta olduğunu söyledi. 
   Ancak, "Ben yalnız bir adamım" diyen 23 yaşındaki Bayhan'ın 6 yıl önce Adana'da işlediği cinayet suçundan hapis yattığı, yargılandığı bazı davaların da 'Şartla Tahliye ve Cezaların Ertelenmesi Yasası' uyarınca ertelendiği ortaya çıktı. 
   Popstar'a Antalya'dan katılan Bayhan'ın, adli sicilde de 4 suç kaydı bulunuyor. Bunlardan ikisinden hüküm giyen Bayhan Gürhan'ın yargılandığı iki dava da yasa gereği ertelendi. 
   
   Kuzenini öldürmüş 
   Bayhan Gürhan, 28 Eylül 1998'de Adana'da amcasının oğlu Mehmet Ali Gürhan'ı bıçakla öldürdü. Adana 3. Ağır Ceza Mahkemesi, cinayet suçundan 24 yıl hapis istemiyle yargıladığı Gürhan hakkındaki kararını 31 Aralık 1998'de verdi. 
   Mahkeme, "kastı aşan müessir fiil" sonucu adam öldürmek suçundan Bayhan Gürhan'ı önce 8 yıl hapis cezasına çarptırdı, sonra bu cezayı tahrik unsurunu göz önüne alarak 6 yıla, duruşmalardaki iyi halini dikkate alarak da 5 yıl hapis cezasına çevirdi. 
   Duruşmalarda suçsuz olduğunu ileri süren Bayhan Gürhan, kendini şöyle savundu "O gün amcamın oğluyla gezmeye gittik. Çarşıda bilardo oynadık. Sonra gıda maddeleri alıp ninemin evine uğradık, o olmayınca poşetleri komşuya bıraktık. Oradan Bey Mahallesi'ndeki arkadaşımın evine gittim. Çıktığımda Mehmet Ali sinirliydi. Ne olduğunu sorduğumda bana sopayla vurdu. Korkutmak için ben de bıçak çektim. Bana tekme atınca bıçak ona saplandı." 
   
   Cezayı yatırmamış 
   Cinayet suçundan çarptırıldığı 5 yıllık hapis cezası nedeniyle infaz yasasına göre 2 yıl hapis yatan Bayhan Gürhan, 2000 yılında bu kez Hatay'ın Reyhanlı ilçesinde bıçakla adam yaralama olayından mahk m oldu. 
   Reyhanlı Sulh Ceza Mahkemesi, 7 Eylül 2000 tarihinde verdiği kararda Bayhan Gürhan'ı 16 gün hapis cezasına çarptırdı. Mahkeme, bu cezayı 182 milyon lira paraya çevirdi. 
   Ancak bu parayı ödemediği için 3 yıldır aranan Bayhan Gürhan, yakalanırsa ya parayı ödeyecek ya da 16 günlük cezasını çekmek üzere yeniden cezaevine girecek. 
   
   İki davası ertelendi 
   Ayrıca, Bayhan Gürhan'ın biri iİstanbul, diğeri Alanya olmak üzere yargılandığı iki dava da 'Şartla Salıverme ve Cezaların Ertelenmesi Yasası' kapsamına girdi. 
   Bayhan Gürhan hakkında 1997'de işlediği bir suçtan dolayı 22 Aralık 2000'de Alanya Asliye Ceza Mahkemesi, yine 1997 tarihinde işlediği suçtan dolayı 30 Ocak 2001'de de İstanbul Kadıköy 4. Asliye Ceza Mahkemesi'nde açılan davalar af kapsamına girdiği için ertelendi. 
   
   'Kararı halk verecek'    Kanal D'de ekrana gelen Popstar'ı düzenleyen Med Yapım'ın ortağı Fatih Aksoy, Bayhan Gürhan'ı yarışmadan şimdilik diskalifiye etmeyi düşünmediklerini, gelişmelere göre pozisyon alacaklarını açıkladı. Yarışmayı düzenlerken başvuranlardan savcılıklardan sabıka kaydı istemediklerini belirten Aksoy, şunları söyledi 
   "Gelişmelerin tamamını bu akşam canlı yayında 'Popstar'ı izleyenlere duyuracağız. Neticede milletvekili seçmiyoruz. Popstar seçmek için, insanlarda iyi hal k ğıdı aranmaz. Halk, oy vermezse Bayhan, kaybolur gider. Starlar için durum neyse, star adayları için de aynı... Star olan bir insan herhangi bir suç işlerse, cezasını adalet verir. Michael Jackson'ın adı da bir dizi olaya karışıyor. Bu mesele bizim karar vereceğimiz bir şey değil." 
   
   
   
</TEXT>
</DOC>
