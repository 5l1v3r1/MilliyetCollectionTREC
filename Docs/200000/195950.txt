<DOC>
<DOCNO> 195950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur22.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırıda ölen Museviler için Salı günü tören düzenlenecek 
</HEADLINE>
<TEXT>

     Şişli ve Beyoğlu'nda dün 2 ayrı sinagoga yönelik bombalı saldırıda hayatlarını kaybedenlerden 3'ünün cenazesi daha, toprağa verilmek üzere Adli Tıp Kurumu'ndan çıkartıldı. 
     Meslektaşlarınca Adli Tıp Kurumu'ndan alınan polis memuru Bülent Bostanoğlu'nun Türk Bayrağı'na sarılı cenazesi, ambulansa konularak törenin yapılacağı İstanbul Emniyet Müdürlüğü'nün Vatan Caddesi'ndeki kompleksine götürüldü. 
     Cenazenin kurumdan çıkartılması sırasında Bostanoğlu'nun annesi Sıdıka ile 1.5 aylık eşi Ayfer Bostanoğlu, fenalık geçirdi. Sıdıka ve Ayfer Bostanoğlu, yakınlarınca bir taksiye bindirilerek uzaklaştırıldı. 
     Bunun ardından Saadet Güneş ve Mehmet Eruş'un cenazeleri de Adli Tıp Kurumu'ndan alındı. 
     Saadet Güneş'in cenazesinin, öğle vakti Şişli Camii'nde kılınacak namazın ardından Edirnekapı Mezarlığı, Mehmet Eruş'un cenazesinin de ikindi vakti Küçükyalı Kılavuzçayırı Camii'nde kılınacak namazın ardından Karacaahmet Mezarlığı'nda toprağa verileceği öğrenildi. 
     
     MUSEVİLER İÇİN TOPLU TÖREN 
     Bu arada, Türkiye Hahambaşılığı'ndan yapılan yazılı açıklamada, 15 Kasım 2003 Cumartesi günü Şişli ve Neve Şalom sinagoglarına yapılan menfur saldırılarda hayatlarını kaybeden dindaşlar için, 18 Kasım Salı günü saat 11.00'de Ulus'taki Aşkenaz Musevi Mezarlığı'nda tören düzenleneceği bildirildi. 
     
</TEXT>
</DOC>
