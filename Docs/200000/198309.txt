<DOC>
<DOCNO> 198309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/spor/spo05.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir bomba da olimpiyata 
</HEADLINE>
<TEXT>

      MURAT AĞCA 

   
   İSTANBUL'DA patlayan bombalar, Türkiye'nin 2012 olimpiyat adaylığını zora sokarken, İstanbul'un Atina 2004'ün meşale rotasından da çıkartılması gündeme geldi. Türkiye'deki terörist saldırılar nedeniyle oyunlar sırasında Atina'daki güvenliğin artacağını söyleyen Uluslararası Olimpiyat Komitesi IOC Başkanı Jacques Rogge, "Eğer zorunlu kalırsak, olimpiyat meşalesinin rotasında by - pass yaparak, bazı kent ya da ülkeleri pas geçebiliriz" dedi. 
   
   OLİMPİYAT meşalesinin 27 ülkede 34 kenti gezmesi ve 6 Temmuz'da da İstanbul'da olması planlanmıştı. Olimpiyat Oyunları Hazırlık ve Düzenleme Komitesi Başkanı Yalçın Aksoy, saldırıların uluslararası terörist bir hareket olduğunu ve her şehirde yaşanabileceğini belirterek, "11 Eylül'ü gören New York da aday. Olimpizm din, dil, ırk ayrımı olmaksızın barış demektir. Bu olayların, aksine adaylığımızı daha da güçlendirmesi gerekir" diye konuştu. 
   
   
   
   
   
   
</TEXT>
</DOC>
