<DOC>
<DOCNO> 157426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/spor/ysenay.html </URL>
<DATE> 2003/05/18/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Kazanan kaybediyor 
</HEADLINE>
<TEXT>

     Cim - Bom ligin ilk yarısında yerli yerine koyamadığı kadro oturmamışlığı sonucu, hoyratça sokağa attığı puanların kurbanıydı sanki dünkü 90 dakikada. 
     Toplu savunma, orta alan şıklıkları ve de sayısız kanat çıkışlarının en "Alkışa layık" ismi Ergün Penbe idi... Santrforların oyun alanlarındaki büyük ismi de Ümit Karan idi şüphesiz... 
     Ancak Lukunku isimli siyahinin, Galatasaray forması içinde ne yaptığını geldiği günden beri anlamak çok zor... Terim hoca bu adamdan "Golcü yaratmak" hırslarından sezon sonu vazgeçmeli... Çünkü gelecek sene, aynı adam için Fatih hocanın inadı devam ederse, korkarım bizlerin bile "Terimci" kafamız iyice karışacak demektir. 
     Ligin kaderi, bizler gibi yorgun kafaların tecrübesine sorulursa eğer, bu yıl bütün Türkiye Siyah - Beyazlılar'ın şampiyonluk şenlikleriyle donanacak demektir... Ama inatçı ve de matematiği seven kafalar bize "Hayır" deyip, son iki haftanın ince hesaplarını yapmakta ısrarlı olursalar, o zaman da Türkiye'deki bütün falcılara önümüzdeki günlerde büyük bir "Mesai işlevi" düşecek demektir. 
     

</TEXT>
</DOC>
