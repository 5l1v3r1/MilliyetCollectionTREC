<DOC>
<DOCNO> 173687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sondun26.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban askerleri fırıncı oldu... 
</HEADLINE>
<TEXT>

     Afganistan'da savaş sırasında Özbek General Raşit Dostum'un güçleri tarafından yakalanan Taliban askerleri ve El Kaide örgütüne bağlı militanlar, Şıbırgan kentindeki cezaevinde tutuluyor. 
     Dostum, Taliban ve El Kaide'nin üst askeri komuta kademesinde görev yapan 1047 askerin halen Şıbırgan Cezaevi'nde bulunduğunu söyledi. 
     Cezaevinde kalan askerlerin çok iyi şartlarda barındırıldıklarını ve Afgan halkından daha iyi düzeyde beslendiklerini belirten General Dostum, şunları söyledi 
     ''Taliban ve El Kaide örgütüne bağlı askerlere işkence yaptığımız iddiaları tamamen asılsızdır. Cezaevinde kalan askerlerin yiyecekleri, yemeklerin malzemesini biz sağlıyoruz. Cezaevine getirilen yiyecekleri askerler kendileri pişirip, kendileri taksim ediyor. Cezaevine kurduğumuz fırında da mahkumların ekmekleri yine kendileri tarafından pişiriliyor. Bir süre önce Amerika'dan gelen gazetecilerden, 'askerlerin zindanda kaldıkları ve kötü muamele gördükleri' yolundaki iddialar üzerine, üniversitenin yurtlarındaki öğrencilerin yemeklerini ve cezaevinin yemeklerini görmelerini istedim. Cezaevindeki esir askerlerin yediği yemekler, yurt öğrencilerinin ve Afgan halkının yediği yemeklerden bile daha kaliteli. Onlara kötü davrandığımız iddiaları asılsız.'' General Raşit Dostum, savaş esiri olarak cezaevinde tutulan askerlere haftada 2 gün banyo yapma imkanı sağladıklarını, sabun ve şampuan ihtiyaçlarının da karşılandığını anlattı. 
     
     KENDİ EKMEKLERİNİ KENDİLERİ PİŞİRİYOR 
     Şıbırgan Cezaevi'nde kalan Taliban ve El Kaide askerleri, günlük ihtiyaçları olan 3 bin ekmeği kendileri pişiriyor. Askerler, cezaevi yemekhanesi içinde, hamuru elle yoğurup, yuvarlak pide gibi şekillendirerek doğalgazla ısıtılan fırında pişiriyor. 
     Cezaevi yetkilileri, tutuklu askerlerin, yemek ve ekmeğin kalitesinden şikayet etmemeleri için bu yöntemi uyguladıklarını, yemek ve ekmek üretimi için gerekli olan malzemenin kendilerince sağlandığını belirttiler. 
     Yetkililer, tutuklu askerlerin sağlık ihtiyaçlarının da karşılandığını, cezaevinde kurulan revirde bir doktorun görev yaptığını, hastalanan askerlerin tedavilerinin ve ilaç ihtiyaçlarının sağlandığını kaydettiler. 
     
</TEXT>
</DOC>
