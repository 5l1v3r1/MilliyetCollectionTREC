<DOC>
<DOCNO> 188028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/son/sontur16.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Uluslararası Kitap Fuarı açıldı 
</HEADLINE>
<TEXT>

     Türkiye Yayıncılar Birliği ve CNR Uluslararası Fuarcılık tarafından bu yıl ikincisi düzenlenen ''İstanbul Uluslararası Kitap Fuarı'', Yeşilköy'deki CNR EXPO'da açıldı. 
     Açılış töreninde konuşan İstanbul Büyükşehir Belediye Başkanı Ali Müfit Gürtuna, İstanbul'u, Avrupa ve dünya başkenti yapmayı hedeflediklerini belirterek, ''İstanbul'u, fuar kongre ve turizm merkezi haline getirmek istiyoruz'' dedi. 
     Gürtuna, kentin Türkiye Cumhuriyeti'nin 100. kuruluş yıldönümü olan 2023'e hazırlandığını, lider şehir İstanbul'u yaratmayı amaçladıklarını ifade ederek, kitabın insan hayatındaki önemini vurguladı. 
     Kitabın medeniyet, kültür ve inanç değerlerini gelecek nesillere aktaran en önemli araçlardan biri olduğunu kaydeden Gürtuna, daha çok kitabın okunması için herkesin birbirine kitap hediye etmesini istedi. 
     Gürtuna, ''Hediye denince akla kitap gelsin. Bundan sonra hediyeleşme yerine kitaplaşmayı kullanalım'' diye konuştu. 
     Türkiye Yayıncılar Birliği Başkanı Çetin Tüzüner de, yayıncılık sektörünün 80'li yıllardan itibaren büyük gelişme gösterdiğini, kitapların okur nezdinde değer kazandığını ve yazarların telif haklarıyla hayatlarını kazanacak hale geldiğini bildirdi. 
     İstanbul'a uluslararası bir kitap fuarı kazandırmanın kendileri için çok önemli olduğunu dile getiren Tüzüner, ''Hedefimiz, uluslararası kültür alışverişi sağlamak, yazarlarımızı yurtdışına tanıtmak, İstanbul'un sanat ve edebiyat alanında kültür başkenti yapmaktır'' dedi. 
     Tüzüner, bu yılki teması ''Akdenizlilik'' olan fuarın, diğer kitap fuarlarıyla rekabet içinde olmadığını da sözlerine ekledi. 
     Konuşmaların ardından Gürtuna ve beraberindekiler, Özel Çevre İlköğretim Okulu öğrencileriyle kitap fuarının açılışını gerçekleştirdi. 
     Açılışın ardından standları gezen Gürtuna, Hakan İnce'nin ''Özal Suikasti'' adlı kitabı ile eski İstanbul'u anlatan çeşitli kitapları satın aldı. 
     Filistin, Yunanistan, Romanya gibi ülkelerden yerli ve yabancı 221 yayınevinin katıldığı fuar, 19 Ekim tarihine kadar açık kalacak. 
     Fuar, çerçevesinde, çeşitli paneller, müzik gösterileri ve imza günleri gerçekleştirilecek. 
     Bu arada, Türkiye Yayıncıyar Birliği ''Yayıncılık Emek Ödülleri'' yarın fuar alanında sahiplerini bulacak. 
     
</TEXT>
</DOC>
