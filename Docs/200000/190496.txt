<DOC>
<DOCNO> 190496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sonspo28.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını G.Saray kıvrandı ama kazandı 
</HEADLINE>
<TEXT>

     Galatasaray'ın Avrupa Şampiyonlar Ligi D Grubu'ndaki üçüncü maçında Olympiakos'u 1-0 yenmesi, İtalyan basınının sayfalarına da yansıdı. İtalyan gazeteleri, sarı-kırmızılıların bu galibiyetle umutlandıklarının altını çizdi. 
     La Gazzetta dello Sport gazetesi, ''Galatasaray kazandı ama 90. dakikaya kadar kıvrandı'' diye başlık attı. Haberde, konuk takım Olympiakos'un özellikle ikinci yarıdaki gol pozisyonlarını değerlendiremediğine işaret edilerek, ''Galatasaray'ın Kolombiyalı kalecisi Mondragon harikaydı'' denildi. 
     
     CİHAN'DAN UMUT ANLAMINDA BİR GOL 
     Corriere dello Sport, daha uzun bir başlık kullanarak, ''Terim yeniden yola koyuldu. Cihan'dan umut anlamına gelen bir gol hediyesi'' dedi. 
     Tuttosport gazetesi ise maçın sonucunu vurgulamayı yeğleyerek, ''Galatasaray işin peşini bırakmadı'' başlığını kullandı. Tuttosport, ''Terim'in Türkleri, Olympiakos'u yendiler ve sıralamada Real Sociedad'a yaklaşarak tur atlama yarışında yeniden yola koyuldular'' değerlendirmesini yaptı. 
     
</TEXT>
</DOC>
