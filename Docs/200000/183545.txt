<DOC>
<DOCNO> 183545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/yasam/ayas.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dayağı sanki zevkle izlediler' 
</HEADLINE>
<TEXT>

   Beyoğlu'nda arkadaşlarıyla, otopark mafyasının yumruk, tokat ve tekmelerine hedef olan Şafak Pavey, o anda ve sonrasında yaşadığı şoku Milliyet'e anlattı 
      BÜLENT ÖZDEMİR 
   
   İsviçre'de yedi yıl önce geçirdiği kazada kolunu ve bacağını kaybeden gazeteci Şafak Pavey, Beyoğlu'nda otoparkçılar tarafından tekme tokat dövüldüğü sokakta onlarca kişi olduğunu, ancak kimsenin kendisine yardım etmediğini söyledi. Pavey, "Sanki izlemekten zevk alan gözlerle bakıyorlardı. Hiçbiri yardım etmedi, tanık olarak ifade bile vermedi" dedi. 
   İsveç Araştırma Enstitüsü'nün 'Öteki Kadın' konulu semineri için İstanbul'a gelen ve halen İngiltere'de doktora yapan Pavey, çarşamba akşamı 10'u İsveçli 20 gazeteciyle seminer sonrası yemek yedi. Restoran çıkışında bir kadın gazetecinin ayağının üzerinden bir otomobil geçince, grup sürücüyle tartıştı. 
   
   Esrarengiz silahlı... 
   Ankara plakalı otomobilin sürücüsünün, yanındaki erkek gazetecilere "Siz karılarınızı zaptedemiyor musunuz " diye bağırdığını söyleyen Pavey, şöyle devam etti 
   "Sonra o ve oradaki birkaç otopark görevlisi ortaya çıktı. Birisi bana bir tokat attı. Yere düştüm. Bu kez tekmelemeye başladılar. Müdahale etmek isteyen gazeteci Erdinç Ergenç'i de yumrukladılar. 1.85 boylarındaki kumral otomobil sürücüsü, otoparkçılar tarafından kaçırıldı, polis gelmeden otomobili yok edildi. Adam müthiş saygı görüyordu, silahı da vardı. Herkes korkuyordu ondan ve kimse kavgaya karışmadı. Otoparkçılar önüne set kurarak kaçmasını sağladılar." 
   En büyük, şoku ise emniyette yaşadıklarını anlatan Pavey, şöyle devam etti "Polisin aldırmaz tavırları hepimizi çileden çıkardı. Bu sokak vahşetini çok normal ve doğal bir olay olarak karşıladılar. 
   
   'Emniyette şoke olduk' 
   Onlara göre 'kadınların gece saatinde ara sokakta işi neymiş'. Hatta abartıp, 'Eğer Avrupa Birliği Uyum Yasası olmasaydı biz onlara neler yapardık' diyen de oldu. Yani umursamazlıklarını dahi AB'ye bağladılar." 
   Namus cinayetlerinin normal kabul edildiği bir ülkede böyle bir sokak şiddetinin lafının bile edilemeyeceğini söyleyen Pavey, "Sokaklarda korkuyorum. Kurbanların azınlık olduğunu düşünüyorum. Türkiye'deki adalete de inanmıyorum" diye konuştu. Varoşların, gecekondularında kadınlara uyguladıkları şiddeti artık sokaklara başka kadınlar üzerine de taşıdıklarını söyleyen Pavey, şöyle konuştu "Bizim hep abla, bacı koruma muhabbetimiz vardır. Herkesin gözü önünde gerçekleşen bu olayda ne yazık ki geleneksel değerlerimizi ve koruyuculuğumuzu kaybettiğimizi gördüm." 
   
   Zanlı, Zaza Şeyhmus'un yeğeni çıktı 
   Pavey ve arkadaşlarını feci şekilde döven kişinin Burhan İlgin olduğu öne sürüldü. Pavey'in sabıkalı resimlerinden İlgin'i teşhis ettiği öğrenildi. İlgin'in, Barış Plak'ın sahibi Zaza Şeyhmus'un yeğeni olduğu öne sürüldü. 
   
   
</TEXT>
</DOC>
