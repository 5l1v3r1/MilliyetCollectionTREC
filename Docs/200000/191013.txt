<DOC>
<DOCNO> 191013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/soneko36.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaz saati uygulaması hafta sonu sona eriyor 
</HEADLINE>
<TEXT>

     Yaz saati uygulaması, bu hafta sonu bitiyor. 
     26 Ekim Pazar günü Cumartesi'ni Pazar'a bağlayan gece saat 02.00'de, saatler bir saat geri alınacak. 
     Yaz saati uygulamasıyla, çalışma saatlerinin günün güneşli bölümüne alınması suretiyle, gün ışığından daha fazla yararlanılması, elektrik enerjisinin aydınlatmada kullanılan bölümünden tasarruf sağlaması, akşam saatlerinde en yüksek değerine ulaşan enerji talebinin puant gücü azaltılması hedeflenmişti. 
     Uygulama 30 Mart Pazar günü, saat 01.00'de saatlerin bir saat ileri alınmasıyla başlamıştı. 
     
     5.6 MİLYAR KİLOVATSAAT TASARRUF 
     Yaz saati uygulamasıyla 1990 yılından bu yana toplam 5 milyar 594.7 milyon kilovatsaat kwh elektrik enerjisi tasarrufu sağlanırken, bu yılki uygulamadan ise yaklaşık 580 milyon kwh'lik tasarruf öngörülüyor. 
     Uygulamayla her yıl orta ölçekli bir hidroelektrik santralin yıllık üretimi kadar tasarruf sağlanıyor. 
     Yaz saati, bir başka deyişle ileri saat uygulaması, Avrupa Birliği AB ülkeleriyle birlikte Mart ayının son pazar günü başlayıp Ekim ayının son pazar günü sona eriyor. 
     16 Mart 2002 tarihli Resmi Gazete'de yer alan Bakanlar Kurulu Kararı'na göre, bu yıl ve önümüzdeki üç yılda yapılacak yaz saati uygulaması başlangıç ve bitiş tarihleri şöyle 

-30 Mart 2003 - 26 Ekim 2003 
-28 Mart 2004 - 31 Ekim 2004 
-27 Mart 2005 - 30 Ekim 2005 
-26 Mart 2006 - 29 Ekim 2006 
     
</TEXT>
</DOC>
