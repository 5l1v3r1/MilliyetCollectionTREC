<DOC>
<DOCNO> 180547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sonspo20.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İmparatora Fulya Terim'den anlamlı hediye... 
</HEADLINE>
<TEXT>

     Galatasaray Teknik Direktörü Fatih Terim, dün 50. yaşını kutlarken, en anlamlı hediyeyi eşi Fulya Terim'den aldı. 
     Sarı-kırmızılı kulübün resmi internet sitesinde yer alan habere göre Fulya Terim, deneyimli teknik adama, kendisi için özel olarak hazırlanan ve numaralı olarak yalnızca 500 adet basılan 216 sayfalık kitabı, üzerinde, ''50. Yaşında Nice Mutlu Yıllara'' yazılı olarak hediye etti. 
     Fulya Terim'in eşine hediye ettiği kitabın deri kılıfındeki kilidinde, yıllardır sakladığı ve içinde Fatih Terim'in fotoğrafı bulunan bir gazoz kapağının yer aldığı kaydedildi. Çalışmaları 4 ay süren kitapta, Fulya hanımın eşi için tuttuğu defterlerden derlenen gazete küpürleri ve aile arşivlerinden çıkarılan fotoğraflarla birlikte 1000'e yakın görsel materyal bulunduğu, Fulya Terim'in önsözüyle başlayan doğum günü kitabında, 100'e yakın kişinin de Fatih Terim'e mektup yazdığı belirtildi. 
     ''İtalya'daki Dostlarının Kaleminden'' başlığıyla hazırlanan bir diğer bölümde ise Rui Costa'dan Ariedo Braida'ya, Cesare Maldini'den Moreno Roggi'ye kadar, AC Milan ve AC Fiorentina kulüplerinin yöneticileriyle birlikte çok sayıda kişinin Fatih Terim ile ilgili yazılarının yer aldığı açıklandı. 
     Fatih Terim'in yaşam öyküsünün de anlatıldığı kitap, 4 ay boyunca büyük bir gizlilik içinde süren çalışmaların anlatıldığı ''Sonsöz'' ile bitiyor. 
     
     GALATASARAY, ROMANYA YOLCUSU 
     Bu arada Galatasaray, yeni transferlerinden Ovidiu Petre'nin takımı National Bükreş ile bu akşam özel bir maç yapacak. 
     Sarı-kırmızılı ekip, TSİ 21.45'de başlayacak maç için akşam saatlerinde Romanya'ya gidecek. 
     Öte yandan Galatasaray'ın savunma oyuncusu Ömer Erdoğan'ın, sol kalça bölgesindeki ağrılar nedeniyle Bakırköy Acıbadem Hastanesi'nde sintigrafisi çekildi. 
     
</TEXT>
</DOC>
