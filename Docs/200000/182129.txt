<DOC>
<DOCNO> 182129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sonspo08.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Taçsız Kral Metin Oktay kabri başında anıldı... 
</HEADLINE>
<TEXT>

     Türk futbolu ve Galatasaray'ın unutulmaz golcüsü, ''Taçsız Kral'' Metin Oktay, 12. ölüm yıldönümünde kabri başında anıldı. 
     Topkapı Kozlu Mezarlığı'ndaki anma törenine unutulmaz golcünün ailesi ve yakınlarının yanı sıra, Galatasaray Kulübü Divan Kurulu Başkanı Semih Haznedaroğlu, bazı eski yöneticiler, Galatasaraylı Sporcular Derneği Başkanı Cengiz Özyalçın, Galatasaray'ın eski antrenörü Bülent Ünder, sarı-kırmızılı ekibin yıldız takımı ve taraftarlar katıldı. 
     Divan başkanı Haznedaroğlu, Kuranıkerim ve dualar okunan törende yaptığı konuşmada, Metin Oktay'ın futbolculuğu yüzünden değil, sportmenliği, efendiliği ve iyi insan olmasıyla öne çıktığını ve bu yüzden unutulmaz olduğunu belirtti. 
     Galatasaraylı Sporcular Derneği Başkanı Özyalçın ise İstanbul'da süren 2. Karadeniz Ülkeleri Veteran Futbol Turnuvası'nın final karşılaşmasının, Metin Oktay'ın son kez futbol oynadığı yer olduğu için Ali Sami Yen Stadı'nda yapılmasını istediklerini bildirdi. 
     
</TEXT>
</DOC>
