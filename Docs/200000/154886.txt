<DOC>
<DOCNO> 154886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sonspo27.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergin İnancımı asla kaybetmedim... 
</HEADLINE>
<TEXT>

     Adanaspor Kulübü Başkanı Çağdaş Ergin, son 2 haftada şampiyon adayları Galatasaray ile Gençlerbirliği'nden 4 puan kazanarak Süper Lig'de kalma yolunda önemli avantaj sağladıklarını bildirdi. Ergin, yaptığı yazılı açıklamada, Galatasaray ile Gençlerbirliği karşısında sergilenen oyunun tekrarlanması halinde, şampiyonluğun diğer adayı Beşiktaş'tan da hafta sonu puan alacaklarını belirtti. 
     Teknik Direktör Yılmaz Vural'ın takıma önemli katkıları bulunduğunu anlatan Ergin, şunları kaydetti 
     ''Son haftalarda sporcuların performansı bizleri hayli mutlu ediyor. Ancak, alınan başarılı sonuçlar sürpriz değil. İyi futbol ve kazanılan puanlarda hocamız Yılmaz Vural'ın bilgisi, deneyimi ve katkılarını inkar edemeyiz. Ben sezonun başından bu yana sporcularıma olan güvenimi asla kaybetmedim. Böyle bir patlama bekliyordum. Takım gerçek hüviyetini ve kalitesini sahaya yansıtınca, sonuçlar lehimize gelişmeye başladı. Beşiktaş ile hafta sonu yapacağımız maç, hem zirveyi hem de alt sıraları yakından ilgilendiriyor. Kendi saha ve seyircimiz önünde Beşiktaş'tan mutlak puan alarak yolumuza devam edeceğiz.'' Ergin, bu sezon hedeflerinin Süper Lig'de kalmak olduğunu, gelecek sezon ise UEFA Kupası'nı hedefleyen bir ekip hazırlayacaklarını da kaydetti. 
     
</TEXT>
</DOC>
