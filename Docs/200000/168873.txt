<DOC>
<DOCNO> 168873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/siyaset/asiy.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Viyana'da konuştu 
</HEADLINE>
<TEXT>
AB'ye almasalar da yolumuza devam ederiz 
Avusturya ziyaretinde 2004'ü "AB uygulaması" yılı ilan eden Erdoğan, Medya TV muhabirinin sorduğu sorulara kızdı. Basın toplantısı sürerken Kürtler gösteri yaptı 
     ABDULLAH KARAKUŞ Viyana 

     Başbakan Tayyip Erdoğan, Türkiye'nin AB'ye giriş sürecinde destek istemek için gittiği Avusturya'da "Biz üzerimize düşeni yapıyoruz. Alırlar ya da almazlar, biz yolumuza devam ediyoruz" dedi. Erdoğan, Viyana'da Avusturya Başbakanı Wolfgang Schüssel tarafından resmi törenle karşılandı. Erdoğan'ın ziyaretini "arkadaşlar arası bir ziyaret" diye nitelendiren Schüssel, Türkiye'nin AB'ye tam üye olmak için kısa zamanda önemli reformlar yaptığını vurgulayarak, "Yapılanlar Türkiye'yi AB'ye götürecek reformlardır" dedi. 
     Erdoğan ise, Avrupa'nın Türkiye'yi oyalayıp oyalamadığı sorusu üzerine Kopenhag Kriterleri'ni hem uyumda hem de uygulamada yerine getirme gayretinde olduklarını kaydetti. Avusturya'nın AB sürecinde Türkiye'yi sürekli desteklediğini belirten Erdoğan, "Biz gerekeni yapıyoruz. Alırlar ya da almazlar, biz yolumuza devam ediyoruz. 2004 yılı Türkiye'de uygulama yılı olacaktır. 2004'te Türkiye müzakere tarihi de alacaktır. Biz rakip değil, ortağız" diye konuştu. Türkiye'nin AB için hızlı adımlar attığını vurgulayan Schüssel ise, şunları söyledi "Baş döndürücü şekilde yaptıklarınızndan dolayı, size hayranlık duyuyoruz. AB dürüst olarak konuyu ele almalı. Şimdiye kadar dürüstçe görüşülmedi." 
     
     KÜRT SORUSUNA TEPKİ 
     Basın toplantısında MEDYA TV'nin muhabiri Erdoğan'a soru sorarken "Türkiye'de Kürtler'e barış yürüyüşü başta olmak üzere baskı yapıldığını", Türkiye'de Kürt kadınlarına tecavüz edildiğini iddia etti. Sinirlenen Erdoğan, "barış yürüyüşü"nde tutuklanma olduğu ifadesini doğru bulmadığını belirtti. Türkiye'de demokratik haklarını yerine getirenlerin engellenmediğini, masum talepleri yerine getirenlerle terör ve anarşi içindekilerin karıştırılmaması gerektiğini belirten Erdoğan, şöyle devam etti "Talep vatandaşımın en tabi hakkıdır. Kimse bunu istismar etmesin. Kürt'ü ile, Laz'ı ile, Çerkez'i ile hiç ayrım yapmadan insanları yönetme gayretindeyim. Kürt vatandaşların üzerinden istismar hiç kimseye fayda sağlamaz." Gözaltına alınan muhabir, serbest bırakıldı. Görüşme sürerken Başbakanlık dışındaki güvenlik koridorunda küçük bir grup, Kürtler lehine pankart açtı. 
     

</TEXT>
</DOC>
