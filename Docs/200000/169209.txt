<DOC>
<DOCNO> 169209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/guncel/gun20.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Aliağa'da faciaya kıl payı      İZMİR DHA 

     Aliağa'daki Türkiye Elektrik İletim Anonim Şirketi'ne TEİAŞ ait Alçuk Trafo Merkezi'nde önceki gece yangın çıktı. Rüzgarın etkisiyle yayılan ve bir başka trafoya daha sıçrayan yangın güçlükle söndürüldü. Horozgediği Köyü'ndeki Ege Çelik Fabrikası içinde bulunan 100 MVA'lık trafoda önceki gece 20.00 sıralarında yangın çıktı. Rüzgarın da etkisiyle alevler üç trafoya daha sıçrarken, İzmir Büyükşehir İtfaiyesi'nin yanı sıra Ege Demirçelik, Petkim, Tüpraş ve Aliağa itfaiyeleri de yangına müdahale etti. Alevler 3.5 saatte kontrol altına alınırken, soğutma çalışmaları sabaha kadar sürdü. 
     3 trilyonluk zarar 
     Yangında can kaybı olmazken iki trafonun tamamen zarar gördüğü ve yaklaşık 3 trilyon lira zarar meydana geldiği tespit edildi. Trafoların bulunduğu Ege Demirçelik Fabrikası da kısmen hasar gördü. 
     Aliağa Kaymakam Vekili Bekir Şahin Tütüncü büyük bir facianın ucuz atlatıldığını belirtirken, yangının çıkış nedeninin belirlenmesi için araştırma başlatıldı. 
     
Ölüdeniz'de kirlilik süpürgeyle temizlenecek      ERDOĞAN CANKUŞ Fethiye DHA 

     Ölüdeniz yüzeyinde oluşan kirliliğin giderilmesi için, yörede faaliyet gösteren turistik işletmelerin 3.5 ay için kiraladığı deniz süpürgesi çalışmaya başladı. 102 metre uzunluğunda sorbent boom atık emici bariyer sistemi-nden oluşan deniz süpürgesi, iki tekne tarafından çekiliyor. Her gün beş saat boyunca Ölüdeniz lagününde dolaştırılan sistem, deniz yüzeyindeki sintine, köpük, polen, öğütülmüş atıklar ve görüntü kirliliği oluşturan diğer partikülleri topluyor. 
     
İstanbul'da su kesintisi      İSKİ, Ferhatpaşa Su Haznesi ve Terfi Merkezi'yle bu tesislere ait boru hatlarının mevcut sisteme bağlantı çalışmaları nedeniyle yarın 22.00'den çarşamba 17.00'ye kadar İstanbul'un bazı semtlerinde su kesintisi uygulayacak. Anadolu Yakası'nda suyu kesilecek semtler şunlar Küçükbakkalköy, İçerenköy, Kozyatağı, Erenköy, Suadiye, Kazasker, Göztepe, Sarıgazi, Çekmeköy, Alemdağ, Kayışdağı, Ferhatpaşa ve Yeni Çamlıca mahalleleri, Kadıköy, Üsküdar, Beykoz, Ümraniye, Zeynep Kamil, Beylerbeyi, Çengelköy, Çubuklu, Vaniköy, Kandilli, A.Hisarı, Kanlıca, Acıbadem, Paşabahçe, Tokatköy, A.Kavağı, Kavacık ve Acarkent. Avrupa Yakası'nda da, Çırpıcı, Yedikule, Samatya, Namık Kemal, Kumkapı, Cankurtaran, Sarayburnu, Bakırköy ve Beşiktaş'a su verilemeyecek. 
     

</TEXT>
</DOC>
