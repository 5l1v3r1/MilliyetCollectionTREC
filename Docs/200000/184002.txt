<DOC>
<DOCNO> 184002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/guncel/gun03.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu festival zor bitecek 
</HEADLINE>
<TEXT>

   Almanya'daki Kürt Festivali'ne katıldığı için gözaltına alınan Haluk Levent'ten sonra sıra DEHAP Genel Başkanı Bakırhan'a geldi. Bakırhan, 'Konser yasadışı değil' dedi 
      ANKARA Milliyet 

   
   DEHAP Genel Başkanı Tuncer Bakırhan, Ankara DGM'nin Almanya'da düzenlenen 11. Uluslararası Kürt Festivali'ne ilişkin yürüttüğü soruşturma kapsamında gözaltına alındı. Bakırhan, konserin yasadışı kabul edilmesini kınayarak, yakında benzer festivallerin yurtiçinde de yapılabilmesini istedi. 
   
   Gözaltına tepki gösterdi 
   İfade vermek için Ankara Emniyet Müdürlüğü'ne gitmeden önce DEHAP Genel Merkezi önünde açıklama yapan Bakırhan, Özgür Parti Genel Başkanı Ahmet Turan Demir'in önceki gün gözaltına alınmasına tepki gösterdi. Bakırhan, "Eğer talep edilirse, hiçbir sorun çıkarmadan ifade vermeye gidebileceğimizi kanıtlamış olduk" dedi. 
   Savcılığın yürüttüğü soruşturmanın DEHAP hakkındaki kapatma davasını olumsuz etkilememesi gerektiğini kaydeden Bakırhan, "Söylediklerimizin arkasında duruyoruz. Yurtiçindeki mitinglerde barışçıl ve demokratik taleplerle karşılaştık. Bunlar ülke içinde sorun yaratmıyor da, yurtdışında niye tepkiyle karşılanıyor. Oraya KADEK'in propagandasını yapmak için gitmedik" diye konuştu 
   
   Savcılığa ifade verecek 
   Emniyet Müdürlüğü'ne giden Bakırhan, Terörle Mücadele Şubesi ekiplerince gözaltına alındı. Sağlık kontrolü için adli tabipliğe götürülen Bakırhan'ın, emniyette ifade vermeyi reddettiği, DGM savcılığında ifade vereceği öğrenildi. 
   
   'Haksız gözaltılar sıkıntıya sokar'    ANKARA Milliyet 

   Adalet Bakanı Cemil Çiçek, Almanya'da PKK KADEK'in düzenlediği öne sürülen şölende konser veren Haluk Levent'in gözaltına alınmasını değerlendirirken "Birinin haksız yere gözaltına alınması bizi sıkıntıya sokacak. Bu tür davranışların üzerinde duralım. Kimsenin de kanunların üzerinde özel bir statüsü olamaz" dedi. 
   Çankaya Üniversitesi'nin 2003 - 2004 akademik yılı törenine katılan Çiçek, yasaların rafları süslemek için değil daha çok özgürlük olması için çıkarıldığını, AB'nin beklentilerinin de bu yönde olduğunu kaydetti. Çiçek, bazı gazetecilerin "Levent bir konser verdiği için gözaltına alındı" sözleri üzerine, "Yurtdışından geldiğim için konuyu detaylarıyla bilmiyorum" yanıtını verdi. Çelik şöyle konuştu 
   
   "Kimse kanundan üstün değil" 
   "Her soruşturma açıldığında farklı bir tavır olursa, şundan kaçınalım birinin haksız yere gözaltına alınması, bizi sıkıntıya sokacak, bu neviden davranışların üzerinde duralım. Ama yargıyı hiçbir soruşturma yapamaz hale getirmek de yanlıştır. Herkesin dikkat etmesi lazım. Hakimlerimiz, savcılarımız yasaları uygularken hak ihlaline sebep vermemeli. Kimse konumu, sıfatı ne olursa olsun yürürlükte yasalar varken, ona aykırı davranışlarda bulunmamalıdır. Kimsenin kanunların üzerinde özel bir statüsü olamaz. Bu iki gerçeği birleştirerek olaylara bakarsak daha sağlıklı olur." 
   
   Levent 'Provokasyon olmasın diye söyledim'    Ankara DGM'nin hakkında açtığı soruşturma kapsamında gözaltına alınan Haluk Levent de, organizasyon komitesi tarafından kandırıldığını öne sürerek, "organizatöre küfrettim" dedi. Levent şunları söyledi "PKK bayraklarını görünce gözlüğümü taktım ve oturarak şarkı söyledim. Provokasyona girmemek için Ahmet Kaya'dan şarkı söyledim. Beni karşılayan organizatöre küfrettim. Konserin ücretini 2002'de aldım." 
   
   
</TEXT>
</DOC>
