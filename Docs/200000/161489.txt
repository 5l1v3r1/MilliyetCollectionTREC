<DOC>
<DOCNO> 161489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/soneko38.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Güler 39 bin maden sahasından, 1 katrilyon lira bekliyoruz 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, işletme ruhsatı verecekleri 39 bin maden sahasından, 1 katrilyon lira gelir beklediklerini bildirdi. 
     Aydın'da bulunan Feldspat maden sahasının işletme ihalesini 4 trilyon liraya kazanan Kaltun madencilik ticaret A.Ş adına sahibi Mehmet Tuncer'e, Bakan Hilmi Güler tarafından ruhsatı verildi. 
     Bakan Güler, törende yaptığı konuşmada, 3 bin 900 saha için ihaleye çıkıldığını, 6.4 trilyon lira gelir elde edildiğini ifade ederken, söz konusu sahanın, Avrupa'da ikinci, dünyada ise üçüncü büyüklükte olduğunu söyledi. 
     Maden sahalarından bin 800'ünün bu yıl ihale edilerek ruhsata bağlanacağını belirten Bakan Güler, ''yerli kaynaklara büyük önem veriyoruz'' dedi. 
     Firmanın sahibi Mehmet Tuncer ise seramik, cam sektörlerinde yoğun olarak, dişçilik dahil birçok alanda kullanılan bu madeni kendisinin ilkkez bulup işlettiğini söyledi. 
     Maden kanunu konusunda çok sıkıntıları olduğunu kaydeden Tuncer, ''madencilerin görüşünü alın, önümüzü açın'' şeklinde konuştu. 
     Şirketin genel koordinatörü İbrahim Öztürk ise ürettiklerinin yüzde 75'ini 20 ülkeye ihraç ettiklerini kaydetti. 
     
</TEXT>
</DOC>
