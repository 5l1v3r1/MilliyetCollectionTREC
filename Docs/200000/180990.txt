<DOC>
<DOCNO> 180990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/yazar/temelkuran.html </URL>
<DATE> 2003/09/08/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Bu şehirde aşk bambaşkadır 
</HEADLINE>
<TEXT>

   "Tatlı dillim, güler yüzlüm" diyor Neşet Ertaş arkadan. Önde Kırşehir'in aşkları kuru pasta limonata kokuyor, gizlice... 
   
   Kasanın yanında Eyüp Sabri Tuncer kolonyasını hazır tutan küçük pastanelerden biri. Uykulu çırak, süttozunu dolduruyor kutuya, esnerken açık unuttuğu fermuarını kapatıyor hızlıca. İhtiyar pastaneci poğaçaların üzerinden sinekleri kovuyor dakika başı. Onlar, "aile" yerine, sotaya geçmişler. Pazar günü sabahın köründe buluşabilmişler nihayet. Kız yalandan pazara çıkmış herhalde, oğlan pastaneyi ayarlamış. Ellerini sıkı sıkı tutuyorlar, terlese de bırakmıyorlar. Gizli buluşmanın sıkıntısı kıza düşüyor, hülyalı bakışlar oğlana. Oğlan kıza pazardan, altın gibi görünen bileziklerden almış, kızın yanakları kızarmış. Kimse yok ortada ama yine de fısıltıyla konuşuyorlar birbirlerine eğilmek, birbirlerini koklamak için seslerini küçültüyorlar. Neşet Ertaş çalıyor inceden 
   "Tatlı dillim Güler yüzlüm Ey ceylan gözlüm 'Goynüm' hep seni arıyor Neredesin sen " 
   Ceylan gözlü, biri görecek diye ölüp ölüp diriliyor. Kırşehir'de aşk kuru pasta limonata kokuyor. 
   
      Sarkıntılık ve Zahidem 
   Az susamlı simidini yiyip pastanenin, "Capon Pazarı"nın önünden geçip, önde kız, arkada oğlan, yürüyorlar. Bir gelinlik dükk nının önünde oğlan duruyor, kıza sinyal veriyor. Kız gülüşünü öbür tarafa atıyor, görünmeyen tarafa. Sonra kız duruyor gelinliklerin önünde, ucuz bileziklerini okşuyor tıngır mıngır... Pazara doğru gidip karışıyorlar kalabalığa, boz kalabalığa... 
   TIR'a benimle konuşmaya gelenler ekseriyet gençtir. Ekseriyet küçük şehirlerden kaçmak isteyen, parlak gözlü insanlar... Gökçe de onlardan biri. "Soyadımı da yaz" diyor, "Bütün Kırşehir bilsin Yeşil ". 
   "Burada el ele tutuşanları, oruç tutmayanları döverler. Ben evden çıkayım daha dönmeden eve on tane telefon gelir. İşsizlikten birbirine bakan insanlar bunlar." 
   Eğitim fakültesindeki kızların okula dışarıdan girenlerce tacize uğradıklarını anlatıyor Gökçe. Neşet Ertaş'ın "Zahidem" türküsünü bu kadar güzel dinleyen adamlar bunları nasıl yapabiliyor 
   
   Beceriksiz aşkı Anadolu'nun 
   "Zahidem Kurbanın olam Ne olacak halim Yine bir laf duydum Kırıldı belim" 
   Anadolu'nun adamları işte böyle, çok şık olup, kapkara sevdalanıp sonra o aşkla ne yapacaklarını bilemezler. Ekseriyetle bilezikler taktıkları kolları sonra savurup incitirler. Kalabalık bir aile fotoğrafına sığışıldığında çoktan çürümüştür yüzler. Artık tek başına ve çay bardağında efk rlı rakılarla dinlenmektedir türküler. Kendileri bir kız sevmişse de zamanında, kızlarının, oğullarının da birini seveceklerini kabul etmezler. 
   İleride pazarda arabanın üzerine kasetler serilmiş, Ertaş'lar öne dizilmiş. Genç adamlar sigaralarını sömürerek dinliyorlar şimdi 
   "Ben ağlarken ağlayan, gülerken gülen şu garip halimden bilen..." 
   Sonra bu adamlar nereye gidiyorlar 
   
      
   
</TEXT>
</DOC>
