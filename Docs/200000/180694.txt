<DOC>
<DOCNO> 180694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/yazar/civaoglu.html </URL>
<DATE> 2003/09/06/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Nemrut, eşek, piyano 
</HEADLINE>
<TEXT>

   
   Dünyanın 8. harikasına eşekle çıkmak bir Türkiye klasiği. Buraya teleferik yapılmaz da nereye yapılır 
   UNESCO tarafından korumaya alınmış Nemrud dağı zirvesindeki dev tanrı heykellerini görmek için 2006. metrenin en zorlu 500 metresini yurdum insanı, 15 milyon gaymeyi bastırırsa eşek sırtında tırmanıyor. 
   Yürüyerek değil, adeta sürünerek tırmananlara baktım..Eşeğe binmeyi yeğledim. 
   İlk 100 metrenin nisbeten tatlı meyilinde durum fena değildi. 
   Ancak... 
   Tırmanış açısı giderek dikleşti. 
   1500 metrelik uçurumun kıyısına yaslandı. 
   Zemin yumruk büyüklüğünde 100 binlerce taş. 
   Bazen eşeğin bastığı yerden fırlıyor, uçurumdan aşağılara düşüyor, görünmez oluyor. 
   Eşek bu. 
   Bir ayağı kaysa, ikimiz de uçuruma. 
   Eşeğin her adımında, yüreğim ağzıma geliyor. "Keşke yamaç paraşütü taksaydım" gibi fantezilerle, hafife almaya çalışıyordum ki... 
   Yarı yola vardığımda ödümü kopartan birşey oldu. 
   
   Erkek milleti aynıdır    Bizim eşek, dik açılı zeminde ön ayaklarını yerden kesip, neredeyse şaha kalkarak yanım yanık anırmaya başladı. 
   "N'oluyor" diye bağırdım. 
   Eşeğin sahibi, yulara asılarak onu tutmaya, beni de yatıştırmaya çalışıyordu "korkma...dişi eşek geçti, bu da aşka geldi. Az sonra sakinleşir. Bu bizimki erkek eşektir de..." 
   Arkadan Yaman Törüner de eşek sırtında geliyordu. 
   Onunki dişi olduğu için sesi çıkmadı. 
   Eski Merkez Bankası Başkanı Törüner, bankacılık gelenekleriyle tedbirli davranmış, eşeğini ona göre seçmiş olmalı. 
   İşte biz erkek milleti böyleyiz. Sırtımızda yük, altımızda dik yokuş ta olsa, dişi gördük mü, aşka geliriz. 
   
   Tanrıların huzurunda    Tanrı heykellerinin bulunduğu düzlükte, eşekten inince, neredeyse toprağı öpecektim. 
   Nemrud'un 2006. metresinde, doğu ve batı terasları var. 
   Her ikisinde de Kommagene kralı Epiphanes tarafından yaptırılan 8 - 10 metre yüksekliğinde dev tanrı heykelleri sıralanmış. 
   Doğu terasındakiler, kralın Pers tarafını yansıtanlar. Batı terasındakieler ise Makedon kökenini...Örneğin Zeus, Hermes, Fortuna... 
   Amaç, Büyük iskenderin batı ve doğu kültürlerinin sentezini sonsuzlaştırmak. 
   Yeryüzü egemenliğinin simgesi aslan heykelleri ve gökyüzündeki tanrılardan alınan gücün simgesi kartal heykelleri muhteşem. 
   Gün batımındaydık. Harikulade bir güzellik. 
   2000 yıl önce krallık halkı, ellerinde meşalelerle zirveye tırmanırlar, gün batımını kutsar, tanrılar huzurunda ayin yaparlarmış. 
   Zirve, her milletten gelen ve bu güzellik büyüsüne tutulanlarla dolmuştu. 
   Kimileri de sabaha karşı geliyor, gün doğumunun doyum olmaz güzelliğini Doğu Terasında seyrediyorlar. 
   
   Zirvede sanat şöleni    Anlattıklarım, size heyecan verdiyse, bugün saat 16,00'dan itibaren Televizyonların başında olun. 
   CNN TÜRK'te Nemrut zivesinden canlı yayınla bir sanat şöleni izleyeceksiniz. 
   Önce Leman Sam, Doğu Terası heykelleri önünde, 5 dilden şarkılar söyleyecek. Arkasında 3 enstrüman... 
   Daha sonra gün batımına doğru, batı terasında Tuluhan Uğurlu piyano çalacak. 
   Bu etkinlik için "Nemrut Süiti" ni besteledi. 
   Telefonda "tanrılarla sonsuza uzatılmak istenen doğu - batı kültürünü birleştirmek amaçlı bir yapıt oldu" dedi. 
   3 bölümden oluşuyor. 
   "Meşalelerle tırmanış, tören ve ritüel ayin ". 
   Tuluhan Uğurlu, piyanoyu konser salonları dışına çıkarıyor, halkın arasına, özgün mekanlara taşıyor. Ona göre "piyano çok sesli olduğu için demokrasiyi de temsil eder..." 
   Yazının başına dönelim. Eşekle çıkılan, teleferiği olmıyan Nemrut zirvesine biz 1 tonluk piyanoyu da - icabında - çıkartırız. 
   
   
   
   
      
   
</TEXT>
</DOC>
