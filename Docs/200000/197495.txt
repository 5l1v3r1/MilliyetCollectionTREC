<DOC>
<DOCNO> 197495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sontur19.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ordu'da 3 teröristin ölü ele geçtiği bölgede operasyon sürüyor 
</HEADLINE>
<TEXT>

     Jandarma Genel Komutanlığı, 3 teröristin ölü ele geçirildiği Ordu'nun Gölköy İlçesi Emirler Yaylası mevkiinde, operasyonlara aralıksız devam edildiğini bildirdi. 
     Jandarma Genel Komutanlığı Genel Sekreterliği'nden yapılan yazılı açıklamada, Emirler Yaylası'nda teröristlerle güvenlik güçleri arasında bugün çıkan çatışmada 3 teröristin ölü olarak silahlarıyla birlikte ele geçirildiği belirtilerek, şöyle denildi 
     ''Jandarma Genel Komutanlığı'nca emniyet ve asayişin teminine yönelik olarak yürütülen faaliyetler kapsamında terör örgütü mensuplarının etkisiz hale getirilmesi maksadıyla, yürütülen planlı operasyonlar neticesinde, 23 Kasım Pazar günü Giresun Jandarma Bölge Komutanlığı sorumluluk bölgesinde Ordu ili Gölköy ilçesi Emirler Yaylası mevkiinde güvenlik güçlerinin, 'dur' ihtarına uymayarak ateşle karşılık veren teröristlerle güvenlik güçleri arasında çıkan çatışmada ilk belirlemelere göre 3 terörist 1 M-16 ve 2 kalaşnikof piyade tüfeğiyle birlikte ölü olarak ele geçirilmiştir. 
     Anılan bölgede emniyet ve asayişin sağlanmasına yönelik operasyonlara aralıksız devam edilmektedir.'' 
     
</TEXT>
</DOC>
