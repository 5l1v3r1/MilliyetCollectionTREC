<DOC>
<DOCNO> 159862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/spor/spo03.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
KIZGIN SAVAŞÇI 
</HEADLINE>
<TEXT>

Galatasaray'ın Portekizli yıldızı Abel Xavier, kulüp içerisinde bazı kişilerin kendisini istemediğini iddia etti, "Ancak sözleşmem bitene kadar ayrılmam" diye konuştu 
     MEHMET DEMİRCAN 

     'Kolay pes etmem' 
     SAKATLIĞI nedeniyle formasından bir süredir ayrı kalan Galatasaray'ın yıldız oyuncusu Abel Xavier çarpıcı açıklamalar yaptı. Portekizli yıldız, "Tesislere, antrenmana geldiğimde bana saygı duyulmasını istiyorum. Ancak sakatlandığımdan beri maalesef bu saygıyı göremiyorum. Benim futbolsuz günlerimde acı çekmediğimi mi zannediyorlar. Ben kolay pes etmem. Beni kimse yıpratamaz. Kızıp bavulunu toplayıp, ülkeyi terkedecek biri değilim" dedi. 
     
     'Savaşmayı severim' 
     GALATASARAY'DA kalıcı olmak istediğini de sözlerine ekleyen Portekizli oyuncu, "Savaşmayı severim. Göreceksiniz, yeni sezona bomba gibi gireceğim. Takıma çok büyük katkı sağlayacağım. Çünkü taraftarları seviyorum ve onların gönlünde iyi bir yer edinmek istiyorum. Bazı çevreler para alamadığım için problem yarattığımı iddia ediyor. Bu doğru değil. Öyle olsaydı Türkiye'ye gelmezdim. Çünkü Liverpool'da daha fazla kazanıyordum" diye konuştu. 
     
     'Nefret etsinler' 
     KULÜP içinde bazı kişilerin kendisini istemediğini de iddia eden Xavier, "Ancak sözleşmem bitene kadar Galatasaray'dan ayrılmayacağım. Başkaları istiyor diye değişemem. İnsanlar beni ya böyle sevsin, ya da hiç sevmesinler ve benden nefret etsinler" ifadesini kullandı. Portekizli oyuncu saç stilini ise şu sözlerle açıkladı "Dokuz ay milli maçlardan men cezası almıştım. İnsanlara sarı saçlı siyah adamın ölmediğini göstermek istedim." 
     
Aslan iz peşindeTeknik Direktör Terim, Portekiz'de Clayton ve Pena için bilgi topladı. Gurbetçi oyuncular Halit, Baki ve Mehmet de transfer listesine alındı 
     CÜNEYT KARAKAYA 

     Çalışmalar hızlandı 
     YENİ sezon için kolları sıvayan Teknik Direktör Fatih Terim, İngiltere'den Portekiz'e geçerek transfer çalışmalarını hızlandırdı. Galatasaray'ın tecrübeli hocası, listesinde bulunan Portolu Clayton ve Pena hakkında görüşmeler yaptı, maliyetleri konusunda bilgi aldı. Fatih Terim'in bugün öğleden sonra Frankfurt üzerinden İstanbul'a döneceği bildirildi. 
     
     Son karar Terim'in 
     GURBETÇİ oyuncuları da takibe alan Galatasaray'ın, Almanya'nın Wattenscheid takımında forma giyen Halit Altıntop'un peşine düştüğü öğrenildi. İngiltere Premier Ligi takımlarından Sunderland'ın altyapısındaki Baki Mercimek'in de takibe alındığı kaydedildi. Wolfsburg'ta oynayan ve denenmek için İstanbul'a getirilen Mehmet Ören için ise son kararı Fatih Terim verecek. 
     
Arif şoku      LİGİN son maçını bugün Gaziantepspor ile oynayacak olan Galatasaray hazırlıklarını dün yaptığı antrenmanla tamamladı. Belindeki sakatlığı nükseden Arif çalışmaya çıkmadı. Yıldız oyuncunun bir ay sahalardan uzak kalacağı belirtildi. Sol bileğindeki bağlar koptuğu için uzun süre sahalardan uzak kalan ve bir süredir tedavisini Almanya'da sürdüren Berkant dün Türkiye'ye dönerken, Sarı - Kırmızılı oyuncuların çalışmada bir hayli isteksiz oldukları gözlendi. 
     
Hasan'ın isyanı      FLORYA'DAKİ evini boşaltan Hasan Şaş, içinin buruk olduğunu ancak şartların böyle gerektirdiğini söyledi. Yıldız oyuncu, "Ben büyük fedakarlıklar yaptım. Buna karşın sakatken durumumu soran çıkmadı. Neredeyse futbol hayatım bitiyordu" dedi. Bu arada Corriere dello Sport, Şampiyonlar Ligi finalini izlemek için İngiltere'ye giden Fatih Terim'in, İtalyan gazetecilere, "Hasan Şaş'ı artık istemiyorum" dediğini yazdı. Terim bu haberi yalanladı. 
     

</TEXT>
</DOC>
