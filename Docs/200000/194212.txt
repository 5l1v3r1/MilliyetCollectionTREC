<DOC>
<DOCNO> 194212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sondun23.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"27 Rum öğrenci iki aydır Kuzey Kıbrıs'ta okuyor" 
</HEADLINE>
<TEXT>

     Kıbrıs Rum kesiminde yayın yapan Antenna-1 televizyonu, 27 Rum öğrencinin 2 aydan beri KKTC'deki üniversitelerde okuduğunu iddia etti. 
     Haber göre, Kıbrıs Rum kesiminde yaşayan 27 Rum öğrenci, KKTC'deki üniversitelerde derslere katılmak amacıyla her gün KKTC'ye geçiyor. 
     Haberde, KKTC'deki üniversitelerin diplomalarını Rum hükümetinin tanımamasına rağmen, öğrencilerin, alacakları diplomaların, yurt dışında çalışmak istedikleri ABD, İngiltere gibi ülkeler tarafından kabul edildiğine işaret edildi. 
     Rum basını, haberin Rum öğrenci camiasıyla güvenlik makamlarını korkunç şekilde alt-üst ettiğini duyurdu. 
     Rum yönetimi sözcü Kipros Hrisostomidis, bazı Rum öğrencilerin eğitim için KKTC'ye geldikleri yolundaki haberle ilgili soru üzerine, Rum yönetiminin bu konuda resmi bilgisi bulunmadığını söyledi. 
     Rum sözcü, ''Öğrenciler sadece Türkçe öğrenmek için bunu yapıyorlarsa eğitim bakanlığı, hali hazırda Türkçe öğrenmek isteyenlere çözümler sunuyor. Konu araştırılmadı ve araştırılması söz konusu değildir. Yapılan şey, eğer varsa Kıbrıs'ın 'işgal' altındaki bölümündeki üniversitelerde eğitim görme kararı alanlara ciddi bir uyarıdır'' dedi. 
     Hrisostomidis, Rum öğrencilerin KKTC'deki üniversitelerde eğitim gördükleri gerçekse bunun kendi inisiyatifleri olduğunu, ancak her halükarda, tanınmamış üniversitelerde görecekleri eğitimin gelecekleri açısından büyük sorunlar yaratabileceğini iddia etti ve ''bu üniversitelerin diplomalarının tanınmadığının dikkate alınması gerektiğini'' savundu. 
     Hrisostomidis, ''Rum yönetiminin, KKTC tarafından verilen diplomalarının yurt dışındaki üniversiteler tarafından tanınıyor olması konusuyla ilgilenip ilgilenmediği'' yönündeki bir soruya karşılık, Rum yönetiminin geçmişte bu konuyla ilgilendiğini belirterek, şunları söyledi 
     '' Kıbrıs Cumhuriyeti bu üniversiteleri tanımıyor. Bu üniversitelerin geniş şekilde tanınmasının söz konusu olduğunu sanmıyorum. Bu konuda yetki sahibi olan eğitim bakanlığıdır.'' Mahi gazetesi, Rum üniversite öğrenci camiasıyla polisinin, Antenna'nın haberinin hemen ardından konuyu aydınlatabilmek için derhal araştırmaya başladığını bildirdi. 
     Polisin soruşturma başlattığını ve KKTC'ye geçiş noktalarındaki kontrolünü sıkılaştırdığını yazan gazete, ''şu ana kadar elde edilen bilgilerin, KKTC üniversitelerinde okuyanların Rum tarafında ikamet eden yabancı uyruklu öğrenciler olduğunu'' savundu. 
     Simerini gazetesiyse Rum polis genel müdür yardımcısı harekat şube sorumlusu Sotiris Haralambus'un açıklamasına dayanarak, Rum polisinin araştırma yaptığını ve hiçbir Rum öğrencinin KKTC'deki üniversitelerde eğitim görmediğini saptadığını yazdı. 
     Gazeteye göre Haralambus, ''Kovuşturma makamları, 'işgal' bölgelerini ziyaret eden Kıbrıslı öğrencilerin veya vatandaşların şüpheli veya yasadışı hareketlerini saptamak için gizli servisle işbirliği yapıyor'' dedi. 
     Rum eğitim bakanlığı yüksek eğitim müdürü Trifonas Pnevmatikos da, Alithia gazetesine yaptığı açıklamada, KKTC'deki üniversitelerin tanınmadığını iddia ederek, bu nedenle Rum öğrencilerin bu üniversitelerde okumakla hiçbir kazanım elde etmeyeceklerini savundu. 
     Pnevmatikos, bazı Rum öğrencilerin gerçekten de bu üniversitelerde eğitim görmek amacıyla her gün KKTC'ye gelmeleri halinde, KKTC'deki üniversitelerin ''yasadışı olduğu hakkında bilgilendirilmeleri'' gerektiğini öne sürdü. 
     Alithia gazetesi, KKTC üniversitelerine kayıt yaptıran 27 Rum öğrencinin amacının, bunları tanıyan Amerikan üniversitelerine geçmek olduğunu yazdı. Gazete, Rum yönetimi eski başsavcısı Alekos Markidis'in geçmişte, Doğu Akdeniz Üniversitesi ile DAÜ işbirliğini resmi olarak reklam eden bir Amerikan üniversitesine yaptığı uyarının bunu teyit ettiğini kaydetti. 
     
</TEXT>
</DOC>
