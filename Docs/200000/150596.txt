<DOC>
<DOCNO> 150596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/guncel/gun20.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet polisini yine bulamadı 
</HEADLINE>
<TEXT>

On iki yıl önce Hacettepeli öğrenci Birtan Altınbaş'ı işkenceyle öldürmekten yargılanan 10 polise adreslerinde bir türlü ulaşılamadı 
     GÖKÇER TAHİNCİOĞLU Ankara 

     Hacettepe Üniversitesi öğrencisi Birtan Altınbaş'ı 1991'de gözaltında işkenceyle öldürmekle suçlanan 10 polisin yargılandığı davada da Manisa davası gibi tebligat skandalı yaşanıyor. 
     Polislerin adreslerine yapılan tebligatların yanıtları Ankara 2. Ağır Ceza Mahkemesi'ne ulaştı. Bugünkü duruşma öncesinde ise hiçbir polise tebligat yapılamadı. 
     Sanık polislerden Talip Taştan için Ankara Emniyeti'ne gönderilen tebligata, Emniyet'ten "Kırıkkale'ye tayin oldu. Kırıkkale, Ankara Caddesi, .... adresinde oturmaktadır" yanıtı verildi. Kırıkkale Emniyeti de "Adres yetersiz. Bulunamadı" yanıtını gönderdi. 
     Denizli Tavas'ta oturduğu bildirilen Süleyman Sinkil'in tebligatını götüren jandarma ise "Tam adresinin Özkanlar Petrol'den öğrenilebileceği bildirilmiştir" yanıtını verdi. Ankara Emniyeti'nde görev yaptığı bildirilen Mehmet Kırkıcı'ya yapılan tebligata ise Ankara Adliyesi ile Ankara Emniyeti 10 dakikalık uzaklıkta olmasına rağmen yanıt verilmedi. Ankara Emniyeti'nde görevli Tansel Kayhan için de emniyetten "tanınmıyor" yanıtı verildi. 
     Zamanaşımına 2006'da girecek olan davada, dosyası diğerlerinden ayrılan Ahmet Baştan'a ise yine ulaşılamadı. Davada, Hasan Cavit Orhan ve İbrahim Dedeoğlu kendiliğinden ifade verdi. Sanık polislerden Sadi Çayırlı ile Muammer Eti'ye daha önce tebligat yapıldı. 
     
     Duruşmaya erteleme 
     Sanık polisler, duruşmalara gelmezlerse, mahkeme polislerin ifadesini alıncaya kadar duruşmaları erteleyecek. 
     Naip Kılıç ve Ahmet Taştan'ın dosyaları ana dosyadan ayrıldı, diğer sekiz polisten dördü hapse mahkum edilirken, dördü beraat etti. Yargıtay ise bu kararı usül yönünden bozdu. Dosyası ayrılan polislerden Kılıç'a ancak geçen aralık ayında ulaşılabildi. 
     


GÜNCEL 


















</TEXT>
</DOC>
