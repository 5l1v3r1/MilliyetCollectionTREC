<DOC>
<DOCNO> 161706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sonspo17.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa Açık'ın kraliçesi Henin-Hardenne... 
</HEADLINE>
<TEXT>

     Sezonun 2. ''Grand Slam'' mücadelesi olan Fransa Açık Tenis Turnuvası'nda Roland Garros tek bayanlar şampiyonluğunu, finalde Kim Clijsters'i 2-0 yenen Justine Henin-Hardenne kazandı. 
     Başkent Paris'teki turnuvada yapılan tek bayanlar finalinde, 2 Belçikalı tenisçi karşı karşıya geldi. 4 numaralı seribaşı 21 yaşındaki Henin-Hardenne, 2 numaralı seribaşı Clijsters'e toplam 67 dakika süren maçta 6-0 ve 6-4'lük setlerle 2-0 üstünlük sağladı. Kariyerinde ilk büyük başarısını elde eden Henin-Hernande, Belçika'ya da ilk ''Grand Slam'' şampiyonluğunu kazandıran tenisçi oldu. 
     1897 yılından bu yana organize edilen turnuvada ilk kez 2 Belçikalı tenisçi finalde karşı karşıya geldi. 
     Bu arada erkek arkadaşı tek erkeklerde dünya klasmanında 1. sırada yer alan ancak bu turnuvada elenen Avustralyalı Lleyton Hewitt'in de izlediği karşılaşma sonunda Kim Clijsters, kariyerinde 2. kez bu turnuvada finali yitirmiş oldu. Clijsters, 2001'deki final maçında ABD'li Jennifer Capriati'ye 2-1 yenilmişti. 
     Daha önce 2001 yılı Wimbledon Turnuvası'nda finalde ABD'li Venus Williams'a yitiren Justine Henin-Hernande, bu şampiyonlukla 958 bin dolarlık para ödülünün sahibi olurken, aynı zamanda dünya klasmanında Venus Williams'ın yerine 3 numaraya yükseldi. Clijsters de 479 bin dolar para ödülü aldı. 
     2 tenisçi arasındaki karşılaşmalarda halen Clijsters'in Henin-Hardenne'ye 7-4 üstünlüğü bulunuyor. 
     Turnuva yarın, tek erkeklerde 3 numaralı seribaşı İspanyol Juan Carlos Ferrero ile seribaşı olmayan Hollandalı Martin Verkerk arasında oynayacak final maçıyla sona erecek. 
     
</TEXT>
</DOC>
