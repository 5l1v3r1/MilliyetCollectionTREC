<DOC>
<DOCNO> 162780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sontur01.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk vatandaşlığı kanununda değişiklik... 
</HEADLINE>
<TEXT>

     Türk Vatandaşlığı Kanununda Değişiklik Yapılmasına İlişkin Kanun, Resmi Gazete'de yayımlanarak yürürlüğe girdi. 
     Yasa, evlilik yoluyla vatandaşlığa geçişi belli koşullara bağlıyor. Yeni düzenlemede, kadın-erkek eşitsizliği de gideriliyor. 
     Buna göre, bir Türk ile evlenenler doğrudan Türk vatandaşlığını kazanamayacak. Evlilik yoluyla Türk vatandaşlığına geçmek isteyen kadın veya erkek yabancıların en az 3 yıl evli kalmaları ve fiilen birlikte yaşamaları gerekecek. 
     Yabancı eş, evliliğin sürüyor olması koşuluyla yurt içinde en büyük mülki amirliğe, yurt dışında ise Türk konsolosluğuna vatandaşlık için başvuracak. 
     İçişleri Bakanlığı'nca yapılacak inceleme ve soruşturma sonunda aranan koşulları taşıyanlar, bu durumunun saptandığı tarihten itibaren Türk vatandaşlığına hak kazanacak. 
     Türk vatandaşı ile evlenen yabancı, evlilik sonucu kendi vatandaşlığını yitirecek ise bu kimseler kendiliğinden Türk vatandaşlığına geçmiş sayılacaklar. 
     Evlilik yoluyla vatandaşlığı kazananlar, evliliğin geçersizliğine karar verilmesi durumunda, iyi niyetli oldukları saptanırsa Türk vatandaşlığını koruyacaklar. Geçersiz evlilikten doğan çocuklar ise Türk vatandaşı sayılacaklar. 
     
     ÇİFTE VATANDAŞLIK 
     Yasaya göre, yabancı erkekle evlendikten sonra eşinin uyruğuna geçerek Türk vatandaşlığını yitiren kadınlar ile izin alarak vatandaşlıktan çıkanlar İçişleri Bakanlığı'nca yeniden vatandaşlığa alınabilecek. 
     İçişleri Bakanlığı, Türk vatandaşlığından çıkmak isteyen kişilere belirli koşulların varlığı durumunda izin verebilecek. Bu kişilerde yabancı bir devlet vatandaşlığını kazanmış olması veya bunu kazanacağına ilişkin inandırıcı belirtiler bulunması, reşit ve mümeyyiz olmaları koşulu aranacak. 
     Bu düzenlemeyle yurt dışında yaşayan Türklerin çifte vatandaşlık hakkını kazanmalarına ilişkin süreç kolaylaştırılıyor. Yürürlükteki düzenlemede Bakanlar Kurulu'nda bulunan izin yetkisi İçişleri Bakanlığı'na devrediliyor. 
     
     ÇOCUKLARIN DURUMU 
     Türk vatandaşlığından çıkan babanın küçük çocukları, annesinin ölmüş veya yabancı olması ya da velayetin babada bulunması durumunda babaya bağlı olarak Türk vatandaşlığını yitirecek. Vatandaşlıktan çıkan annenin küçük çocukları ise bu koşulların yanı sıra babanın belli olmaması durumunda anneye bağlı Türk vatandaşlığını kaybedecek. 
     Baba veya anneye bağlı olarak vatandaşlığın yitirilmesi durumunda çocuk 15 yaşından büyük ise yazılı oluru aranacak. Vatandaşlığın kaybı çocukları vatansız bırakacak ise çocuklar Türk kalacak. 
     
</TEXT>
</DOC>
