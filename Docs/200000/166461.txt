<DOC>
<DOCNO> 166461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sontur19.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Diş hekimlerinin yüzde 80'i ekonomik sıkıntı içinde... 
</HEADLINE>
<TEXT>

     İstanbul Dişhekimleri Odası Başkanı Rifat Yüzbaşıoğlu, ''diş hekimlerinin yüzde 80'inin ekonomik sıkıntı içinde olduğunu'' öne sürdü. 
     Yüzbaşıoğlu, yaptığı yazılı açıklamada, ''her vergi döneminde vergi sıralamasında en altta kalan serbest meslek sahiplerine, özellikle diş hekimlerine yönelik saldırılar yapıldığını'' savundu. 
     Türk Dişhekimleri Birliği ve dişhekimleri odalarının diş hekimlerinin içinde bulundukları sıkıntıları her zaman dile getirdiklerini belirten Yüzbaşıoğlu, çözüm için hiçbir adımın atılmadığını kaydetti. 
     ''Diş hekimlerinin yüzde 80'i ekonomik sıkıntı içinde'' diyen Yüzbaşıoğlu, diş hekimlerinin yüzde 16-20'sinin de mesleklerini yapmadıklarını bildirdi. 
     Yüzbaşıoğlu, Türkiye'de kişi başına ağız-diş sağlığı harcamasının yılda ortalama 11-12 euro, gelişmiş ülkelerde ise 200-400 euro olduğunu vurgulayarak, ''Her yıl daha çok muayenehane kapanıyor. 2000-2002 yılları arasında İstanbul'da muayenehanelerini kapatan, işten ayrılan ve nakledenlerin sayısı 861'dir'' dedi. 
     Her yıl 15 fakülteden bin diş hekiminin mezun olduğuna da dikkati çeken İstanbul Dişhekimleri Odası Başkanı Yüzbaşıoğlu, Sağlık Bakanlığı'nca birkaç ay önce açılan 115 kişilik kadro için 2 bini aşkın diş hekiminin başvuruda bulunduğunu belirtti. 
     ''Çok kazanandan çok, az kazanandan az vergi alınan bir vergi sistemi diş hekimlerinin de başlıca isteğidir'' diyen Rifat Yüzbaşıoğlu, ''nereden buldun yasası yürürlüğe sokularak kimin az vergi verdiğinin ortaya çıkarılması gerektiğini'' sözlerine ekledi. 
     
</TEXT>
</DOC>
