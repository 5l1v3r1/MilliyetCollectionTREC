<DOC>
<DOCNO> 157293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/soneko09.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftçiler dertli... Yağdır mevlam su.. 
</HEADLINE>
<TEXT>

     Hububat alanlarının başak tutma zamanı olan Mayıs ayında Konya Ovası'na yeteri kadar yağmur düşmemesinin, Doğrudan Gelir Desteği ödemesi yapılmayan çiftçileri sıkıntıya soktuğu bildirildi. 
     Konya'nın merkez Karatay İlçesi Ziraat Odası Başkanı Dervis Davaslı, Nisan döneminde az da olsa yağan yağmurun hububatın gelişimi için umut verdiğini ancak başak tutma zamanı olan Mayıs ayında yağmur yağmadığı için, çiftçilerin sıkıntıya girdiğini söyledi. 
     Davaslı, çiftçiler, ekimden hasata kadar her aşamada en büyük harcama kalemi olan mazotu, destekleme ödemelerininin yapılacağı ümidiyle borç edinerek satın aldığını ancak, çiftçilerin yüzde 60'ına henüz 2002 yılı Doğrudan Gelir Desteği ödemelerinin yapılamamış olması nedeniyle, sulamada kullanılmak üzere yeni mazot alamadıklarını kaydetti. 
     Havaların Mayıs ayı sonlarına kadar kurak gitmesi durumunda hububat veriminin beklenenin yüzde 50 oranında azalacağını belirten Davaslı, şunları söyledi 
     ''Ekim yapmak için aldığı mazotun parasını 6 aydır ödeyemeyen çiftçi, tarlasını sulamak için yeni mazot almak şöyle dursun, borçlu olduğu petrol istasyonlarının önünden bile geçemiyor. Bu durum beklenen yüksek rekoltenin azalmasına neden olabilir. Bu nedenle çiftçilere Doğrudan Gelir Desteği ödemeleri yapılarak bir an önce hububat alanlarının sulanması sağlanmalıdır.'' Yapacak bir şeyi kalmayan çiftçilerin çaresizce yağmur yağmasını beklediklerini anlatan Davaslı, hububat alanlarının sulanabilmesi için çiftçilere acil destek sağlanması gerektiğini sözlerine ekledi. 
     
</TEXT>
</DOC>
