<DOC>
<DOCNO> 199216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sondun06.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Zehir gibi ağrı kesici... Morfinden 3200 kat güçlü... 
</HEADLINE>
<TEXT>

     Bilim adamları, balon balığından elde edilen ve siyanürden daha etkili olan bir maddeden, kanser hastalarının ağrılarını dindirmek ve uyuşturucu bağımlılarını bu alışkanlıktan kurtarmak amacıyla yararlanmayı planlıyorlar. 
     Merkezi Kanada'nın Vancouver kentinde bulunan ''International Wex Technologies'' adlı şirket tarafından geliştirilen yöntemin ilk deneylerde başarılı olduğu, ancak daha fazla deney yapılmasına ihtiyaç bulunduğu belirtildi. 
     Uzmanlar, tetrodotoksin maddesinden üretilecek ''Tectin'' adlı ilacın, en erken 3 yıl içinde piyasaya çıkarılabileceğini ifade ettiler. İlacı 22 hasta üzerinde deneyen Toronto Üniversitesi profesörlerinden Edward Sellers, ''elde edilen sonucu başka hiçbir ilaçla almanın mümkün olmadığını'' söyledi. 
     Morfinden 3 bin 200 kat güçlü olan Tectin adlı ilaçta, zehirden sadece birkaç mikrogram bulunuyor. Bu miktar zehri çıplak gözle görmek olanaksız. 
     Sinirlerin beyne acı sinyalleri yollamasını engellediği ve ağrıyı bu yoldan durdurduğu bildirilen Tectin'in, morfin ve türevlerinde görülen yan etkileri olmadığı ve alışkanlık yapmadığı da doktorlar tarafından ifade edildi. 
     Kuzey Amerika'da yılda 38 milyar dolarlık ağrı kesici satılıyor. Bunun yüzde 10'unu kanser hastalarının kullandığı ilaçlar oluşturuyor. 
     Uzmanlar, bir balon balığının 600 doz ilaç sağlayacağını açıkladılar. 
     Balon balığı, özellikle Japonlar tarafından nadide bir yemek olarak kabul ediliyor. Ancak bu balıktan yapılan yemeklerin pek çok kişinin ölümüne neden olduğu da biliniyor. Bu nedenle bu balıktan yapılan yemekler, ancak özel ruhsat sahibi aşçılar tarafından hazırlanabiliyor. 
     
</TEXT>
</DOC>
