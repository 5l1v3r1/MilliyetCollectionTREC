<DOC>
<DOCNO> 192729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/ekonomi/eko01.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorlu 500 milyon dolar yatırımla 100 bin kişiye iş imk nı yaratacak 
</HEADLINE>
<TEXT>

   Ahmet Zorlu, 500 milyon dolara mal olacak Vestel City yatırımının yan sanayii ile birlikte toplam 100 bin kişiye iş olanağı yaratacağını söyledi 
      KADİFE ŞAHİN Manisa 
   
   Bugüne kadar 360 milyon dolar yatırım yapılan ve tamamı için 500 milyon dolar yatırım öngörülen Vestel City fabrikalarında Vestel markalı dijital teknolojilerle, TV, buzdolabı, çamaşır makinesi, bulaşık makinesi ve klima üretilecek. Manisa Organize Sanayi Bölgesi'nde 750 bin metrekare açık alan içinde 400 bin metrekare kapalı alana sahip Vestel City, Türkiye'nin ar - ge, teknoloji ve üretim üssü olacak. 
   Vestel City, gerek sahip olduğu teknoloji gerekse üretim hacimleriyle Avrupa'nın en büyük, dünyanın sayılı kompleksleri arasında gösteriliyor. Vestel City'de halen 1999 yılında açılan buzdolabı ve 2000 yılında üretime başlayan klima fabrikaları bulunuyor. Açılışı, Vestel City töreniyle birlikte gerçekleştirilen çamaşır makinesi ve high - end üst sınıf ürün televizyon fabrikalarıyla bölgede üretimde olan fabrika sayısı dörde yükseldi. 2004 yılı sonunda üretime geçecek bulaşık makinesi fabrikasıyla birlikte Vestel City'deki fabrika sayısı da beşe çıkacak. 
   
   Hayalinin anahtarı 
   Açılış töreninde konuşan, Vestel Yönetim Kurulu Başkanı Ahmet Zorlu, Vestel City'nin 100'e yakın yan sanayi ile beraber toplam 100 bin kişiye dolaylı iş imk nı sağlayacağına dikkat çekti. Zorlu, "Vestel City sayesinde Başbakanımız'ın bu büyük hayaline katkı sağlamanın mutluluğunu kelimelerle ifade etmem imk nsız. Zorlu Grubu adına büyük düşler kurmaya, büyük düşünmeye, ülkemiz, kurumumuz, ailemiz adına çalışmaya söz veriyoruz" dedi. Zorlu daha sonra Başbakan Erdoğan'a Vestel City'nin anahtarını verdi. Vestel Şirketler Grubu İcra Kurulu Başkanı Ömer Yüngül de "Vestel City'de 65 milyon dolar harcanarak yapılan çamaşır makinası tesisinde yıllık 1 milyon 500 bin adetlik kapasiteye sahibiz ve yıllık 200 milyon dolar ihracat hedefliyoruz. Yılda 4 milyon adet ileri teknoloji TV ve dünya display teknolojisinin ulaştığı son nokta olan Plazma ile TFT - LCD TV'lerden 1 milyon 500 bin adet üretim yapacağımız bu tesis için, 70 milyon dolarlık yatırım bütçesi ayrıldı" dedi. 
   
   Süreyya Ayhan da vardı 
   Vestel City'nin açılışına Vestel'in sponsoru olduğu Avrupa Şampiyonu Milli Atlet Süreyya Ayhan ve Antranörü Yücel Kop da katıldı. Başbakan Erdoğan, Ayhan'la ayaküstü sohbet etti. 
   
   "Zorlu'ya teşekkür etmeyeceğim de kime teşekkür edeceğim"    MERT İLKUTLUĞ - MEHMET HAKKI ÖZBAYIR Manisa DHA 
   Başbakan Tayyip Erdoğan, Vestel City'nin açılışında yaptığı konuşmada, "Her şeyden önce mutlaka ama mutlaka, üretimden kazanmaya çalışmalıyız. Para ile para kazanma devrini kapatmalıyız" dedi. Erdoğan, Zorlu için, "Ülkemin insanına aş ve iş kapısı açan herkese teşekkür ediyorum. Zorlu'ya teşekkür etmeyeceğim de kime teşekkür edeceğim" diye konuştu. Erdoğan, "Düşlerimizi büyütmeli, rüyalarımızı gerçekleştirmek için daha çok çalışmalıyız. Devletin malı deniz anlayışını tarihe gömmeliyiz" dedi. 
   
   İhracatını katlayacak    Vestel City fabrikalarında dijital teknolojiyle Vestel markalı TV, buzdolabı, çamaşır makinesi, bulaşık makinesi ve klima üretilecek. 
   Açılış töreniyle birlikte temeli atılan bulaşık makinesi fabrikası ise 1 milyon 500 bin adetlik yıllık üretim kapasitesine sahip. 2004 sonunda üretime başlayacak fabrika için 65 milyon dolarlık yatırım öngörülürken, 230 milyon dolar da ihracat hedefleniyor. Vestel City'de açılan ikinci tesis olan high - end televizyon fabrikası ise, yılda 4 milyon adet ileri teknoloji, 1.5 milyon adet de plazma TV ve TFT - LCD televizyonu üretim kapasitesine sahip. Yaklaşık 70 milyon dolarlık yatırım bütçesine sahip fabrikadan yılda 1 milyar 250 milyon dolar ihracat hedefleniyor. Vestel City'de yeni açılan çamaşır makinesi fabrikası 65 milyon dolar harcanarak kuruldu. Yıllık 1 milyon 500 bin adet üretim kapasitesine sahip tesiste yıllık 200 milyon dolarlık ihracat yapılması hedefleniyor. Vestel City'nin ilk tesisi olan ve 1999 yılı Haziran ayından beri hizmet veren buzdolabı fabrikası ise yıllık 2.4 milyon adetlik üretim kapasitesine sahip. Fabrikada yapılan üretimle yılda 300 milyon dolarlık ihracat hedefleniyor. Türkiye klima ihracatının yüzde 60'ı ise 2000 Şubat'ından bu yana açık olan klima fabrikasından yapılıyor. Yıllık 500 bin set üretim kapasitesine sahip fabrikadan yıllık 60 milyon dolarlık ihracat bekleniyor. 
   
</TEXT>
</DOC>
