<DOC>
<DOCNO> 181751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sontur12.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da okul trafiği alarmı... 
</HEADLINE>
<TEXT>

     İstanbul Büyükşehir Belediyesi, 15 Eylül Pazartesi günü okulların açılacak olması nedeniyle yaşanacak trafik yoğunluğuna önlem amacıyla, kent genelinde süren ve trafiği olumsuz etkileyen cadde ve sokaklardaki çalışmalarını hızlandırdı. 
     Büyükşehir Belediyesi Ulaşım Daire Başkanı Rafet Bozdoğan, yaptığı açıklamada, İstanbul'da bu yıl içinde 56 yerde yeni yol, 30 yerde kavşak, 10 yerde raylı sistem, 33 yerde korkuluk yapım onarımı, 4 ana arterde yağmur suyu kanalı, 36 caddede tretuar, 70 ana arterde de asfalt yama ve kaplama olmak üzere yaklaşık 250 yerde çalışma yaptıklarını söyledi. 
     Bunlardan 50-60'ının bir yaz sezonunda bitmeyecek uzun vadeli projeler olduğunu anlatan Bozdoğan, şunları kaydetti 
     ''Raylı sistem, kavşak, köprü, viyadük, altgeçit veya yeni yol çalışmaları, uzun vadeli ve 1-1.5 yıl süreli çalışmalar. Barbaros Bulvarı ve Altunizade Kavşağı, Bağdat, Fahrettin Kerim Gökay ve Şemsettin Günaltay Caddeleri, Güneşli, Libadiye, Dudullu ve Kartal'daki çalışmalar, bir süre daha devam edecek. Okullar açılmadan bu çalışmaların trafik üzerindeki negatif etkilerini azaltacak tedbirleri hızlandırdık. Üstyapı çalışmaları dediğimiz asfaltlama, bordür, tretuar, kanalizasyon ve yağmur suyu kanalı çalışmalarının yüzde 80'i tamamlandı. Şu anda çalışma yapılan cadde ve sokaklar ilçe bazında tek tek incelendi. Trafiğe negatif etkisi olan cadde ve sokaklar tespit edilerek, çalışmalar bu noktalarda yoğunlaştırıldı. Bunları da Eylül sonuna kadar bitireceğiz.'' 
     
     ''BARBAROS BULVARI'NDA TÜNEL AÇILACAK'' 
     Bozdoğan, neden olduğu trafik yoğunluğu dolayısıyla kamuoyunda büyük eleştiri alan Barbaros Bulvarı ile Yıldız Posta Caddesi'nin kesiştiği noktada yürütülen çalışmanın yıl sonunda bitirilmesinin hedeflendiğini, ancak okullar açılınca buradaki trafik yükünü hafifletmek amacıyla geçici olarak tünellerden birini trafiğe açacaklarını bildirdi. 
     Böylece Beşiktaş'tan Levent istikametine olan trafiğin üstten, ters yöndeki trafiğin de alttan tünelden akacağını belirten Bozdoğan, böylece buradaki kapasitenin yüzde 70 artacağını dile getirdi. 
     Rafet Bozdoğan, benzer çalışmanın Altunizade'de yapılarak trafiği tıkayan noktaların kaldırılacağını, Üsküdar-Ümraniye hattındaki bağlantıya süreklilik kazandırılarak köprü giriş ve çıkışlarında trafik akışını bozmayacak düzenleme yapılacağını kaydetti. 
     Mecidiyeköy'deki çalışmaların da bir hafta içinde toparlanarak trafiğin rahatlatılacağını ifade eden Bozdoğan, Levent istikametinden gelen trafik yoğunluğunun otobüs duraklarının kullandığı yer genişletilerek giderileceğini söyledi. 
     
     ''PAZARTESİ'' ÖNERİSİ... 
     Bozdoğan, bir sezonda İstanbul'da tamir ve bakımı yapılan cadde sayısının en az 1300 olduğunu vurgulayarak, 2.5 milyon ton asfalt kullanıldığını ve yol ıslah çalışmalarına toplam 250 trilyon lira harcandığını anlattı. 
     İstanbul'un ulaşım ve trafik probleminin yılların birikimi olduğunu ve hiçbir inşai faaliyet olmasa dahi biraz yağmur yağmasının trafik yükünü yüzde 15-20 artırdığını kaydeden Bozdoğan, ''Okullar da İstanbul'daki trafik yükünü yüzde 25 artıracak. Böylece okulların açılması ve yağmur, İstanbul trafiğine yüzde 40 oranında artı bir yük getirecek. İlk hafta zahmet, biraz sıkıntı olacak. Ama 10 gün sonra normal okul trafiğine döner'' dedi. 
     Büyükşehir Belediyesi Ulaşım Daire Başkanı Rafet Bozdoğan, toplu taşıma araçlarının Pazartesi gününden itibaren maksimum düzeyde çalışacağını da belirterek, ''Normal işe gidenler ya erken çıksınlar, ya da özel araçlarını kullanmasınlar. Mümkün olduğu kadar ilk hafta çocuklarımız için fedakarlık istiyorum. Toplu taşıma araçlarını kullanalım'' diye konuştu. 
     ''Bugün trafik tıkanıklığının nedeni gibi görülen 30 kavşak, 56 ana arter yol yapımı bittiğinde İstanbul'un trafik meselesine neşter vurulmuş olacağını'' kaydeden Bozdoğan, ''Raylı sistemler hayata geçtikçe, entegrasyon sağlandıkça İstanbul trafiği daha iyiye gidecek. Birkaç yıl içinde, trafik sorununun tamamını çözmesek de, önemli bir kısmını çözmüş olacağız. 3-4 yıla daha ihtiyacımız var'' dedi. 
     
</TEXT>
</DOC>
