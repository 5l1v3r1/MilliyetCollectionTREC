<DOC>
<DOCNO> 177694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sontur14.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay'a sokulmayan kamu çalışanları oturma eyleminde... 
</HEADLINE>
<TEXT>

     Kamu Emekçileri Sendikası Konfederasyonu'na KESK üye kamu çalışanları, polisin Kızılay Meydanı'na girmelerine izin vermemesi üzerine bulundukları noktalarda oturma eylemine başladılar. 
     İstanbul Yolu yönünden gelerek Ankara'ya girmek isteyen ancak Şaşmaz mevki civarında durdurulan kamu çalışanları, Kızılay'da açıklama yapılmasına izin verilmemesi üzerine otobüslerden inerek oturma eylemine başladılar. Kamu çalışanlarının eylemi, Ankara Büyükşehir Belediyesi'nin kavşak çalışmasıyla birleşince İstanbul Yolu'ndaki araç trafiği durdu. 
     Eskişehir Yolu, Konya Yolu ve Samsun Yolu girişlerinde de aynı durumun yaşandığı bildirildi. 
     Ankara Garı meydanında bekleyişlerini sürdüren memurlar da aynı gerekçeyle Talat Paşa Bulvarı'na çıkarak oturma eylemi başlattı. Güvenlik Şube Müdür Yardımcısı Haluk Açıkgöz'ün megafonla eylemin yasalara aykırı olduğunu uyarısına kamu çalışanları, Kızılay'a alınmamalarını protesto eden sloganlarla karşılık verdi. 
     Çevik kuvvet polisi Talat Paşa Bulvarını trafiği kapatarak Kızılay yönüne geçişi engellemek amacıyla barikat kurdu. 
     Ziya Gökalp Caddesi'nden Kızılay'a girmek isteyen kamu çalışanları da oturma eylemine başlayarak caddeyi trafiğe kapattılar. Bu sırada kamu çalışanları ile güvenlik güçleri arasında yer yer tartışmalar yaşandı. 
     Özlük haklarının iyileştirilmesine ilişkin çeşitli dövizler taşıyan kamu çalışanlarının ''İşçi düşmanı, işbirlikçi AKP'', ''Direne direne kazanacağız'', ''Katil ABD, işbirlikçi AKP'' , ''ABD askeri olmayacağız'', ''Siyaset yapma hakkı çalışanlara'', ''Grev hakkı grevle kazanılır'' sloganları aratarak bekleyişlerini sürdürüyorlar. 
     Başkent trafiği, oturma eylemleri ve polis önlemlerinden büyük ölçüde etkilendi. Polis, önlemlerini yer yer panzerlerle takviye ederken, bir helikopter de güvenlik uçuşu yaptı. 
     Bu arada Kızılay civarındaki bazı mağazaların kepenklerini kapattığı gözlendi. 
     

     
</TEXT>
</DOC>
