<DOC>
<DOCNO> 180774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/dunya/adun.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Komuta Türkiye'de 
</HEADLINE>
<TEXT>

   Dışişleri Bakanı Abdullah Gül, Türkiye ve ABD arasında Ankara ve Washington'un Irak'ta Türkiye'ye kendi komutasında ayrı bölge verilmesi konusunda anlaşmaya vardığını söyledi 
      BRESCİA Milliyet 

   
   Irak'a asker gönderilmesi konusunda Bağdat'ta temaslarda bulunan Türk heyetinin Ankara'ya döndüğünü bildiren Dışişleri Bakanı Abdullah Gül, heyetin "Irak halkının Türkiye'ye büyük güven duyduğu" tespitinde bulunduğunu açıkladı. 
   İtalya'nın Riva Del Garda şehrinde yapılan AB dışişleri bakanları gayriresmi toplantısının ikinci gününe katılan Gül, uçakta şunları şöyledi 
   TÜRKİYE'YE GÜVEN VAR Irak'ta inceleme yapan heyet dün döndü. Rapora göre, Irak halkı İngiliz ve Amerikalılardan epey rahatsız. Bu normal. Çünkü bölgeyi bilmiyorlar, ayrı psikolojileri var. Türkiye'ye karşı ise büyük güven var. Savaşa girmediği için Türkiye'ye ayrı bir sempati duyuluyor. Bizim işgalin bir parçası olarak değil, orayı huzura kavuşturmak, ihtiyaçlarını kolaylaştırmak için gideceğimizi hepsi biliyor. 
   HOŞYAR ZEBARİ Kimse artık kendi etnik grubunun temsilcisi olmadığını, tüm Irak'ın temsilcisi olduğunu unutmasın. Irak Geçici Yönetim Konseyi'nin Dışişleri Bakanı Zebari kendisi de geçici olarak o konumda. Böyle açıklamalar yapmakla kendi ülkelerine zarar verebilirler. Son 10 yılda Türkiye sayesinde bölgede ayakta kaldılar. Uzun vadede de Türkiye'nin her türlü desteğine ihtiyaçları olacak. 
   BÖLGE TERCİHİ BİZDE Türk - Amerikan askeri heyetleri arasındaki görüşmelerde kendi komutamızda ayrı bir sektörün sorumluluğunun verilmesi konusunda mutabakat var. Sektör konusunda da ABD geniş bir coğrafyada farklı öneriler sunuyor. Eğer karar verilirse bizim tercih hakkımız var. 
   ASKER KARAR ALIRSA GERİSİ KOLAY Askeri görüşmeler tamamlandıktan sonra siyasi karar almak kolay olacak. Sorumluluk kaydırma anlamında değil. Sorumluluk tabii ki hükümette. Karar siyasi olacak. Askerler zaten biz bu işi yaparız diyor. Nihai kararı hükümet, Meclis verecek. 
   SEÇİLMİŞ HÜKÜMET GELSİN Irak Bakanlar Kurulu bizi memnun etmedi. Ben ABD Dışişleri Bakanı Colin Powell'a mektup yazdım ve dikkatini çektim. Kabineyi dengeli kurun dedim. Uyarmıştım. Şimdiki halinden memnun değiliz. Biz en kısa zamanda seçilmiş hükümetin başa gelmesini isteriz. 
   PKK KADEK'E TOLERANS YOK Karar alınması durumunda, Türk askerinin masraflarının kim tarafından karşılanacağı ve kaç asker gönderileceği konuları daha sonra netlik kazanacak. Türk - ABD görüşmelerinin ABD'nin PKK KADEK terör örgütüne yaklaşımı nedeniyle kesildiği yönündeki haberler doğru değil. Bu konuya ilişkin ABD'den ayrı bir heyet gelecek. ABD'nin, kendi terör listesinde bulunan gruplara müsamahak r davranmasını beklemiyorum. ABD bu konuda samimi davranacaktır. 
   
   
</TEXT>
</DOC>
