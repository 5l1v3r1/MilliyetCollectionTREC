<DOC>
<DOCNO> 169539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/soneko06.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi borçluları teşhir edilecek... 
</HEADLINE>
<TEXT>

     Maliye Bakanlığı, 2002 yılı sonu itibariyle vadesi geldiği halde 1 Temmuz 2003 tarihine kadar ödenmeyen 50 milyar ve üstündeki vergi borçlularını teşhir edecek. 
     Maliye Bakanlığı'nın bugünkü Resmi Gazete'de yayımlanan Vergi Usul Kanunu Genel Tebliği ile mükelleflerin kesinleşen ya da vadesi geçtiği halde ödenmemiş olan vergi ve cezalarının teşhirine ilişkin usul ve esaslar düzenlendi. 
     Buna göre, kamuoyuna teşhir, 50 milyar lira ve üzerindeki vergi borçları ile kesinleşen cezaları kapsayacak. 
     Yapılacak açıklamada, 31 Aralık 2002 tarihi itibariyle vadesi geldiği halde 1 Temmuz 2003 tarihine kadar ödenmemiş bulunan vergi ve cezalar ile 1 Haziran 2002 - 31 Mayıs 2003 tarihleri arasında kesinleşen tarhiyatlar dikkate alınacak. 
     
     BORÇLU LİSTELERİ BUGÜN ASKIDA 
     Söz konusu kapsama giren borçlulara ilişkin açıklama, 15 Ağustos'tan başlayarak 15 Eylül tarihine kadar Türkiye genelinde vergi dairelerinde yapılacak. Vergi borçluları, 1 Eylül 2003 tarihinden itibaren de, Gelirler Genel Müdürlüğü'nün internet sitesinden kamuoyuna ilan edilecek. 
     Borçlulara ilişkin bilgiler ile açıklamanın yapılacağı yer ve diğer hususlar, Vergi Usul Kanunu Genel Tebliği ile belirlenen esaslara uyumlu olacak. 
     Öte yandan açıklama kapsamına, 4811 Sayılı Vergi Barışı Kanunu hükümlerine göre taksitlendirilen vergi ve cezalar alınmayacak. 
     
</TEXT>
</DOC>
