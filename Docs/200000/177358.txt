<DOC>
<DOCNO> 177358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/spor/spo03.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Riquelme indirimi 
</HEADLINE>
<TEXT>

   Barcelona, Arjantinli yıldızın transferinde kolaylık sağlayacak 
      
   En ideal kulüp 
   BARCELONA Sportif Direktörü Tixi Beguiristein, Galatasaray'a transferi gündemde olan Barcelona'nın Arjantinli yıldızı Riquelme'nin, Galatasaray'a transferi için fedekarlık yapabileceklerini açıkladı. Beguiristein, "Riquelme'nin Avrupa'da bir kulüpte oynamasını istiyoruz. Bizim için en ideal takım da Galatasaray" diye konuştu. 
   
   Sorun bonservis 
   KARŞILIKLI görüşmelere hazır olduklarını da kaydeden Beguiristein, "Riquelme'nin Galatasaray'a gitmesindeki tek sorun bu oyuncuya ödenecek ücret. Kendisi yılda 3.5 milyon dolar alıyor. Ancak anladığımız kadarıyla bu rakam Galatasaray'a pahalı geliyor. Bu konuda indirime gidilebilir. Barcelona kulübü olarak bu konuda elimizden geleni yaparız" dedi. 
   
   Gençlere övgü    EROL DEMİRKOL 

   OLİMPİYAT Stadı'nda PAF takımla oynanan maçta Teknik Direktör Fatih Terim'in gözüne girmeyi başaran genç oyuncuları heyecan sardı. Karşılaşma sonrası PAF takımın kulübesine gelen Terim, tek tek oyuncuları tebrik ederken, "Hepiniz kendinizi hazır tutun, her an herşey olabilir" diyerek moral aşıladı. Altyapı sorumlusu Ali Yavaş da, iyi bir jenerasyon yakaladıklarını belirtti, "Sabri'yi A takıma verdik, sıradakiler de yolda. Maçta Cafer Can'ı herkes izledi. Sıra onda" diye konuştu. 
   
   Hasan Şaş forvete    FORVET oyuncularının üst üste sakatlanması Fatih Terim'i arayışlara itti. Baliç'in yokluğunda, ameliyat olan Ümit Karan ile sakatlıkları süren Arif ve Lukunku'dan sonra Hakan Şükür'ün sol ayak tendonunda ödem oluşması sıkıntı yarattı. Milli Takım kampından sakat dönen yıldız oyuncunun oynama ihtimalinin şüpheli olduğu bildirilirken, şanssızlıktan yakınan Terim'in, Bursa deplasmanında Hasan Şaş'ı forvete süreceği belirtildi. Doktorlar, sol kasığında problemi bulunan Arif'in durumunun yarın kesinlik kazanacağını belirttiler. Bu arada eşi doğum yapan Lukunku, Fatih Terim'den izin alarak Belçika'ya gitti. 
   
   
</TEXT>
</DOC>
