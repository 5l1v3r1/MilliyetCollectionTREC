<DOC>
<DOCNO> 155421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sonspo39.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'tan PFDK'ya kınama... 
</HEADLINE>
<TEXT>

     Beşiktaş Kulübü Divan Kurulu, Profesyonel Futbol Disiplin Kurulu'nu PFDK , bir yazı göndererek kınadı. 
     Divan Kurulu Başkanı Şeref Nasır, PFDK'ya gönderdiği yazıda, ''Galatasaray-Adanaspor maçıyla ilgili olarak verdiğiniz kararı kınıyor, futbolda sporcuların birbirlerine olan saygınlığını yükseltmek ve anarşiyi statlardan arındırmak için varolan kurulunuzun, bundan sonra vereceği kararların nasıl karşılanacağını merak ediyoruz'' dedi. 
     Nasır, Beşiktaş Kulübü Divan Kurulu'nun her zaman doğruluğun ve adaletin yanında olduğunu vurgulayarak, daha önce sahası kapatılan kulüpler adına da PFDK'ya üzüntülerini bildirdi. 
     
     1965 BEŞİKTAŞLILAR CEMİYETİ'NDEN AÇIKLAMA 
     1965 Beşiktaşlılar Cemiyeti de konuyla ilgili bir açıklama yaparak, PFDK'nın Galatasaray Spor Kulübü'ne uyguladığı para cezasını esefle karşıladığını bildirdi. 
     ''1965 Beşiktaşlılar Cemiyeti olarak bu para cezasını üstlenmek istiyoruz'' denilen açıklamada, ''PFDK, Galatasaray lobisinin etsinde kalarak çifte standart uygulamıştır. Bu bakımdan PFDK, büyük bir şaibe ve sorumluluk altında bırakılmıştır. Bu karar Türk futbolunu kaosa sürükleyeceği gibi, bundan sonra statlarda olan olaylarda, hangi kriterlere göre ceza verileceği de merak konusu olarak kalacaktır'' görüşüne yer verildi. 
     
</TEXT>
</DOC>
