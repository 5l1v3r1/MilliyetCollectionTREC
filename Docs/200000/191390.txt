<DOC>
<DOCNO> 191390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/soneko08.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dar gelirli Ramazan'da sakatata yöneldi... 
</HEADLINE>
<TEXT>

     Yaklaşan Ramazan ayı öncesinde hazırlıklar hızlanırken, kilosu 13 milyon lirayı bulan kırmızı eti alamayan dar gelirli aileler sakatata yöneliyor. Sakatatçıların en çok sattığı ürünler arasında, kilosu 4 milyon lira olan ve ''zıpkın'' adı verilen kemikli kuyruk eti yer alıyor. 
     Türk mutfağında önemli yeri olan Ramazan sofralarının hazırlıkları için yapılan çarşı ve pazar alışverişleri küçük esnaf için piyasada hissedilir bir canlanmaya neden oldu. 
     Birçok yemekte damak tadının vazgeçilmez unsuru kabul edilen kırmızı et de bu alışverişlerde önemli yer tutuyor. Gelir düzeyi yüksek ailelerin sofralarına kilosu 9 milyon ile 11 milyon lira arasında değişen kıyma, kilosu 10 milyon ile 13 milyon lira arasında değişen kuşbaşı et girebilirken, dar gelirli aileler Ramazan sofralarında bu ihtiyacı alternatif ürünlerle gidermeye çalışıyor. 
     Bu kapsamda kısıtlı bütçeye sahip ailelerin, ete göre daha ekonomik olması nedeniyle sakatat ürünlerine ilgi göstermesi, bu işyerlerindeki satışları Ramazan ayı öncesinde önemli oranda artırdı. 
     Sakatatçılarda bu ürünler içinde en fazla ''zıpkın' adı verilen ve kilosu 4 milyon lira olan kemikli kuyruk eti talep görüyor. Bunun yanı sıra kıymaya göre daha hesaplı olan ve kilosu 5 milyon liradan satılan ''gerdan kıyması'' ile genelde çorbalık olarak tercih edilen ve kilosu ortalama 2,5 milyon liradan alıcı bulan az etli kemik de bu Ramazan ayında dar gelirlinin sofrasını süsleyecek ürünler arasında yer alıyor. 
     
     KELLE VE ARA ETİ 5 MİLYON LİRA 

     Ramazan ayının yaklaşması ile yemeklerde kullanılmak için aranan ürün haline gelen kelleden sıyrılmış et ve ''ara eti'' olarak adlandırılan kemik üzerinden sıyrılmış et, 5 milyon liralık kilo fiyatı nedeniyle tercih ediliyor. 
     Sakatat ürünlerinden ciğer kilosu 6 milyon, böbrek 3 milyon, işkembe 2 milyon, yürek 4,5 milyon liradan satılırken, koyun beyninin tanesi 1,5, dalak ise 1 milyon liradan alıcı buluyor. 
     Konya'da toptan sakatat ürünü satan Hilal Deri Sakatat Et ve Gıda Maddeleri Sanayi A.Ş. yetkilileri, Ramazan ayının yaklaşmasıyla birlikte sakatatçıların gelen ürün taleplerinin arttığını kaydetti. 
     Özellikle son yıllarda dar gelirli ailelerin sofralarını et yerine daha ucuz olan sakatat ürünleriyle zenginleştirmeye çalıştığını ifade eden yetkililer, ''Son 15 gün içinde bize gelen talep yüzde 50 oranında arttı. Hatta bazı ürünlerde talebi karşılamakta güçlük çekiyoruz'' dedi. 
     Konya Ciğercisi çalışanları ise her yıl olduğu gibi bu yıl da yoksul ailelerin sofralarında sakatat ürünlerinin ağırlığının büyük olacağını belirterek, ''Zıpkın, ara eti ve gerdan kıymasına olan talep Ramazan ayına az zaman kala yüzde 60'lara varan oranlarda arttı. Ciğer, böbrek ve yüreğe olan ilgi de fazla'' diye konuştular. 

     
</TEXT>
</DOC>
