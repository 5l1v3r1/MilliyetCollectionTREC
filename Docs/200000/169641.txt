<DOC>
<DOCNO> 169641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/ekonomi/eko05.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrolün beşte biri Karadeniz'de 
</HEADLINE>
<TEXT>

BP Exploration Başkan Yardımcısı Hugh Mc Dowell, Karadeniz'de günde 150 bin varillik rezervin bulunabileceğini söyledi. Bu rakam günlük tüketimin beşte biri 
     EKONOMİ SERVİSİ 

     Türkiye Petrolleri Anonim Ortaklığı TPAO ile BP'nin ortaklaşa yürüttüğü Karadeniz'de petrol arama projesinin sonucunda günlük 150 bin varillik petrol rezervi bulunabileceği açıklandı. Söz konusu rakam, Türkiye'nin günlük 670 bin varil olan tüketiminin beşte birine denk geliyor. TPAO yüzde 50 - 50 ortak olduğu projeden günde 75 bin varil alabilecek. Henüz kesin rakamların açıklanamayacağını belirten BP Exploration Başkan Yardımcısı Hugh Mc Dowell, yapılan iki boyutlu sismik çalışmalar sonucunda toplamda birkaç milyar varillik rezerv bulunduğunu kaydetti. Karadeniz bölgesinindeki üretim kapasitesinin günlük 150 bin varile denk geldiğini söyleyen Mc Dowell, ileriye dönük yatırımlarının devam edeceğini belirtti. 
     
     Enerjide bağımsızlık 
     Üç boyutlu sismik aramanın tanıtıldığı toplantıda konuşan Enerji Bakanı Hilmi Güler ise, Türkiye'nin şu anda toplam enerji üretiminin, tüketimin üçte birini karşıladığını, önlem alınmaması durumunda üretimin tüketimi karşılama oranının 2020'de beşte bire düşeceğini dile getirdi. 
     TPAO Genel Müdürü Saim Dinç ise TPAO ile BP'nin Hazar Denizi'nde yürüttükleri ortak çalışmalarla 140 bin varillik üretimin 2005'te dünya pazarlarına çıkacağını ve şu anda yurtiçi üretim miktarı kadar petrol alınacağını belirtti. Dinç ayrıca, 2008 - 2009 yıllarında da Hazar denizindeki üretimin maksimuma çıkmasının ardından Türkiye'nin yurtiçinde ürettiği petrolün iki katına sahip olacağını belirtti. 
     

</TEXT>
</DOC>
