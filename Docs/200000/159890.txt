<DOC>
<DOCNO> 159890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/yazar/altan.html </URL>
<DATE> 2003/05/30/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
İslam ve 21. yüzyıl... 
</HEADLINE>
<TEXT>

     "İslam ülkelerinin ilerlemesine engel konular belirlenmeli... Taze ve yeni bir vizyonla hareket edilmeli... Bu vizyon iyi yönetim ve saydamlığı kapsamalı... Kadın ve erkek eşitliği ile temel hak ve özgürlükler her şeyden üstün tutulmalı... Cehalet, yolsuzluk kaldırılmalı... Doğal kaynakların heba edilmesine son verilmeli... Gelir dağılımı adaletsizliği giderilmeli..." 
     
     Siz de biliyorsunuz ki, Abdullah Gül'ün önerileri, Türkiye de dahil, hiçbir İslam ülkesinde yönetici kadrolar tarafından uygulamaya sokulmayacak... 
     Neden sokulmayacak 
     Çünkü İslam ülkelerini yöneten iktidar kadroları için avantası yok. Saydamlık, yolsuzlukların kaldırılması, doğal kaynakların heba edilmemesi ve gelir dağılımının adaletli olması ortalıkta ne egemenlerin saraylarını bırakır, ne resmi araba ve uçaklarını, ne de kırmızı halılarla polis selamlarını... 
     
     Savaşlar, yolsuzluklar, işkenceler yazıyla çiziyle, öneriyle, açıklamayla düzelmez... 
     Peki, nasıl düzelir 
     Tepedeki egemen kadroların, bütün bu yozlaşma ve yamukluklardan eski avantaları sağlayamaz duruma gelmeleriyle düzelir... 
     Bunu da, İslam ülkelerinin iç dinamikleri değil, 21. yüzyılın gitgide hızlanan evrensel dinamikleri gerçekleştirecek... 
     
     Abdullah Gül, Tahran'da İslama yeni vizyon dersleri vere dursun Uluslararası Af Örgütü, son raporunda da yine Türkiye'yi, "kötü muamele ile işkencenin" yaygın olduğu ülkeler arasında gösteriyordu. Nitekim, işkenceden ölen Faruk Tuna'nın davası 23 yıl sonra "zamanaşımı" nedeniyle kapatılmıştı. 5 - 6 gün önce de Yargıtay Başkanı Eraslan Özkaya şöyle diyordu 
     - Türkiye'de yargı bağımsız değildir. 
     Dünkü Hürriyet'in manşeti ise şöyleydi 
     "6. uyum paketine askerden fren - Getirin önce MGK'da bakalım" 
     
     İslam ülkelerinin özelliği, insan yığınlarının dünyanın her yerinde geçerli bir meslek donanımından yoksun olmaları. Son 200 yıldan bu yana ne burjuva sınıfı, ne işçi sınıfı, ne de küreselleşmeyle 21. yüzyıl çağdaşlığını besleyecek kadrolar gelişti oralarda... 
     İnsancıklar, gizli kapaklı birtakım üçkağıtçı oyunbazların gölgelerine sığınmaya çalışırlar o ülkelerde. Egemenler de, o oyunbazları elaltından destekler ve İslamı da sık sık bir maske olarak kullanırlar... 
     Türkiye'de ise durum, "ırkçılıkla, mistik inanç" arasında çalkalanmakta... 
     Mesleksiz bireylere, kim olduğu sorulduğunda 
     - Türküm, Müslümanım, derler... 
     Aynı soru bir Almana sorulduğunda 
     - Almanım, Protestanım, yahut Katoliğim, demez mühendisim, eczacıyım, garsonum, der... 
     
     21. yüzyıl, İslam ülkeleriyle, - zaman zaman güreş tutmaya da benzeyen - değişik bir çarliston tutturacağa benziyor... 
     Bunun da nedenleri şöyle 
     1- Gizli göçleri durdurma... 
     2- Gelişmişler dünyasının kadrolarına, yeni iş alanları açma... 
     3- Modern teknolojilerin artan ürünlerinin, pazarlanabileceği yoksulluktan kurtulmaya başlamış, yoksul yığınları geliştirme... 
     4- Onların başlarındaki egemenlerin aşırı silah alımlarıyla, görgüsüz savurgunluklarını, yerel yatırımlara kanalize etme... 
     
     Abdullah Gül, Tahran'da yaptığı açıklamalara denk düşecek biçimde, şöyle bir uygulamaya da öncülük edebilir Türkiye'de 
     Son bütçenin, bakanlıklar ve kurumlar arasındaki dağılımının, - soy ağacına benzer - açık seçik bir şemasını, kartonlar üstüne milyonlarca bastırıp kamu taşıt araçlarına, belediye otobüslerine, tren vagonlarına uçaklarda, izlenen rotayı yansıtarak yolcuları oyalayan küçük ekranlara koyabilir... Böylece, bireylerde yaygın ve keskin bir bilinç gelişir bütçenin dağılımı konusunda... 
     
     Ama bendeniz de biliyorum ki, ne Gül, ne de kimse öncülük etmeyecektir böylesi bir saydamlaşmaya... 
     Nasıl ki şu 3 soruya da şimdiye dek hiçbir yerden, hiçbir yanıt çıkmadı 
     1- Son 70 yılda Hazine arazilerinin ne kadarı, kimlerin aracılığıyla ve kimler tarafından yağmalandı 
     2- Son 70 yılda devlet bankalarından alınıp da, geri dönmemiş kredilerin toplamı ve dökümü 
     3- Son 70 yılda kaç milyar dolarlık silah alındı ve bunların miadı, ortalama olarak ne kadar zamanda doldu 
     
     Eveeet... Taze ve yeni bir vizyonla hareket edilmeli... Bu vizyon iyi yönetim ve saydamlığı kapsamalı... 
     Söylemle uygulama el sıkışmaz İslam ülkelerinde tıpkı "çağdaş uygarlık düzeyine varacağız" ilkesi gibi... 
     
     

</TEXT>
</DOC>
