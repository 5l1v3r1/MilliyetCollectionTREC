<DOC>
<DOCNO> 190725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/soneko23.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın yeniden inşası için gerekli yardım rakamı küçültüldü... 
</HEADLINE>
<TEXT>

     Irak'ın yeniden inşasına katkıda bulunacak kreditör ülkelerin Madrid'deki toplantısı başlarken, daha önce telaffuz edilen 55 milyar doları aşkın rakama dair beklentiler küçültüldü. 
     Birleşmiş Milletler BM Genel Sekreteri Kofi Annan ile ABD Dışişleri Bakanı Colin Powell, Irak'ın yeniden inşası için gereken yardımların tümünün kısa sürede elde edilemeyeceği uyarısında bulundu. İki lider, Madrid toplantısının yıllar sürecek bir sürecin sadece başlangıcı olduğuna dikkat çekti. 
     İran gibi ülkeler dahil, kreditör 70 kadar ülke ile 19 uluslararası kuruluş ila baçı çokuluslu şirketlerin katıldığı Madrid'daki toplantıda, ABD, Irak ekonomisinin toparlanması için ilk 18 ayda 20 milyar dolar, 2007 yılına kadar toplam 35.8 milyar dolar yardım kullandırmayı umut ediyor. 
     BM, Irak'ın yeniden inşasının canlı ve sürdürülebilir olmasına önem verirken, Irak hükümeti, krediler değil, ciddi katkılar bekliyor ve ''yardımlar ne kadar erken olursa o denli iyi olur'' diyor. 
     Irak'daki mevcut yönetime göre, güvenlik ve istikrar, yardım aıkışı için engel oluşturmamalı. Irak hükümeti, Arap ülkelerinden de yardımlar bekliyor. 
     
     KUVEYT CÖMERT, ALMANYA VE FRANSA'DAN YENİ YARDIM YOK 
     Kuveyt, Irak'ın yeniden inşası için cömert bir yardım paketi sunacağını bildirirken, Almanya ve Fransa, şimdiye kadar taahhüt ettiklerinin ötesinde yeni yardım temin etmeyeceklerini bildirdi. Kuveyt, savaşın sona ermesinden beri Irak'a 900 milyon dolar yardım verdi. 
     Bununla birlikte, ABD yönetimi Fransa ve Almanya'dan yine de bazı ek fonlar alabilmeyi ümit ediyor. 
     Irak'ın yeniden inşası için şimdiye dek Japonya 2004 yılı için 1.5 milyar dolar, Güney Kore 200 milyon dolar, Kanada 150 milyon dolar vaad etti. Dünya Bankası, Irak'a gelecek beş yılda 3 ila 5 milyar dolar kredi verecek. 
     Kreditör ülkelerden İspanya 2007'ye kadar 300 milyon dolar, İngiltere 2004-2005 döneminde 439 milyon dolar yardım verecek. Irak'ın yeniden inşasına katkısını bir yılla sınırlayan Avrupa Birliği AB 233 milyon dolar yardımla yetinecek. 
     Esasen Irak'ta güvenlik ve petrol sanayinin yeniden dirilmesi için 20 milyar dolarlık ayrı bir paket de ABD Kongresi'nde onay bekliyor. 
     Irak'daki Amerikan geçici yönetimi güvenliğin yanı sıra, elektrik hatlarının, su tesisatları ile mahkemeler, postaneler ve okullar gibi altyapıların yeniden kurulmasına ağırlık veriyor. 
     
     İNGİLİZ YARDIM KURULUŞUNDAN ELEŞTİRİ 
     İngiltere'nin öndegelen yardım kurumu Christian Aid, Irak'taki Amerikan ve İngiliz idarecileri, bu ülkenin yeniden inşasına gitmesi gereken en az 4 milyar dolarlık petrol gelirlerini dikkate almamakla suçladı. 
     Christian Aid, ABD liderliğindeki Koalisyon Güçleri Geçici İdaresi'nin CPA , Saddam Hüseyin'i Nisan ayında devrilmesinden bu yana nakit akışlarının ayrıntılarının kamuoyuna açıklanmadığını bildirdi. 
     CPA ise Irak fonlarının kullanımında hesap verirliğe tam bağlılık gösterildiğini ve bu konudaki BM kararlarına uyulduğunu belirterek cevap verdi. 
     
</TEXT>
</DOC>
