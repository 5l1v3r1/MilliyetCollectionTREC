<DOC>
<DOCNO> 151910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sontur04.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç, Meclis'teki Atatürk anıtına çelenk koydu 
</HEADLINE>
<TEXT>

     TBMM Başkanı Bülent Arınç, 23 Nisan Ulusal Egemenlik ve Çocuk Bayramı dolayısıyla Meclis'teki Atatürk Anıtı'na çelenk koydu. 
     TBMM'deki tören, saat 09.00'da gerçekleşti. Törene ilk olarak AK Parti'li ve CHP'li milletvekilleri geldi. AK Parti Grup Başkanvekili Salih Kapusuz, CHP'li milletvekilleri ve kendisinden sonra tören alanına gelen CHP Grup Başkanvekili Haluk Koç ile bir süre sohbet etti. Başbakan Recep Tayyip Erdoğan, törenin başlamasına kısa bir süre kala Meclis'e geldi. 
     TBMM Başkanı Bülent Arınç'ın yerini almasıyla başlayan törende Arınç, Atatürk Anıtı'na çelenk koydu. Saygı duruşunun andından İstiklal Marşı okundu. 
     Törenin ardından Meclis Başkanı Arınç makamına geçerken, Başbakan Erdoğan da Meclis'ten ayrıldı. 
     Törene, TBMM Başkanlık Divanı'nın bazı üyeleri, Bakanlar Kurulu üyeleri, eski TBMM Başkanvekili Kamer Genç, milletvekilleri ve Meclis personeli katıldı. 
     Başbakan Erdoğan, törenden ayrılırken bir gazetecinin, CHP'nin 23 Nisan resepsiyonuna katılmama tavrına ilişkin sorusunu yanıtlamadı. 
     





</TEXT>
</DOC>
