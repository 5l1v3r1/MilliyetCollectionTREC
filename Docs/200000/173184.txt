<DOC>
<DOCNO> 173184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/son/soneko09.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO "Halkın enflasyonu yüzde 45-50'lerde devam ediyor" 
</HEADLINE>
<TEXT>

     Ankara Ticaret Odası ATO Başkanı Sinan Aygün, Devlet İstatistik Enstitüsü DİE tarafından açıklanan enflasyon rakamlarını eleştirirken, ''Halkın enflasyonu yüzde 45-50'lerde devam ediyor. Sabit ücretlinin, memurun, emeklinin enflasyonu açıklandığı gibi yüzde 29 değil'' dedi. 
     Aygün, ATO tarafından hazırlanan ve Temmuz 2002-Temmuz 2003 dönemindeki fiyat artışlarını kapsayan, ''Halkın İflasyonu 2003'' başlıklı araştırmanın sonuçlarını düzenlediği basın toplantısıyla açıkladı. 
     Sinan Aygün, Özel Tüketim Vergisi ÖTV mankeni, finans mankeni, rantiyeci mankeni, hasta gibi cansız konu mankenlerinin ve temel tüketim malzemeleri ile enflasyon hesaplamasında kullanılan birçok ürünün sergilendiği toplantının amacının, halkın enflasyonunun ne olduğunu yetkililere bir kere daha duyurmak olduğunu söyledi. 
     Aygün, ''Halkın enflasyonu yüzde 45-50'lerde devam ediyor. Sabit ücretlinin, memurun, emeklinin enflasyonu açıklandığı gibi yüzde 29 değil'' dedi. 
     Vergi beyannamelerine yüzde 50, cep telefonu aboneliğine yüzde 60, tapu işlemlerinden alınan harçlara yüzde 60 zam yapıldığını, taşıt vergilerinin ek vergilerle beraber yüzde 218 artırıldığını, emlak vergilerinin yine eklerle beraber yüzde 159 olduğunu belirten Aygün, şöyle devam etti 
     ''Hazine borçlanma faizi yüzde 50 civarında, SSK, BAĞ-KUR harçları yüzde 60'a yakın artırılıyor. Hala devletimiz yüzde 84 gecikme faizi almaya devam ediyor. O yüzden enflasyonun yüzde 29 olduğunu biz gerçekçi bulmuyoruz. DİE'nin açıkladığı rakamları da samimi bulmuyoruz.'' Yaptıkları çalışmanın profesyonel bir çalışma olmadığını dört işlem bilen, çarşıya pazara giden herkesin yapabileceği bir çalışma olduğunu belirten Aygün, ''Bu çalışma DİE'nin rakamları gibi hayali rakamlar değil, çarşının pazarın rakamları'' dedi. 
     
     MEMURA ENFLASYON ORANINDA ZAM 
     Memura, işçiye, emekliye, dula ve yetime açıklanan enflasyon oranında ya da hedef enflasyon oranında zam yapıldığına işaret eden Aygün, bu kesimlerin alım gücünün düştüğünü, bundan 10 yıl evvel maaşıyla 800 kilo ekmek alabilen bir memurun bugün ancak bunun yarısını alabildiğini söyledi. 
     Aygün, alım gücünün düşmesinin Türkiye'de sosyal dengeleri bozduğunu ve hergün bir kaos ortamı yaşandığını savundu. 
     Son yirmi yıldır siyaset yapan tüm siyasetçilerin seçim meydanlarda enflasyonu yok edeceklerine dair sloganlar kullandıklarını belirten Aygün, buna karşılık hala enflasyonun düşmediğinin görüldüğünü söyledi. 
     
     ÖTV MANKENİ 
     Toplantı salonunda bulunan cansız konu mankenlerinden ÖTV mankenini işaret eden Aygün, ÖTV'nin 2000 yılından bu yana yüzde 500 arttığını, finans mankenin işaret ederek de vatandaşların kredi kartı taksiti için yüzde 200 faiz ödediğini, böyle bir ortamda da enflasyonun yüzde 29 olarak açıklandığını kaydetti. 
     Aygün, şöyle dedi 
     ''Gecikme faizi yüzde 84 devam ediyor, koyun eti yüzde 61, tavuk yüzde 40, ekmek yüzde 37, su yüzde 33, yumurta yüzde 68, tekel ürünleri yüzde 57, patlıcan yüzde 225, salatalık yüzde 97, kabak yüzde 118, patates yüzde 252, kıvırcık yüzde 88, domates yüzde 165 artmış. Özel bir hastaneden alınmış rakamlara göre ise yatak ücreti yüzde 60, doğum ücreti yüzde 57.2, ameliyat fiyatları yüzde 129 artmış. Cenaze ücretlerine bile yüzde 30 zam gelmiş. 
     Devlet olarak harçları, emlak vergilerini, taşıt vergilerini, gecikme zamlarını yüzde 200 ile yüzde 84 arasında tutarsanız enflasyonu değil düşürmek, çok daha fazla artırırsınız.'' Yapmak istediklerinin herhangi bir bakanı, kurumu ya da hükümeti eleştirmek olmadığını belirten Aygün, halkın enflasyonunun gerçekte ne olduğunu yetkililere duyurmak istediklerini söyledi. 
     
     ''BIRAKIN DİNAMİK LOKUMUNU, JANTI, DİKENLİ TELİ...'' 
     Yetkililere seslenerek, ''Bırakın dinamit lokumuyla enflasyon hesaplaması yapmayı, gelin beraberce halkın gerçek enflasyonunu tespit edelim. Patatestir domatestir bunlar... bırakın artık dikenli teli, jantı, kuşyemini, halkın gerçek enflasyonunu gözler önüne serelim birinci hedefimiz budur'' diyen Aygün, şunları kaydetti 
     ''Jantla, pinpon topuyla hesaplanacak enflasyona göre ücret alacak emeklinin, işçinin ve memurun eridiğini görüyoruz ve komşusu aç iken kendisi tok yatan bizden değildir zihniyetiyle hükümete sesleniyorum, enflasyon rakamlarını doğru dürüst açıklayın. Yarın enflasyon açıklanacak, eksi olduğu söylenecek. Bu açıklamayı yapanlar bir geçen seneki bir de bu seneki domates fiyatına baksın. Karpuzu 1.5 milyon liradan yedik şimdi 200 bin liraya düştü. Bu enflasyon düştü demek değildir, enflasyonun bir önceki aya göre düşmesidir. Benim tepkim enflasyon rakamlarının gerçekçi olmadığını, halkın enflasyon rakamlarını yansıtmadığını anlatmak.'' Aygün, toplantı sonrası bir gazetecinin ''siz elemanlarınıza kimin enflasyon rakamlarına göre zam veriyorsunuz'' şeklindeki sorusuna karşılık, ''Biz asgari ücreti baz alıyoruz, bizde en az ücret alan üç asgari ücret alıyor, zaman zaman da ikramiye veriyoruz'' dedi. 
     
</TEXT>
</DOC>
