<DOC>
<DOCNO> 193849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sontur17.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mardin'de 405 sanıklı 'gözaltında tecavüz' davası... 
</HEADLINE>
<TEXT>

     Mardin'de, Ş.E'ye, 1993-1994 yıllarında, gözaltındayken tecavüz ettikleri iddia edilen 405 sanığın yargılanmasına devam edildi. 
     Mardin 2. Ağır Ceza Mahkemesi'ndeki duruşmaya, mağdure Ş.E ile 405 sanık katılmadı. Duruşmada, İHD Genel Başkan Yardımcısı Reyhan Yalçındağ ile Diyarbakır Barosu'ndan Meral Danış Beştaş ve Aygül Demirtaş müdahil avukat olarak hazır bulundu. 
     Avukat Beştaş, sanıkların olay yerindeki ve tarihindeki görevlerinin belirlenmesi gerektiğini ifade ederek, şunları söyledi 
     ''Bu olayı 405 sanığın yapmadığını hepimiz biliyoruz. Biz olayın sorumlularının, bu kadar kabarık sanık arasında kaybolacağı kaygısını taşıyoruz. Mağdurenin net tarifleri var. Hırsızlık olaylarında bile tutuklanmalara şahit oluyoruz. Sanıklara 37 yıl istenen davada tutuklama kararının çıkmaması ilginçtir. Olay tarihinde Özel Kızıltepe Sağlık Merkezi'nde mağdureye işkence gördüğüne dair rapor veren doktor Adnan Halitoğlu'nun dinlenmesini talep ediyorum.'' Avukat Yalçındağ ise Ş.E'nin yaşadığı Derik Çayönü Köyü'nde jandarma tarafından gözaltına alındıktan sonra işkence ve tecavüze uğradığını savunarak, şöyle konuştu 
     ''İkinci olayda ise tarlada gözaltına alınarak köydeki bir evde tarif ettiği kişilerin tecavüzüne uğramıştır. Bu kayıtsız bir gözaltıdır. Olayın geçtiği yer ve zaman diliminin araştırılmasını istiyoruz. Bu davada sanık olan Yüzbaşı Musa Çitil, Şükran Aydın davasında da sanık olarak yargılandı. AİHM'deki o davada Türkiye mahkum edilmişti. Ancak, aynı şahıs terfi etmeye devam etmektedir. Bu sanığın tutuklanmamasının ve görevine devam etmesinin, kamu açısından aynı suçu yeniden işleyebileceği kaygısını taşıyoruz.'' Mahkeme heyeti, mağdure Ş.E'nin işkence gördüğüne dair rapor veren doktor Adnan Halitlioğlu'nun dinlenmesi talebini kabul etti. Mahkeme ayrıca, sanıkların tutuklanma istemini reddederek, ifadelerinin talimatla alınmasına karar verdi. 
     Duruşma dosyadaki eksiklerin giderilmesi için ertelendi. 
     İddianamede, 1993-1994 yıllarında, Ş.E'ye gözaltındayken tecavüz ettikleri iddiasıyla yargılanan sanıklar hakkında TCK'nın 243, 416 ve 417. maddeleri uyarınca 37'şer yıl hapis cezası isteniyor. 
     
</TEXT>
</DOC>
