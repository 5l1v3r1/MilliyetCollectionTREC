<DOC>
<DOCNO> 193871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/dunya/adun.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da AB'nin karnesi 
</HEADLINE>
<TEXT>

   10'unun da karnesi kırık notlarla dolu, çok önemli eksiklikleri var ama 1 Mayıs 2004'te hepsi AB'ye girecek. Gerekçe, 'siyasi tercih'... AB'nin Türkiye ile ilgili siyasi tercihi ise yeni engeller çıkarmak 
      Güven Özalp 

   Brüksel 

   
   Söz konusu Türkiye olduğunda yapılan değerlendirmelerde artıların her zaman için eksilerin gölgesinde kalmasına açık kapı bırakan açıklama ve belgeler üreten Avrupa Birliği AB Komisyonu, 1 Mayıs 2004'te üye olacak 10 ülke için "siyasi tercihini" tam tersi yönde kullanıyor. "Üyeliği talep eden değil, üyeliğe davet edilen" olmanın da avantajıyla adaylıklarını açıkladıkları andan itibaren AB'nin tam desteğini alan bu 10 ülkeye müzakerelere başlama aşamasında Kopenhag kriterlerini tamamlama konusunda önemli esneklik gösterilerek, azınlıklardan yabancı dilde yayına kadar uzanan bazı konularda "Nasıl olsa hallederler" mantığıyla yeşil ışık yakıldı. 
   Genişlemeye 6 ay kala bu 10 ülke birçok alanda AB müktesebatına uyum sorunları yaşıyor. Ancak AB Komisyonu yine "siyasi tercihini" bu ülkelere yönelik geleneksel hoşgörü politikasını sürdürmekten yana kullanıyor. 1 Mayıs 2004 tarihine kadar çoğu teknik nitelikli olan bu eksikler giderilmese de sonuç değişmeyecek ve bu 10 ülke üye olacak. Yeni üyelerin uyum sağlayamadıkları alanlar şu şekilde belirginleşiyor 
   
   Polonya 10 ülke arasında karnesi en kötü olan ülke konumunda. Halen 9 alanda birçok başlığa yayılan ciddi sorunları var. Yargı kararlarının etkinliği ve şeffaflığı, yolsuzlukla mücadele, malların, sermayenin ve kişilerin serbest dolaşımı, tarım, hayvan sağlığı sektörü, taşımacılık bunlardan öne çıkanlar. 
   
   Letonya Kişilerin serbest dolaşımı, tarım, maliye ve gümrük birliği Letonya'nın en ciddi sorun yaşadığı alanlar. Bunun yanı sıra eğitim, formasyon ve kültürel ve görsel yayın politikalarında eksikleri var. 
   
   Çek Cumhuriyeti En önemli sorunları kişilerin serbest dolaşımı, tarım ve taşımacılık alanında yaşıyor. Bunun yanında yolsuzlukla mücadele, kara para aklama ve sığınma hakkı gibi konularda tam anlamıyla standartları karşılamıyor. 
   
   Macaristan En ciddi sorunu tarım alanında yaşıyor, sosyal alanda ayrımcılıkla mücadele, mali kontrol, sığınma hakkı, dış sınırların kontrolü gibi alanlarda eksikleri var. 
   
   Malta Bu ülkenin halen rekabet politikası, tarım, deniz taşımacılığı alanlarında ciddi adım atması beklenirken, yolsuzlukla mücadele, çevre, Schengen sistemi ve sığınma hakkı, eğitim, kültür politikaları konusunda AB müktesebatına uygun politika oluşturması isteniyor. 
   
   Slovakya Tarım ve rekabet politikasında ciddi eksikler var. Adli personelin eğitimi, yargı sürelerinin uzunluğu, yolsuzlukla mücadelede çaba sarf etmesi gereken Slovakya, sosyal alanlardaki politikalara da uyum sağlayamamış durumda. 
   
   Estonya En ciddi sorunları kişilerin serbest dolaşımı, çalışma hakkı ve kadın - erkek eşitliği konularında yaşıyor. Yolsuzlukla mücadele, kara para aklama da Estonya'nın sorunları arasında. 
   
   Kıbrıs Sorun yaratan en önemli alanlar tarım ve taşımacılık. Mali kontrol, vize politikası, ayrımcılıkla mücadele, uyumu sağlayamadığı diğer alanlar arasında yer alıyor. 
   
   Litvanya Kişilerin serbest dolaşımı ve balıkçılık en sorunlu alanları. Göç, sığınma, organize suçlarla mücadele, kara para aklama, adım atması gereken alanlar arasında bulunuyor. 
   
   Slovenya En sorunsuz ülke konumunda. En ciddi sorunu kişilerin serbest dolaşımı alanında yaşıyor. 
   
   
   
</TEXT>
</DOC>
