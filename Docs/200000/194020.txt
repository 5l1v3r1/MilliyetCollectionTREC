<DOC>
<DOCNO> 194020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/soneko28.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
MB Enflasyondaki düşüşün 2004'te de sürmesi bekleniyor 
</HEADLINE>
<TEXT>

     Merkez Bankası, maliye ve para politikalarındaki disiplinle beraber enflasyondaki düşüşün 2004 yılında da süreceğinin beklendiğini bildirdi. 
     Merkez Bankası tarafından yapılan açıklamada, Ekim ayı enflasyonu ve görünümü değerlendirildi. 
     Bütün bu kazanımların kalıcı olabilmesi ve daha da geliştirilerek sürdürülebilmesi için yapısal reformlardan taviz verilmemesi gerektiği vurgulanan açıklamada, ''Özellikle kamu sektöründe verimliliği artıracak düzenlemelerin ve vergi reformunun gerçekleştirilmesi, genel yatırım ortamının iyileştirilmesi ve rekabetin artırılmasına yönelik atılacak her adım enflasyondaki düşüşün kalıcılığına katkıda bulunacaktır'' denildi Açıklamada, Ekim ayı enflasyon rakamları ile beraber yılsonu enflasyon hedefine ulaşılabileceğinin belirginleştiği belirtilerek, Haziran ayından bu yana devam eden yıllık enflasyondaki düşüş eğiliminin 2003 Ekim ayında da sürdüğü ve yıllık TÜFE enflasyonu yüzde 20,8'e gerileyerek yıl sonu enflasyon hedefine yaklaşmaya devam ettiği ifade edildi. 
     Son iki yıldır enflasyonla mücadelede elde edilen başarının arkasında temelde parasal ve mali disiplinin yattığı kaydedilen açıklamada, şöyle denildi 
     ''Enflasyon hedefleri ile tutarlı olarak devam eden para politikası uygulamaları bekleyişleri hedefler doğrultusunda yönlendirmeye devam etmektedir. Mali disiplinin enflasyon dinamiklerine en büyük katkısı beklentiler kanalıyla gerçekleşmektedir. 
     Son iki yıldır gerilemekle birlikte, Türkiye'de toplam borç stokunun seviyesi ve ulusal gelir içindeki payı hala oldukça yüksektir. Bu durum göz önüne alındığında, cari ve gelecek dönemlerde uygulanması beklenen maliye politikasının esasları enflasyonla mücadelede büyük önem kazanmaktadır.'' Orta ve uzun dönemde borç stokunun kabul edilebilir ve istikrarlı bir seviyeye ulaşmasının, ancak faiz dışı bütçe fazlası sağlanmasıyla mümkün olduğu vurgulanan açıklamada, bu bağlamda, sadece faiz dışı bütçe fazlasının büyüklüğü değil hangi kanallarla elde edildiği de gerek enflasyon gerekse borç stokuna ilişkin beklentilerin şekillenmesinde önemli bir rol oynadığı belirtildi. 
     Açıklamada, şöyle denildi 
     ''Ekonomik programın tavizsiz uygulanacağına dair beklentiler arttıkça kur ve faizlerde istikrar sağlanmakta böylece fiyatlandırma davranışı üzerindeki hem belirsizlik hem de maliyet yönlü baskılar azalmaktadır. Ayrıca mali disiplinin sürdürülmesi, harcanabilir geliri kontrol altında tutarak iç talebin aşırı canlanmasını önlemektedir.'' 
     
     ENFLASYONDAKİ GERİLEMENİN KAYNAKLARI 

     Yılın ikinci yarısından itibaren enflasyonda farklı bir platoya girildiğinin gözlendiği kaydedilen açıklamada, ''Kuşkusuz, bu gelişmede Türk Lirası'ndaki güçlenmenin büyük katkısı olmuştur'' denildi. 
     Ancak gelecek 12 aylık enflasyon beklentilerinin 2002 yılı başından itibaren sürekli olarak geçmiş enflasyonun altında olmasının, enflasyondaki düşüşün sadece kurlardan kaynaklanmadığına işaret ettiği bildirilen açıklamada, uygulanan tutarlı politikaların enflasyon bekleyişlerine yansımasının da enflasyondaki gerilemenin temel kaynaklarından biri olduğu ifade edildi 2004 yılına ilişkin kamu kesimi fiyat ayarlamaları ve gelirler politikasının enflasyon hedefiyle uyumlu bir şekilde oluşturulmasının bu olumlu gelişmeleri destekleyeceği düşünüldüğü belirtilen açıklamada, şunlar kaydedildi 
     ''Ancak enflasyondaki ataletin tam olarak kırılabilmesi için bazı sektörlerde halen devam ettiği gözlenen geçmiş dönem enflasyon oranına endeksli fiyatlama davranışının terkedilmesi gerekmektedir. 
     Nisan ayından itibaren reel faizlerde gözlenen düşüşün, yılın kalanında ve 2004 yılında iç talebi canlandırıcı etki yapması beklenmektedir. 
     Ancak faizlerde gözlenen gerilemeye karşın reel ücret ve gelirlerdeki düşük seviyenin iç talebi sınırlandıracağı öngörülmektedir. Kamu kesiminde 2004 yılı için belirlenen maaş ve ücret artışları, önümüzdeki yıl da reel gelir artışlarının oldukça sınırlı düzeyde kalacağını ve bu durumun iç tüketim harcamalarını kısıtlayacağını göstermektedir.'' Bu doğrultuda, 2003 yılında olduğu gibi 2004 yılı genelinde de ekonominin toplam çıktısının üretim potansiyelinin üzerinde olmayacağı tahmin edildiği belirtilen açıklamada, bu çerçevede, Ekim ayı içerisinde kurlarda gözlenen hareketin Kasım ve Aralık ayında tüketici fiyatlarına yansımasının sınırlı düzeyde kalacağı tahmin edildiği ifade edildi. 
     
     HEDEF, ULAŞILABİLİR 

     Açıklamada, yıllık enflasyon oranlarının, TÜFE'de yüzde 20,8'e, TEFE'de yüzde 16,l'e düştüğü hatırlatılarak, gıda dışı TÜFE ve tarım dışı TEFE yıllık artış oranlarındaki gerilemenin de devam ettiği, gıda dışı TÜFE artışı yüzde 19,9, tarım dışı TEFE artışı ise yüzde 13,8 olarak gerçekleştiği kaydedildi Açıklamada, ''Bu değerler, 2003 sonu enflasyon hedefinin ulaşılabilir olduğunu bir kez daha göstermiştir'' denildi. 
     Aylık fiyat artış oranlarının ise TEFE'de yüzde 0,6, TÜFE'de ise yüzde 1,4 olduğu belirtilen açıklamada, mevsimsel etkilerden arındırılmış TÜFE enflasyonu yüzde eksi -0,02, TEFE enflasyonu ise yüzde eksi -0,2 düzeyinde gerçekleştiği ifade edildi. 
     Açıklamada, 1994-2003 döneminde mevsimsellikten arındırılmış aylık TÜFE artış oranının ilk defa düşmesinin dikkat çekici bir gelişme olduğu vurgulanarak, şöyle denildi 
     ''Mevsimsellikten arındırılmış enflasyonun son üç aydaki ortalaması TEFE'de yüzde 0,04, TÜFE'de ise yüzde 0,4 olmuştur. Söz konusu ortalama artışlar, yıllık olarak sırasıyla yüzde 0,5 ve yüzde 4,9'a karşılık gelmektedir. Aynı dönemde, mevsimsel etkilerden arındırılmış gıda dışı TÜFE'nin ortalama artışı yüzde 0,6 olmuştur. Bu rakam, yıllık olarak yüzde 7,4'e karşılık gelmektedir.'' 
     
     TÜKETİCİ FİYATLARINDAKİ GELİŞMELER 

     Tüketici enflasyonundaki düşüş eğiliminin Ekim ayında kuvvetlenerek sürdüğü kaydedilen açıklamada, Eylül ayındaki değerler ile karşılaştırıldığında, yıllık fiyat artış oranının TÜFE'de 2,2 puan, gıda dışı TÜFE'de ise 2 puan gerilediği kaydedildi. 
     Hizmet grubunda aylık fiyat artış hızının yüzde 1,5 olduğu ifade edilen açıklamada, Eylül ayında yüzde 3,5 oranında artan kira grubunun Ekim ayında da yüzde 2 oranında artmasının hizmet grubu fiyatlarındaki artışta belirleyici olduğu bildirildi. 
     Mal grubu fiyatları Eylül ayına göre yüzde 1,4 arttığı kaydedilen açıklamada, gıda fiyatlarının olumlu seyrini devam ettirdiğinin gözlendiği, mevsimsel etkiler arındırıldığında, Ekim ayı fiyatları yüzde 1,2 oranında gerilediği ifade edildi. 
     Eylül ayından sonra Ekim ayında da giyim fiyatlarının TÜFE'yi sınırlandırıcı etkisinin sürdüğünün görüldüğü belirtilen açıklamada, şöyle denildi ''Ocak-Ekim döneminde TEKEL ürünlerindeki fiyat ayarlamalarının etkisiyle yüzde 34,5 oranında artan sigara ve tütün ürünleri kalemi ile sağlık grubunun alt kalemi olan hastane hizmetleri fiyatlarında gözlenen yüzde 46,6 oranındaki artış dikkat çekicidir. Hastane hizmetleri fiyatlarındaki bu yüksek artışın geçmiş dönem enflasyon oranına endeksli fiyatlama alışkanlığını yansıttığı düşünülmektedir.'' 
     
     TOPTAN EŞYA FİYATLARINDAKİ GELİŞMELER 

     Açıklamada, Ekim ayında, tarım sektörü ve imalat sanayi fiyatlarındaki sınırlı artışın sonucunda TEFE artış oranının yüzde 0,6'da kaldığı belirtildi TEFE'deki artışa tarım sektörünün katkısı 0,4 puan olurken, imalat sanayi sektörünün katkısının 0,3 puan olduğu kaydedilen açıklamada, mevsimsellikten arındırılmış TEFE'nin Ekim ayında yüzde 0,2 oranında düşüş gösterdiğinin görüldüğü bildirildi. 
     Açıklamada, ''Bu gelişmeler sonucunda, yıllık TEFE enflasyonundaki çarpıcı düşüş eğilimi sürmüştür'' denildi Mevsimsellikten arındırılmış veriler incelendiğinde Ekim ayında tarım fiyatlarının yüzde 0,6 oranında gerilediğinin görüldüğü kaydedilen açıklamada, tarım dışı toptan eşya fiyatların ise Eylül ayına göre yüzde 0,2 oranında arttığı belirtildi Özel imalat sanayi sektörü fiyat artış oranının çok düşük bir düzeyde kaldığı vurgulanan açıklamada, şöyle denildi 
     ''Vurgulanması gereken bir diğer nokta, Nisan-Ekim 2003 döneminde özel imalat sanayi fiyat artış oranının ortalamasının yüzde 0,5 olarak gerçekleşmesidir. Kamu imalat sanayi fiyatları, Eylül ayına göre düşmüştür. Bu gerilemenin ana kaynağı petrol ürünleri imalatı sektörüdür. Hem özel, hem de kamu imalat sanayi fiyat artış hızlarında gözlenen bu olumlu gelişmelerin arkasındaki temel neden, uygulanmakta olan programın Türk Lirası'na olan güveni artırması ile oluşan kur hareketleridir.'' 
     
</TEXT>
</DOC>
