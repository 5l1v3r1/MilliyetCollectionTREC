<DOC>
<DOCNO> 182471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sonspo14.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Zago Lazio maçı benim için özel bir maç... 
</HEADLINE>
<TEXT>

     Avrupa Şampiyonlar Ligi'nde yarın İtalya'nın Lazio takımına karşı oynayacak olan Beşiktaş'ın Brezilyalı savunma oyuncusu Antonio Carlos Zago, bu maçın kendisi için özel bir önem taşıdığını belirterek, ''Beşiktaş ve kendim için kazanacağım'' dedi. 
     Zago, İtalya'nın La Gazzetta dello Sport gazetesinde yayınlanan demecinde, geçen sezon UEFA Kupası'nda cezalı olduğu için Lazio'ya karşı oynayamadığını hatırlatarak, ''Bunu hala içime sindiremedim. Özellikle benim gibi ruhunun derinliklerine kadar Romalı olan biri için sezonun en önemli iki maçıydı. Fakat yarın ilk başta Beşiktaş sonra da AS Roma Kulübü taraftarı olarak kendim için kazanmak zorundayım'' ifadesini kullandı. 
     Lazio maçı için Beşiktaş'ta büyük bir beklenti olduğunu vurgulayan 34 yaşındaki defans oyuncusu, ''Yarın taraftarlarımız çok ateşli olacaklar ve sahada kendimizi gösterip taraftarımızın motivesini en iyi şekilde kullanmanın yollarını aramak zorundayız'' dedi. 
     Lazio'nun savunma oyuncusu Stam ile kendisi arasında karşılaştırma yapması istenen Zago, şunları söyledi 
     ''Herşeyden önce Stam benden daha genç ve patlamak için daha fazla gücü var. Ama ben daha tekniğim. Diğer yandan Guinti takımımıza denge getirdi. Lazio'da Stankoviç her an devreye girebilecek bir futbolcu, kontratakta son noktayı koyma yeteneği olan Lopez gibi o da değişmez bir tehlike. Ama umarım maçın sonunda gecenin adamı İlhan Mansız olur. Uzun bir sakatlık döneminden sonra bu maç için döndü. Bu maçı o da sabırsızlıkla bekliyor ve çok fazla motive oldu.'' Zago, gazeteye verdiği demeçte ayrıca 2 yıl önce AS Roma'da kalmayı tercih etmesine rağmen Beşiktaş'a transfer olduğunu, ancak burada oynamaktan büyük mutluluk duyduğunu dile getirdi. 
     Beşiktaş ile Galatasaray arasındaki derbi maçlarını Lazio-Roma derbisi gibi gördüğünü de bildiren Zago, geçen yıl Galatasaray'ı yenerek şampiyonluklarını ilan etmelerinin ardından kutlama yapmak için şort ve formalarıyla restoranta gittiklerini ve bunun unutulmayacak kadar mükemmel olduğunu anlattı. 
     Bu arada La Gazzetta dello Sport, Zago'nun Romalı taraftarlar tarafından ''terminatör'' olarak çağırdığını yazdı. 
     Öte yandan Beşiktaş karşısında doğru takımı sahaya sürmek için çalışan Lazio Teknik Direktörü Roberto Mancini'nin sakatlıkları dolayısıyla oynamayacak olan Mihajloviç'in yerine Couto, Cesar'ın yerine de Brezilyalı Zauri'ye görev vereceği kaydedildi. 
     
</TEXT>
</DOC>
