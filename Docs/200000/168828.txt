<DOC>
<DOCNO> 168828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sontur35.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşiret kavgası sokağa taştı... 
</HEADLINE>
<TEXT>

     Adana'da, iki aşiret arasında, çocuk tartışmasıyla başlayan ve büyüyen kavga sokağa taştı. Polis panzerlerle müdahale etti. 
     Emniyet Müdürlüğü yetkililerinden alınan bilgiye göre, 19 Mayıs Mahallesi'nde, aralarında husumet bulunan ve çocukların tartışması ile başlayan gerginliği ortadan kaldırmak amacıyla dün barışmak için biraraya gelen Bulut ve Çelik aileleri, birbirlerine hakaret ve küfür edince kavga çıktı. Dünkü kavga, polisin müdahalesi sonucu yatıştırıldı. 
     Şanlıurfa'dan gelerek Adana'nın merkez İlçesi Yüreğir'e yerleşen iki aşiret üyeleri arasında, dün başlayan olay, bugün de karşılıklı söz atmaların ardından kavgaya dönüştü. Cumhuriyet Caddesi'nde, birbirlerine taş ve sopalarla saldıran taraflara, polis ekipleri müdahale etti. Takviye ekipler ve panzerlerin devreye girmesiyle cadde trafiğe kapatıldı ve çevrede geniş güvenlik önlemleri alındı. 
     Mahalle esnafı, vatandaşın yaşanan olaylardan tedirgin olduğunu ve satışlarının bu durumdan olumsuz etkilendiğini belirterek, iki aşiret mensuplarının aynı mahallede yaşamalarının sıkıntı yarattığını ifade ettiler. 
     
</TEXT>
</DOC>
