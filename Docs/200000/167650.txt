<DOC>
<DOCNO> 167650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/soneko09.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen 2004, Türk-Rus ticari ilişkilerinde altın bir yıl olacak... 
</HEADLINE>
<TEXT>

     Devlet Bakanı Kürşad Tüzmen, ''2004 yılı, Türk-Rus ticari ve ekonomik ilişkilerinde altın bir yıl olacak. Bunun için elimizden geleni yapacağız'' dedi. 
     Devlet Bakanı Tüzmen, 3. Avrupa Akdeniz Ticaret Bakanları Toplantısı için Palermo'ya, ardından resmi görüşmelerde bulunmak üzere Rusya Federasyonu'na yapacağı gezi öncesi, basın toplantısı düzenledi. 
     
     RUSYA GEZİSİ 
     Tüzmen, Rusya'da Rusya Federasyonu Mülkiyet İlişkileri Bakanı ve Karma Ekonomik Komisyon Esbaşkanı Farit Gazizullin ile iki ülke arasındaki ticari ve ekonomik ilişkileri kapsamlı bir şekilde ele alacakları bir görüşme yapacaklarını bildirdi. 
     Söz konusu görüşmede, ticari ve ekonomik ilişkilerin hukuki alt yapısının yeniden düzenlenmesi, ikili ticaretin daha dengeli hale getirilmesi amacıyla Rusya'nın Türkiye'den yapacağı ithalatı kolaylaştırıcı önlemler alması, 1984 tarihli Doğal Gaz anlaşmasının off-set hükümlerine işlerlik kazandırılması, kara ulaştırması sektöründeki sorunların çözümü, Eximbank alacaklarının ödenmesi gibi konuların ele alınacağını belirten Tüzmen, şu bilgileri verdi 
     ''2002 yılında Rusya Federasyonu ile ticaret hacmimiz yaklaşık 5 milyar dolar. Bavul ticareti ilave edildiğinde bu rakam daha üst seviyelere çıkmaktadır. Geçtiğimiz yıl Rusya ile ikili ticaretimiz 2.8 milyar dolar Türkiye aleyhine açık verdi. Rusya ile ticaretimizdeki bu gelişmenin 2003 ilk 4 ayında da devam ettiğini görmekteyiz. Buna bağlı olarak yıl sonunda ticaret hacmimizin 6.5 milyar dolara ulaşacağını tahmin ediyoruz. Ancak, ticaretin dengeli artması lazım. Rusya ile ticaretimizi daha dengeli bir yapıya kavuşturarak, önümüzdeki 2 yılda 10 milyar dolar düzeyine getireceğimizi düşünüyorum.'' Bakan Tüzmen, Rusya ile ikili ilişkilerin hukuki alt yapısını süratle yeniden düzenlenmek zorunda olduğunu belirterek, ''Bu çerçevede iki ülke arasında kademeli olarak ticari ve ekonomik alanlarda ortaklık ve işbirliği, tercihli ticaret ve serbest ticaret anlaşmalarını yapmayı hedefliyoruz'' dedi. 
     Rusya Federasyonu'nun Türkiye'nin en önemli partnerlerinden olduğunu belirten Tüzmen, şunları kaydetti 
     ''Bu kadar geniş çaplı ilişkilerimiz içinde bazı sorunların olması da doğaldır. Bu bağlamda, Mavi Akım Projesi kapsamındaki doğal gazın fiyatlandırılması konusunda geçtiğimiz dönemde ortaya çıkan ticari pürüzün, önümüzdeki dönemde giderileceğinden kuşku duymuyorum. Karşılıklı anlayış ve hoşgörü ile bir takım sorunlar ortadan kalkacaktır.'' Tüzmen, ayrıca, Moskova'da düzenlenecek olan ''LeShow'' Uluslararası Deri ve Kürk Fuarına Türkiye'den 200 firmanın katılacağını da bildirerek, bu fuarın Türk firmalarına markalaşmaları açısından önemli bir katkı sağlayacağını da kaydetti. 
     
     PALERMO'DAKİ TOPLANTI 
     Bakan Tüzmen, 3. Avrupa-Akdeniz Ticaret Bakanları Konferansı'nın yarın İtalya'nın Palermo şehrinde toplanacağını da söyledi. Söz konusu konferansta, bölgesel entegrasyonun yanı sıra, DTÖ çerçevesinde yürütülen Doha Round Müzakereleri, hizmet sektörlerinin serbestleştirilmesi, gümrük işlemlerinin basitleştirilmesi gibi konuların görüşüleceğini ifade eden Tüzmen, şu bilgileri verdi 
     ''Türkiye, Doha Kalkınma Gündemi çerçevesinde yürütülen müzakerelerde, gelişme yolundaki ülkelerinin karşılıklı pazara giriş imkanı sağlanması yönündeki görüşünü bu konferansta da ifade edecek. Türkiye ticaretin artırılması ve yatırımların kolaylaştırılması açısından büyük önem arz eden gümrük işlemlerinin basitleştirilmesi ve modernizasyonu konularında çok önemli gelişme katetmiştir. Türkiye bu konudaki tecrübelerini diğer Akdeniz ülkeleri ile paylaşmak üzere, 2004 yılının ilk yarısında İstanbul'da AB ile ortak bir seminer teklifini konferansa katılan bakanlara iletecektir. 
     Ayrıca artık biz, Akdeniz ülkeleri ve AB aday ülkeleri arasında bir gümrük tekliği sağlamayı amaçlıyoruz. Bölgesel çapta teknik mevzuat uyumu gerçekleşmesi ile, Türk mallarının Akdeniz pazarlarında karşılaşacağı teknik engelleri azaltılmasını amaçlıyoruz.'' Bakan Tüzmen, Türkiye'nin Akdeniz bölgesinde yer alan bazı ülkeler ile serbest ticaret anlaşması yapılmasına yönelik çabalarının sürdüğünü ancak bu konuda dirençle karşılaştıklarını da belirtti. ''Bu konuda baskılarımız sürecek'' diyen Bakan Tüzmen, Lübnan ile ilk müzakerenin bu ay yapılacağını bildirdi. 
     Tüzmen, Tunus, Ürdün, Cezayir, Filistin Yönetimi, Malta ve Suriye gibi diğer bölge ülkeleri ile serbest ticaret anlaşması müzakerelerine başlamanın, Türkiye'nin gösterdiği ısrarlı girişimlere rağmen henüz mümkün olmadığını da sözlerine ekledi. 
     
</TEXT>
</DOC>
