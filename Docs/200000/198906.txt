<DOC>
<DOCNO> 198906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/ekonomi/eko06.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖZELLEŞTİRME HABERLERİ... 
</HEADLINE>
<TEXT>

   
   Milli Piyango'da satış yerine 10 yıllığına kiralama    Birçok şirketin ilgi gösterdiği Milli Piyango'da, özelleştirmenin lisans satışı yerine gelir bölüşümü yoluyla yapılması düşünülüyor. 
   Özelleştirme için oluşturulan komisyon çalışmalarında, talih kuşunun lisans satışı yerine, işletme hakkının kiralanmasını içeren gelir bölüşümü yoluyla özelleştirilmesi görüşü ağırlık kazandı. Milli Piyango İdaresi'nin başlangıçtan bu yana istediği modele, Özelleştirme İdaresi'nin de sıcak baktığı belirtiliyor. 
   Modele göre, şans oyunlarının işletme hakkı 10 yıllığına devredilecek. Bu modelde hasılat ve çekilişleri kimin düzenleyeceği ise ihale şartnamesi hazırlıkları sırasında belli olacak. 
   
   TCDD'den özel sektöre sefer düzenleme hakkı    Türkiye Cumhuriyeti Devlet Demiryolları TCDD Genel Müdürlüğü, demiryollarındaki tekel hakkını kaldırarak, özel şirketlere "Lokomotifini alan, demiryoluna gelsin" çağrısı gönderiyor. 
   TCDD, zararlarını azaltmak için tekel konumunu kaldırarak özel şirketlere sefer düzenleme hakkı getirdi. TCDD, ana statüsünde yaptığı değişiklikle özel sektörün tren işletmeciliğine girmesini, bilet satışlarının yine TCDD istasyonlarından komisyon karşılığı yapılmasını, vagon bakımından gelir elde etmeyi planlıyor. Uygulamayı sanayi ve ticaret odalarına yazıyla duyuran TCDD, 500 istasyon alanının da kiraya verilebileceğini bildirdi. 
   
   'Türkşeker'in arazileri yeşil alan yapılıyor'    TOKİ'nin 13 dönüm arazisi üzerine park yapan Beşiktaş Belediyesi'nin araziyi apar topar kamulaştırmasına benzer olayla özelleştirme kapsamındaki Şeker Fabrikaları'nda da yaşanıyor. 
   Türkiye Şeker Fabrikaları Türkşeker Genel Müdürü Azmi Aksu, "Özelleştirme kapsamında olduğumuz için kamu kuruluşları, belediyeler arsalarımızı bedelsiz almaya çalışıyor veya yeşil alan ilan ediyor" diyerek sıkıntısını belirtti. 
   Aksu, satışa çıkardıkları arsalara yeterli talep gelmemesinden şikayet ederken, bunun nedenini belediyelerin arazileri yeşil alan ilan etmesinden kaynaklandığını söyledi. Özelleştirme Yüksek Kurulu'ndan arsa ve arazilerin satış yetkisini aldıklarını kaydeden Aksu, yeşil alan gösterilmesine rağmen şimdiye kadar 10 trilyon liralık gayrimenkul sattıklarını söyledi. 
   
   
</TEXT>
</DOC>
