<DOC>
<DOCNO> 191226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sontur07.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya Valisi'nden sel uyarısı... 
</HEADLINE>
<TEXT>

     Antalya Valisi Alaaddin Yüksel, Meteoroloji Bölge Müdürlüğü'nün 27 Ekim'den itibaren Antalya'da etkili yağışların gelebileceğini rapor ettiğini belirterek, ilgilileri olası sel baskınlarına karşı önlem almaları için uyardı. 
     Vali Yüksel, yayımladığı genelgede, Antalya'nın sel baskınları konusundaki hassasiyetinin göz önünde bulundurulmasına dikkati çekti. Yüksel, genelgesinde, herhangi bir olumsuz durumla karşılaşılmaması ve vatandaşları mağdur edecek sonuçlar ortaya çıkmaması için tüm kamu kurum ve kuruluşlarının sorumluluk içinde, aldıkları tedbirleri bir kez daha gözden geçirmelerini istedi. 
     Vali Yüksel, alınması gereken önlemler ve yapılması istenilen görevleri şöyle sıraladı 
     ''Meteoroloji Bölge Müdürlüğü hava durumu ve değişikliklerine ilişkin raporlarını günlük olarak Valilik makamına göndermeye devam edecektir. 
     Devlet Su İşleri Bölge Müdürlüğü tarafından, hassasiyeti bulunan yerlerdeki dere yatakları ve kanallarla taşkın önleme planlarında belirlenen yerler dahil, kıyı tahkimat ve benzer çalışmalara hız verilecektir. 
     Köy Hizmetleri İl Müdürlüğü'nce, özellikle okulların da açıldığı göz önüne alınarak, taşıma yapılan grup köy yolları güzergahları esas alınarak, yol, menfez, köprü ve yağmur kanallarının bakım ve onarımları süratle yerine getirilecektir. Aynı uygulama Karayolları Bölge Müdürlüğü tarafından da karayolları güzergahlarında derhal yerine getirilecektir. 
     Drenaj kanalları ve logarların temizlettirilmesiyle, su baskını olması muhtemel yerlerde ivedi olarak su tahliye sistemlerinin bakımı ve hazır hale getirilmesi hususunda Büyükşehir Belediye Başkanlığı ve alt kademe belediyeleri ile ilçe ve belde belediyeleri tarafından gerekli tedbirler alınacak ve ilgili personel bir kez daha uyarılacaktır. 
     Yapımı süren kamu inşaatı ve onarımlarında çatıların hızla kapatılması sağlanacaktır.'' Vali Yüksel, TEDAŞ Müessese Müdürlüğü ile Telekom Bölge Müdürlüğü'nün de sorumluluk konularıyla ilgili tedbirleri gözden geçirmeleri talimatını verdi. 
     
</TEXT>
</DOC>
