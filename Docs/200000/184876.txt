<DOC>
<DOCNO> 184876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/guncel/agun.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Y.O.'ya destek artıyor 
</HEADLINE>
<TEXT>
   Bazı veliler korkuyu yendi 
   Bakan Çelik'in talimatı üzerine bilgilendirilmeleri için okula çağrılan velilerden bir kısmı çocuklarını okula gönderme kararı alırken, bazıları direnişi sürdürüyor 
      EDA BERKBAYRAK TURAÇ TOP DHA 

   
   Cocuklarını HIV virüsü taşıyan 7 yaşındaki Y.O. ile aynı okulda okutmak istemeyen velilerden birkaçı dün gazete ve televizyonlarda çıkan haberlerin ardından yumuşamaya başladı. İzmir Milli Eğitim Müdürlüğü, dün Şerif Remzi İlköğretim Okulu 1 B sınıfı velilerini tek tek arayarak Milli Eğitim Bakanı Hüseyin Çelik'in talimatı doğrultusunda 11.00'de toplantıya çağırdı. İl Sağlık Müdürü Dr. Levent Kıdak, İl Milli Eğitim Müdürü Kamil Aydoğan, Ege Üniversitesi Bulaşıcı Hastalıklar Enfeksiyon ve Bakteriyoloji Anabilim Dalı Öğretim Üyesi Doç. Dr. Deniz Gökengin ve Dokuz Eylül Üniversitesi Çocuk Psikolojisi Anabilim Dalı Öğretim Üyesi Prof. Dr. Süha Miral, okul yönetimi ve toplantıya katılan 37 veliyi HIV konusunda bilgilendirdi. 
   
   TATMİN OLMADILAR 
   Ancak toplantıya katılan velilerin çoğu çıkışta hiç de tatmin olmuş görünmüyordu. Kimi çocuğunu başka okula alacağını, kimi ise ruh dengesinin altüst olduğunu söyledi. Birçok özel okul ve devlet okulu, Y.O.'ya eğitim vermeye talip oldu. İzmir Milli Eğitim Müdürlüğü, diğer çocukların zarar görmemesi için O.'nun okuyacağı sınıfta rehber öğretmen ve hemşirenin yanı sıra bir doktor da bulundurulacağını açıkladı. 
   
   'Gönderen, göndermeyen ayrılacak'    Toplantı sonrası pazartesi çocuklarını okula gönderecek olan veliler kameralar önünde konuşmadı. İkna olmayan velilerse şunları söyledi 
   AYNUR KIRAÇTEPE Şu anda ne yapacağımızı tam olarak bilmiyoruz. Eğer daha tatmin edici bilgi verilirse çocuğumu okula gönderebilirim. 
   SONGÜL KARAARSLAN Toplantıda kesin bir karar alınmış değil. Biz yaklaşık 34 veli, verilen karara karşıyız. Çocuğumu göndermeyeceğim. 
   ERHAN YAĞIZ Toplantıda bir sonuç çıkmadı. Veliler ve yetkililer olarak ortak bir karar almalıyız. Çocuğumu, gönderip göndermeme konusunda kararsızım. 
   SEYHAN DUMANER Çocuğumu, pazartesi okula göndermiyorum. Çocuğunu gönderen ve göndermeyen veliler olarak ayrılacağız. 
   EMİNE YUNUS Benim çocuğum aynı sınıfta öğlenci 1 C şubesi olarak ders görüyor. Okuldaki tüm veliler olarak psikolojik olarak yıprandık. Okul karıştı. Çocuklar okuma öğrenmeleri gerekirken yaşananları izliyor. 
   
   'Y.'nin kaderi 3-5 veliye bırakılamaz'    Velilerden Kibar Işıldak okul müdürlüğüne dilekçe vererek Y.O.'nun okutulmaması halinde kendi çocuğunu da okuldan alacağını belirtti. Işıldak, Müdür Salim Yılmaz'a verdiği dilekçesinde "Bir çocuğun geleceği üç - beş velinin eline bırakılamaz. Hasta olan çocuğumuzun okula devam etmemesi halinde, bu okula duyduğum güven sarsılacak ve ben bir veli olarak tepkimi kendi çocuğumun kaydını alarak göstereceğim" dedi. 
   
   'RİSK TAŞIMIYOR' 
   2000'de 'kalbi delik' teşhisi konulan ancak sonra damar ağında şekil bozukluğu olduğu ortaya çıkan 4 yaşındaki kızını kaybettiğini belirten Işıldak şöyle devam etti "Doktor hatası yüzünden çocuğunu kaybeden bir babayım. Buna rağmen doktor raporlarına güveniyorum. Y.'nin risk taşımadığına inanıyorum. Oğlum Özgür, 3 D sınıfında olmasına rağmen gerekirse yarım gün Y.O.'nun yanında oturturum." 
   
   'Doktorlardan daha mı iyi biliyorlar ' 
   Çocuğu geçen yıl mezun olmasına rağmen Y.O. ile ilgili gelişmeler üzerine dün okula gelen Gülay Baydar da şunları söyledi "Bu çocuğa ve aileye günah. Uzmanlar 'Yok böyle bir tehlike' diyor. Koskoca profesör 'tehlike yok' diyorsa yoktur. Onlardan iyi mi bilecekler Yapmayın Allah aşkına .. Bu olayı da burada kapatın. Herkesin çocuğunu istediği yerde okutma hakkı var." 
   
   Risk binde 1'den bile az    Kalem gibi nesnelerle yaralanmalarda HIV virüsü bulaşması riskinin binde 1 - 3 olduğunu belirten Ankara Üniversitesi Tıp Fakültesi öğretim üyesi Prof. Dr. İsmail Balık, "O da vücuttaki virüs yükünün fazla olması durumunda olur. Y.O.'nun, vücudundaki virüs yükü ise düşük" dedi. Hepatit B'nin HIV'den daha büyük tehlike olduğuna dikkat çeken Balık, "Türkiye'de 20 - 30 çocuktan biri Hepatit B taşıyıcısı. Üstelik çocukların yüzde 90'ına aşısı yaptırılmıyor" dedi. 
   
   BM'den Milli Eğitim'e destek    Birleşmiş Milletler BM Türkiye Temsilciliği, Milli Eğitim Bakanlığı'nın HIV taşıyıcısı Y.O.'nun okuluna devam etmesi yönünde aldığı kararı desteklediğini bildirdi. Açıklamada, HIV taşıyıcısı ya da AIDS hastası olan bir kişiyle aynı ortamda bulunmanın risk taşımadığı belirtildi. 
   
   Okul, sağlık projesi üyesi    Şerif Remzi'nin anısına 1992'de yeğeni hayırsever Ayla Ökmen ve kızı Bedia Çiğdem Ökmen tarafından yaptırılan Şerif Remzi İlköğretim Okulu, AB bünyesinde uygulanan Avrupa'da Sağlığı Geliştiren Okullar Ağı Projesi'nde Türkiye'de uluslararası tanınan 10 okuldan biri. Bu çerçevede bir doktor ve bir hemşire haftanın üç günü, öğrencilerin sağlıklı yaşam açısından bilinçlendirilmesi yönünde çalışma yürütüyor. 
   
</TEXT>
</DOC>
