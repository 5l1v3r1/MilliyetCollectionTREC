<DOC>
<DOCNO> 171359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sondun18.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa "Saddam'ın oğullarının ölmesi ile Irak'ta direniş artabilir" 
</HEADLINE>
<TEXT>

     Fransa Dışişleri Bakanı Dominique de Villepin,''Irak'ta istikrar için gerekli düzenin sağlanması konusunda en önemli işlevi BM'nin görmesi gerektiğini'' bildirdi. 
     France Inter radyo kanalının sorularını yanıtlayan Dominique de Villepin, başından bu yana Paris'in aynı görüşü tekrarladığını belirterek, ''Irak'ın inşası için gerekli garantiyi sadece BM'nin sağlayabileceğini'' söyledi. 
     ABD Başkanı George Bush'un diğer ülkelere, ''Irak'ın inşasına mali ve askeri açıdan katkıda bulunmaları'' yolunda yaptığı çağrıyla ilgili soru üzerine Fransız Bakan, koalisyon güçlerinin zaten bölgede olduğunu hatırlatarak, başka ülkelerinde buraya asker göndermesinin mevcut durumu daha fazla zorlaştırma riski taşıdığını ifade etti. 
     Fransız Bakan, Irak'ta bazı ülkelerin bir ulusa karşı savaşıyor izlenimi vermemesi gerektiğine dikkat çekti. 
     
     IRAK'TA DİRENİŞ ARTABİLİR 
     Dominique de Villepin, Saddam Hüseyin'in oğullarının öldürülmesini ise ''bir dönemin sonu'' olarak değerlendirdi, ancak bunun Baas Partisi'nin intikam almak için seferber olmasına ve Irak'taki direnişin yoğunlaşmasına neden olabileceği uyarısında bulundu. 
     Fransız Bakan, Amerikalı meslektaşı Colin Powell'ın kendisini Washington'a davet etmesine ilişkin soruyu ise yanıtsız bıraktı. 
     
</TEXT>
</DOC>
