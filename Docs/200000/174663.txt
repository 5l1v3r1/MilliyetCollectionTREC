<DOC>
<DOCNO> 174663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/son/sondun10.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta ABD askerine saldırılar bitmiyor... 4 asker yaralandı 
</HEADLINE>
<TEXT>

     Irak'ta, Amerikan askerlerine yönelik son saldırılarda 4 asker, Amerikalıların açtığı ateş sonucu da 2 Iraklı yaralandı. 
     Amerikan 4. Piyade Tümeni sözcüsü Yarbay Bill McDonald, Kerkük'te devriye gezen 173. Hava İndirme Tugayı'na bağlı askerlerin bu sabah erken saatlerde el bombalı ve silahlı saldırıya uğradıklarını söyledi. 
     Sözcü, saldırıda 2 askerin yaralandığını ve askerlerin karşı ateş açtıklarını kaydetti. 
     Yarbay McDonald, ayrıca Amerikan askerlerinin bugün Kerkük'ün batısında askeri bir kontrol noktasına yaklaşan bir araca ateş açtığını, olayda yaralanan 2 Iraklının hastaneye kaldırıldığını söyledi. 
     Öte yandan, 82. Hava İndirme Tümeni'nden Binbaşı Todd Mercer, Amerikan askerlerini taşıyan Humvee zırhlı aracındaki 2 askerin, bugün Bağdat civarında bir yola yerleştirilen bombanın patlaması sonucu yaralandıklarını açıkladı. 
     
</TEXT>
</DOC>
