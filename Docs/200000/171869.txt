<DOC>
<DOCNO> 171869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/siyaset/siy01.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasete Amerikan modeli 
</HEADLINE>
<TEXT>

   Hükümetin MGK'ya sunduğu 'Siyasetin Finansmanı Yasası'yla seçim öncesi ve sonrası yapılacak harcamalarla bağışların denetlenmesi hedefleniyor 
   SERPİL ÇEVİKCAN Ankara 

   
   Milli Güvenlik Kurulu'nun MGK önceki günkü toplantısında yolsuzlukların önlenmesi için yapılan çalışmalar ve önlemler ele alınırken hükümet kanadı siyasetin finansmanıyla ilgili hazırladığı yasa taslağını gündeme getirdi. Taslağa göre, siyasilerin seçim harcamalarında Amerikan modeli örnek alınacak. 
   Cumhurbaşkanı Ahmet Necdet Sezer'in başkanlığında İstanbul'da yapılan toplantıda, Başbakan Yardımcısı Abdüllatif Şener yolsuzluk dosyaları, yolsuzluğun nedenleri ve çözüm önerileri konusunda Kurul'a brifing sundu. Şener, hükümetin, siyasetin finansmasıyla ilgili yasa çalışması hakkında da MGK üyelerine bilgi verdi. Söz konusu yasal düzenleme, özellikle seçim öncesi ve seçim döneminde yapılacak harcamalarla bağışlar konusunda radikal önlemler içeriyor. 
   
   Aşırı harcama yok 
   MGK'nın asker üyeleriyle Sezer'in de desteklediği düzenlemeye göre, önümüzdeki dönemde, "Siyasetin Finansmanı Yasası" çıkarılacak. Yasa uyarınca milletvekillerinin seçimlerde yapacakları harcamalar, seçmen başına 500 bin lirayı geçemeyecek. Milletvekili adayları, seçim çevrelerindeki seçmen sayısının 500 bin lira ile çarpımı sonucunda toplanacak meblağı aşan harcamalarda bulunamayacak. Milletvekillerinin bu meblağı aşan harcama yaptığı saptanırsa milletvekilliği mazbataları iptal edilecek. 
   Aynı düzenlemeye göre siyasi partilerle milletvekili adaylarına yapılacak bağışlar da şeffaflaştıracak. Parti ve adaylar için yapılacak bağışlar özel banka hesaplarında toplanacak ve kamuoyuna açık olacak. Bu bağış tutarları ve bağış sahipleri çeşitli kanallarla kamuoyuna ilan edilecek. 
   MGK'ya sunulan önlem paketi içinde ayrıca, "İdare Usulü Yasa Taslağı" da yer aldı. İdarenin işlemlerinin şeffaflaştırılması ve yargılama usulünün etkin kılınması amacıyla yeni bir yasa çıkarılması benimsendi. 
   
   
</TEXT>
</DOC>
