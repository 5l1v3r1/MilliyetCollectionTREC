<DOC>
<DOCNO> 182323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/dunya/dun01.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD yaralı sayısını gizliyor 
</HEADLINE>
<TEXT>

   Irak'ta savaşın başından bu yana 1500'ü ağır, 6 bin ABD askerinin yaralandığı öne sürüldü 
      DIŞ HABERLER SERVİSİ 

   
   Irak'ta yaralanan ABD askerlerinin gerçek sayısı, resmi rakamların kat kat üzerinde. İngiliz The Observer gazetesinin ele geçirdiği rakamlara göre, savaşın başlangıcından beri sağlık nedenlerinden ötürü tahliye edilen ABD askeri sayısı 6 bin. Bu askerlerin 1500'den fazlası ağır yaralandıkları için ülkelerine geri gönderildi. Resmi rakamlar ise, savaşın başladığı günden beri yaklaşık 1100 askerin yaralandığını gösteriyor. Gazeteye göre, Irak'taki Amerikan ordusu, sadece en az kişinin öldüğü çatışma ve kazalarda yaralanan askerlerin resmi açıklamasını yapıyor. Bu nedenle, açıklanan rakamlar, gerçeğin gerisinde kalıyor. Yaralıların ABD'ye dönüşü de sessiz sedasız oluyor. Washington yakınlarındaki Andrews Hava Üssü'ne her gece inen C - 17 tipi uçaklar, yaralı askerleri ülkelerine taşıyor. Dün de Felluce'de patlayan bomba, 1 ABD askerinin ölmesine, üçünün de yaralanmasına yol açtı. 
   
   
</TEXT>
</DOC>
