<DOC>
<DOCNO> 198412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/soneko21.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası taşımacılık yapan şoförler diplomalı olacak... 
</HEADLINE>
<TEXT>

     Ro-Ro Gemi İşletmecileri Kombine Taşımacılığı Derneği RODER Başkan Vekili Taner Gürkan, Türkiye'de, kısa süre sonra Avrupa standartlarında kara taşımacılığı sistemine geçileceğini bildirdi. 
     Gürkan, uzun süredir takipçisi oldukları Kara Taşımacılığı Yasa Tasarısı'nın kanunlaşmasının, sektörün geleceği ve Türkiye'nin kara taşımacılığındaki itibarı açısından büyük önem taşıdığını belirtti. 
     Gürkan, ''Bu yasa ile nakliye şirketleri ve şoförlerimiz Avrupa standartlarında iş yapmak zorunda kalacaklar. Yasa gereği, sektörle ilgili diploma sahibi olmayan kişiler artık dış ticarete yönelik nakliyecilik yapamayacak'' dedi. 
     İstanbul Ticaret Odası tarafından kurulan İstanbul Ticaret Üniversitesi bünyesinde nakliyecilik eğitimi verilmesi için çalışmalar yaptıklarını ifade eden Gürkan, uluslararası kara taşımacılığı yapan şoförlerin bile diplomalarının olacağını anlattı. 
     
     SINIR KAPILARINDAKİ ARAÇ KUYRUKLARI 
     Gürkan, Türk nakliyecilerinin sınır kapılarındaki tıkanma nedeniyle sıkıntılar yaşadıklarını, özellikle bozulabilir mal taşıyan araçlarda ekonomik kayıpların oluştuğunu vurgulayarak, şunları söyledi 
     ''Bu sorunun çözümünde de önemli mesafe aldık. Sınır kapılarında özellikle yolcu trafiğinin yoğun olduğu dönemlerde şoförlerimiz geçiş yapmak için günlerce bekliyordu. Bu nedenle, sınır kapılarında nakliyecilerin geçiş yapacağı ayrı bir şerit açılması için ilgili bakanlıklarla görüştük. İlk olarak Kapıkule'de gerçekleştirdiğimiz bu uygulama olumlu sonuç verdi.'' Gürkan, aynı uygulamayı önümüzdeki günlerde başta Habur olmak üzere diğer sınır kapılarında da hayata geçireceklerini bildirdi. 
     
     GEÇİŞ ÜCRETLERİ 
     Taner Gürkan, nakliyecilerin en önemli sorunlarından birinin de, Türk Cumhuriyetleri tarafından uygulanan geçiş ücretleri ve Suudi Arabistan'da yaşanan vize sorunları olduğunu söyledi. 
     Önümüzdeki günlerde Dışişleri Bakanı Abdullah Gül ile görüşerek sorunlarını anlatacaklarını kaydeden Gürkan, şöyle konuştu 
     ''Türk Cumhuriyetleri ve Suudi Arabistan'ın Türkiye Büyükelçileri ile görüşüp sorunların giderilmesi için çalışmalarda bulunacağız. Umuyoruz ki sadece bu bölgelerde yaşadığımız vize ve geçiş ücretleri sorunu son bulacaktır.'' 
     
</TEXT>
</DOC>
