<DOC>
<DOCNO> 189328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sonspo06.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor'da Konyaspor paniği 
</HEADLINE>
<TEXT>

     Adanaspor Genel Menajeri Şahabettin Yavuzer, Konyaspor maçının kendileri için büyük önem taşıdığını belirterek, ''Maçı kazanamazsak büyük sıkıntı yaşarız'' dedi. 
     Yavuzer, lige verilen arayı çok iyi değerlendirdiklerini, sakat oyuncular Gökmen ve kaleci Murat Şahin'in düzelerek çalışmalara katıldıklarını belirtti. 
     Haftalardır dar bir kadro ile mücadele ettiklerini, bu sorunu kısmen aşmalarının özellikle Teknik Direktör Yılmaz Vural'ı rahatlattığını anlatan Yavuzer, şunları söyledi 
     ''Yarın oynayacağımız Konyaspor maçını çok önemsiyoruz. Bizim için hayati önem taşıyan Konyaspor maçından mutlaka 3 puan kazanmalıyız. Bu maçta alacağımız beraberliği bile kötü sonuç olarak düşünüyoruz. Aksi halde büyük sıkıntı yaşarız. Çünkü, daha sonra iki hafta üst üste Fenerbahçe ve Bursaspor ile deplasmanda oynayacağız. Rakibimiz de bizim gibi güç durumda. Saha ve seyirci avantajını iyi kullanacağız.'' Yavuzer, takımın bugün Adana Hekimevi'nde kampa girdiğini, yarın kırmızı kart cezalısı Hayati ile sakatlıkları süren Serkan ve Ali Asım'ın forma giyemeyeceğini sözlerine ekledi. 
     
</TEXT>
</DOC>
