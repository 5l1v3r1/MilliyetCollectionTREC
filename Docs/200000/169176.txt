<DOC>
<DOCNO> 169176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sontur23.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Orman arazileri için referanduma gidebiliriz 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, hiç kimse ile siyasi kinlerinin olmadığını belirterek, ''AK Parti olarak inanç, ırk ve bölgesel milliyetçilik yapmıyoruz'' dedi. Başbakan Erdoğan, orman vasfını yitirmiş arazilerin satışı için referanduma gidilebileceğini söyledi. 
     Erdoğan, AK Parti Mersin İl Kongresi'nde yaptığı konuşmada, büyük Türkiye hedefine emin adımlarla ilerlediklerini, kimse ile polemiğe girmediklerini, halkın mutluluğu için ne gerekiyorsa yaptıklarını bildirdi. 
     Türkiye'de bugüne kadar ülkenin kaynaklarının hortumculara aktarıldığını vurgulayan Erdoğan, ''Kapanacak daha çok vana var. Bize ne denirse denilsin, biz 22 ay önce yola çıkarken ne söylediysek şimdi uyguluyoruz. Bizim televizyonumuz, gazetemiz yok. Biz halkla yürüyoruz bu yollarda'' dedi. 
     AK Parti'yi kurarken zor bir yola çıktıklarını bildiklerini belirten Erdoğan, şöyle konuştu 
     ''Bu ülkede, hiç kimseye siyasi kinimiz yok. Alevisi, Sunnisi, Hıristiyanı, Musevisi ve Müslümanı ile her inanç sahibinin güvence altında olacağına söz verdik. Bu vaatlerle yola çıktık. AK Parti olarak inanç, ırk ve bölgesel milliyetçilik yapmıyoruz. Biz, Türkiye Cumhuriyeti vatandaşlığı ortak paydasında 73 milyonu bütünleştireceğiz dedik. Niye Çünkü biz Yunus kültürü ile terbiye edilmişiz. Yaradanı severiz yaradandan ötürü.'' Erdoğan, bazı çevrelerin yaptıklarını görmek istemediklerini, ancak halkın gördüğünü, ekonomideki göstergelerin ortada olduğunu, enflasyonla mücadelede başarılı olduklarını anlattı. 
     
     ORMAN ARAZİLERİNİN SATIŞI 

     Orman özelliğini yitiren arazilerin satışı konusuna da değinen Erdoğan, şöyle devam etti 
     ''Türkiye'de şu anda 5 milyar metrekarelik arazinin üzerinde yapılar var. Vasfını yitirmiş arazilerin satışını yapıp buradan kazanılacak parayı halka hizmet olarak getirmek istiyoruz. Bu sayede borç faizi içinden kurtuluruz. Çünkü borç faizi bizim belimizi büken en önemli konu. Bu faizden kurtularak Türkiye sıçrama yapacak, halkın alım gücü artacak. Bunun için referanduma gidebiliriz. Referanduma giderek yine meydanlara çıkacağız. Bunun için bize yüzde 50 artı 1 lazım. Bunun için hazır mısınız '' 
     
     YEREL SEÇİMLER 

     TELSİM ve TURKCEL ile yapılan görüşmelerde daha önce TELEKOM'a yüzde 30 pay verildiğini, ancak yeni düzenlemelerle şimdi bu oranın yüzde 50'ye çıkartıldığını ifade eden Erdoğan, ''Bu sayede TELEKOM'un kasasına ayda 55 trilyon, yılda 660 trilyon lira girecek. İşte size ilköğretimde okutulacak ücretsiz kitapların parası çıktı'' dedi. 
     Yerel seçimlere de değinen Erdoğan, Türkiye'de siyasette yeni bir dönem başlattıklarını, halkın temiz siyaset özlemini giderdiklerini, ancak bunun yanı sıra Türkiye'de fiziki değişim de istediklerini vurguladı. 
     Erdoğan, fiziki değişimin ise yerel yönetimler tarafından sağlanacağını ifade ederek, ''Bunun için yerel seçimlerde AK Partili belediye başkanlarının seçilmesi lazım'' dedi. 
     Erdoğan, HiltonSA'daki kongrenin son bölümünde gençlere ve kadınlara seslenerek, seçimlere yönelik yoğun bir tempoyla çalışmalarını istedi. Erdoğan, Türkiye'de 25 yaşın seçilme hakkının bulunmadığını vurgulayarak, bu konudaki hazırladıklarını teklifi tekrar TBMM'ye getireceklerini bildirdi. 
     Kongreye, Adalet Bakanı Cemil Çiçek, Milli Savunma Bakanı Vecdi Gönül, AK Parti Genel Başkan Yardımcısı Dengir Mir Mehmet Fırat ile milletvekilleri katıldılar. 
     AK Parti Mersin İl Başkanı Ahmet Büyük'ün hazırladığı tek liste ile seçimlere gidilen kongrede, 651 delegenin oy kullanmasının beklendiği bildirildi. 
     Erdoğan, kongre sonrası Mersin Valisi Atilla Osmançelebioğlu'nu makamında ziyaret etti. Vali Çelebioğlu, Erdoğan'a Mersin'in sorunlarını içeren brifing dosyası sundu. 
     Erdoğan, daha sonra Tevfik Sırrı Gür Stadyumu'ndan helikopterle Konya'ya hareket etti. 

     
</TEXT>
</DOC>
