<DOC>
<DOCNO> 173401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/siyaset/siy04.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
23 yıl süren dava AİHM'ye götürüldü 
</HEADLINE>
<TEXT>

   İTÜ öğrencisi Faruk Tuna 1980 yılında gözaltında öldü. Bir polis ceza aldı. Beş polis hakkındaki dava ise zamanaşımından düşünce Tuna'nın ailesi AİHM'ye gitti 
   SEMRA PELEK İstanbul 

   
   Üniversite öğrencisi Faruk Tuna'nın, 1980'de gözaltında ölümüyle ilgili yargılanan polislerin davası zamanaşımından düşünce, ailesi davayı Avrupa İnsan Hakları Mahkemesi'ne AİHM götürdü. 
   Türkiye'de 23 yıl boyunca verdiği hukuk savaşından yenik ayrılan Tuna ailesi, umutlarını bu kez AİHM'ye bağladı. İTÜ Metalürji Mühendisliği son sınıf öğrencisi Faruk Tuna, 8 Ağustos 1980'de pankart astığı gerekçesiyle gözaltına alındı. Ancak Tuna burada yaşamını yitirdi. 
   Tuna'nın ölümünden sekiz yıl sonra polis memuru Sinan Yalçın hakkında işkence davası açıldı. İstanbul 5. Ağır Ceza Mahkemesin'nde üç yıl süren yargılamanın ardından Yalçın, 5 yıl 4 ay hapis cezasına çarptırıldı. Bu ceza Yargıtay tarafından 21 Aralık 1993'de onaylandı. 
   Yalçın, 27 Mart 1990'da yapılan duruşmada beş polis memurunun ismini vererek suça karıştıklarını öne sürmüştü. Bu iddia üzerine polisler Yusuf Tokur, Necdet Göksel, Mustafa Soylu, Hüseyin Gör ve Selahattin Tür hakkında İstanbul 7. Ağır Ceza Mahkemesi'nde dava açıldı. 
   Mahkeme, Tokur'u dört yıl beş ay 10 gün hapis ve üç ay memuriyetten men cezasına mahkum etmiş, diğer dört polisin ise beraatlerine karar vermişti. 
   Temyiz istemiyle Yargıtay 8. Ceza Dairesi'ne giden dosya hakkında 28 Mayıs 2003'te karar verildi. Yargıtay, işkence sonucu ölüme neden olmak için öngörülen cezanın zamanaşımı süresinin 15 yıl olduğunu belirterek, suç tarihinden karar tarihine kadar aradan 22 yıl 6 ay geçtiği gerekçesiyle davanın zamanaşımı nedeniyle ortadan kaldırılmasını kararlaştırdı. 
   Tuna ailesi, bunun üzerine tüm iç hukuk yolları tükendiği için AİHM'ne başvurmaya karar verdi. Avukat Ergin Cinmen, sözleşmenin "makul olmayan sürede yargılama yapılması", "işkence", "yaşam hakkı ihlali" ve "adil olmayan yargılama" suçlarını düzenleyen maddelerine göre dosyayı AİHM'ye götürdü. 
   
   
</TEXT>
</DOC>
