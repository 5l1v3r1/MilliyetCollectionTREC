<DOC>
<DOCNO> 173373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/dunya/adun.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinsel örgütlere yönetimde söz hakkı 
</HEADLINE>
<TEXT>
   Blair laikliği yumuşatıyor 
   İngiltere Başbakanı'nın İçişleri Bakanlığı bünyesinde oluşturduğu 'İnanç ve Toplum İrtibat Grubu' adlı dinsel komite hükümet politikalarında rol oynayacak 
      DIŞ HABERLER SERVİSİ 

   
   Irak'ın sahip olduğu iddia edilen kitle imha silahları hakkında kamuoyunu yanılttığı suçlamaları nedeniyle zor günler yaşayan İngiltere Başbakanı Tony Blair, bu kez de ülke yönetimini dinin etkisine açarak laik sisteme darbe vurmakla suçlanıyor. Blair'in onayıyla İçişleri Bakanlığı bünyesinde oluşturulan ve ağırlıkla Hıristiyan örgütlerin temsilcilerinin yer aldığı "İnanç ve Toplum İrtibat Grubu", hükümetin belirleyeceği politikalarda söz sahibi olacak. 
   The Observer gazetesinin haberine göre, İngiltere İçişleri Bakanı David Blunkett'ın da büyük destek verdiği komite, İngiltere'de büyük tartışma yarattı. İngiliz siyasetinin "din ve devlet işlerinin birbirine karıştırılmaması gerektiği" yönündeki geleneğine darbe vuran komitede, bazı bakanların yanı sıra, aralarında "Evanjelik İttifakı"nın da olduğu çok sayıda Hıristiyan örgütünün temsilcilerine yer veriliyor. Müslüman, Yahudi, Hindu ve Sihlerden birer temsilcinin bulundurulacağı "İnanç ve Toplum İrtibat Grubu", İngiltere'nin kültür politikalarından sorumlu Eğitim, Kültür Medya ve Spor Bakanlığı ile Ticaret ve Endüstri Bakanlığı'na danışmanlık yapacak, böylece İngiltere'nin kültür politikaları üzerinde önemli bir rol oynayabilecek. 
   Komite'nin başkanlığı görevine getirilen İçişleri Bakanlığı üst düzey yetkilisi Fiona Mactaggart'a göre amaç, dini grupların politika ve karar alma süreçleri üzerinde etkili olmasını sağlamak. Mactaggart, İngiltere Başbakanı Blair'in komiteyi desteklediğini ve komitenin planlarını gerçekleştirmesine büyük önem verdiğini vurguluyor. 
   
   Blair'e laiklik yanlılarından tepki büyük 
   Ancak daha önce gazetecilerin "Irak savaşında ölen askerlerin hesabını kime vereceksiniz " sorusunu "Tanrı'ya" diyerek yanıtladığı için tepki toplayan İngiltere Başbakanı Blair'in "İnanç ve Toplum İrtibat Grubu"na verdiği destek, hanesine eksi puan olarak yazıldı. İngiliz yönetimine en yakın çevreler dahi, dinin politika üzerindeki etkisini artırmayı amaçlayan projenin, laikliğe darbe vurduğu görüşünde. Bazı yetkililere göre ise, dine etkinlik kazandırma hamlesi nedeniyle İngiliz hükümeti, ABD'deki Cumhuriyetçi Parti yönetiminin politikalarına iyice yaklaştığı izlenimini veriyor. İşçi Partisi'nden pek çok üyesi olan Ulusal Laik Topluluğu da dini komiteye sert tepki gösterdi. 
   
   
</TEXT>
</DOC>
