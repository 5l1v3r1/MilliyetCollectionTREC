<DOC>
<DOCNO> 171788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/son/sondun06.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Uday ve Kusay Musullu bir aile tarafından ihbar edildi... 
</HEADLINE>
<TEXT>

     Irak'ın başkenti Bağdat'ta yayınlanan El Zaman gazetesi, devrik Devlet Başkanı Saddam Hüseyin'in oğulları Uday ve Kusay'ın, bir Musullu aile tarafından ihbar edildiğini yazdı. 
     Haberde, Uday ile Kusay'ın, 1993'de Saddam tarafından idam edilen bir Musullu subayın ailesi tarafından ihbar edildiği öne sürüldü. 
     İki kardeşin savaştan sonra Bağdat'ın Belediyat, Mansur ve Zuhur semtlerinde görüldükleri, bir yerde 4 günden fazla kalmadıkları kaydedilen haberde, Uday ve Kusay'ın, daha sonra Irak-Suriye sınırında yaşadıkları belirtildi. 
     Haberde, Uday ve Kusay'ın öldürüldükleri evde 3 haftadan beri yaşadıkları ve evde cep telefonları, bilgisayar ve bazı özel eşyaların bulunduğu bildirildi. 
     İktidarı ele geçirmek niyetiyle iki kardeşin daima birbirinden ayrı yaşadığını belirten gazete, ''Ölümün onları biraraya getirdiği'' ifadesini kullandı. 
     Gazetenin Musul muhabiri, Kusay'ın eşi ve çocuklarının, ABD kuvvetlerinin, Bağdat'ın batısındaki Ramadi'de bir çiftliğe düzenlediği hava saldırısında öldüklerini bildirdi. 
     
</TEXT>
</DOC>
