<DOC>
<DOCNO> 196825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/soneko13.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
HSBC Bank, yurt genelindeki tüm şubelerini kapattı... 
</HEADLINE>
<TEXT>

     İstanbul'da İngiliz Başkansolosluğu ile birlikte, patlamanın yakınında gerçekleştiği HSBC Bank, İngiliz sermayeli bir banka olarak faaliyet gösteriyor. 
     İstanbul'daki Genel Müdürlük binası önünde meydana gelen patlamada banka çalışanlarından can kaybı ve yaralıların bulunduğunu bildiren HSBC Bank A.Ş., müşteri ve çalışanlarını tehlikeye atmamak için, şubelerini Türkiye genelinde bugün için saat 15.00'den itibaren güvenlik nedeniyle kapatma kararı aldığını açıkladı. 
     Açıklamada, ''ticari faaliyetlerimize yarın itibarıyle dönmeyi hedefliyoruz'' denildi. 
     HSBC Bank A.Ş. Genel Müdürlüğü imzasıyla yapılan yazılı açıklamada, Genel Müdürlük binası önünde meydana gelen patlamanın sonrasında, Genel Müdürlük binasında ağır hasar meydana geldiği belirtildi. 
     ''Bankamız çalışanlarından can kaybı ve yaralılar bulunmaktadır'' denilen açıklamada, konuyla ilgili Valilik Kriz Masası ve İstanbul Emniyet Müdürlüğü ile irtibat halinde olunduğu ve bundan sonraki alınacak tedbirlerle ilgili aksiyonlar konusunda güvenlik birimleriyle koordinasyon içinde hareket edildiği kaydedildi. Açıklamada, daha sonra şu görüşlere yer verildi 
     '''Müşteri ve çalışanlarımızı tehlikeye atmamak için, şubelerimizi Türkiye genelinde bugün için saat 15.00'den itibaren güvenlik nedeniyle kapatma kararı almış bulunuyoruz. ATM hizmetlerimiz kısıtlı olarak devam edebilecektir. 
     Ticari faaliyetlerimize yarın itibariyle dönmeyi hedefliyoruz. HSBC Bank üst yönetimi görevinin başında ve duruma hakimdir.'' 
     
     ANKARA ŞUBELERİNDE DURUM 

     Bu arada geçici kapatma kararı öncesi, Banka'nın Ankara şubeleri yaklaşık 14.00'e kadar işlem yapmadılar. 
     Daha sonra tekrar çalışmaya başlayan HSBC Ankara şubeleri, güvenlik gerekçesiyle müşterileri 3 ve 4 kişilik küçük gruplar halinde almaya başladı. 
     Banka yetkilileri, genel müdürlükte meydana gelen patlama nedeniyle bilgisayar sistemlerinin yavaş işlediğini ve işlem yapmakta güçlük çektiklerini kaydettiler. 
     
     138 YILLIK BANKA 

     HSBC Bankası, 138 yıllık tarihiyle dünyanın en büyük bankalarından birini oluşturuyor. 
     Tek bir banka değil, bünyesinde dünyanın değişik ülkelerinde faaliyet gösteren çok sayıda banka ve finans kurumunu barındıran bir bankacılık grubu olan HSBC'nin adı, grubun çekirdeğini oluşturan ve 1865 yılında kurulan ''Hong Kong Shanghai Banking Cooperation Limited''den geliyor. 
     Hong Kong'da çalışan İskoç asıllı İngiliz işadamı Thomas Sutherland tarafından yerel bir banka olarak kurulan HSBC, Çin ile Avrupa arasındaki ticari ilişkilerin büyümesine paralel olarak faaliyetlerini önce tüm Doğu Asya'ya, ardından bütün dünyaya yaymış bulunuyor. 
     Merkezini Londra'ya taşıyarak bir dünya devi olmasına rağmen, büyüme stratejisi olarak merkezden yayılmayı değil bölgesini iyi tanıyan yerel bankaları bünyesine katmayı seçen HSBC, bu çalışma anlayışını resmi sloganı olan ''dünyanın yerel bankası'' mottosuyla özetliyor. 
     
     100 MİLYON MÜŞTERİ, 983 MİLYAR DOLAR AKTİF... 

     Grubun 30 Haziran itibariyle toplam aktifleri 983 milyar dolara, yılın ilk 6 ayındaki vergi öncesi toplam karı da 6 milyar 112 milyon dolara ulaşıyor. Grubun tüm dünyadaki müşterilerinin sayısı ise 11 milyonu İnternet üzerinden olmak üzere, 100 milyon kişiyi buluyor. 
     HSBC şu anda Asya, Avrupa, Güney ve Kuzey Amerika, Afrika ve Okyanusya kıtalarında toplam 79 ülkede, 9 bin 500 ofis ve 218 bin kişilik bir personelle faaliyet gösteriyor. 
     HSBC, uzun süredir ilgi gösterdiği Türkiye pazarına 2001 Eylül'ünde bir yıl önce girdiği krizden sonra Tasarruf Mevduatı Sigorta Fonu'na devredilen Demirbank'ı satın alarak girmişti. 
     Haziran 2003 tarihi itibariyle yaklaşık 3 katrilyon lira aktif büyüklüğe sahip olan HSBC Bank Türkiye, 159 şube ve 3.421 personel ile hizmet veriyor. 
     AA muhabirinin aldığı bilgiye göre, yakınında patlamanın gerçekleştiği HSBC Bank'ın Zincirlukuyu'daki Genel Müdürlük binasında bine yakın kişi çalışıyor. 
     Bireysel bankacılık, hukuk, mevzuat uyum bölümü, insan kaynakları, finansal planlama ve kontrol, hazine, kurumsal bankacılık, krediler, projeler ve organizasyon birimlerinin yer aldığı Genel Müdürlük'te çalışanların, patlama sonrası tahliye edildikleri öğrenildi. 
     Straw Ölenler arasında İngilizler de var 
     İngiltere Dışişleri Bakanı Jack Straw, İstanbul'da meydana gelen saldırılarda ölenler arasında Türklerin yanı sıra İngilizlerin ve diğer ülke vatandaşlarının da olduğunu söyledi. 
     Straw, parlamentoda yaptığı konuşmada, İngiltere'nin Türkiye'ye seyahat tavsiyesini gözden geçirdiğini ve vatandaşlarını gerekmedikçe İstanbul'a gitmemeleri konusunda uyaracaklarını söyledi. 
     İngiliz bakan, bir soru üzerine de, Türkiye'deki saldırılarla ilgili önceden bir uyarı olmadığını belirtti. 
     

     
</TEXT>
</DOC>
