<DOC>
<DOCNO> 157258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sondun01.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Jennifer Lopez, koynunda yılan beslemiş... 
</HEADLINE>
<TEXT>

     Filminde yönetmen koltuğuna oturtarak şöhret kapılarını açtığı Adam Shankman, Jennifer Lopez'i kelimenin tam anlamıyla sırtından vurdu. Shankman, kendisini şöhrete kavuşturan Lopez'i, hukukçuları güldüren garip bir gerekçeyle mahkemeye verdi. 
     Internetteki ''peoplenews'' ve ''imdb'' sitelerinin haberlerine göre, Lopez'e tıpkı Roma İmparatoru Sezar gibi ''sen de mi Brütüs '' dedirten olay, güzel yıldıza gelen bir mahkeme tebliğiyle ortaya çıktı. 
     ''Darısı Başıma-The Wedding Planner'' filminde oynaması için teklif getirildikten sonra önceden tanıdığı koreograf Adam Shankman'ı öneren ve yönetmenlik koltuğuna oturtan Lopez, büyük ilgi çeken filmin ardından uzun süredir Shankman'ı görmüyordu. 
     Lopez ile Shankman'ın yolları, yönetmenin ünlü sanatçıyı mahkemeye vermesiyle yeniden kesişti. Bizet'nin dünyaca tanınan operası ''Carmen''in beyazperde versiyonunu film şirketine öneren Lopez'in ''kendi fikrini'' çaldığını iddia eden Shankman, avukatının kapısını çaldı. 1875'te ilk kez seyirci karşısına çıktıktan sonra defalarca filme, müzikale, dans gösterilerine, hatta reklam filmlerine bile konu olan ''Carmen''e garip bir biçimde sahip çıkan yönetmen Shankman, Lopez'den 5 milyon dolar da tazminat talep etti. 
     Lopez'in avukatları dava konusunun gülünç olduğunu belirterek, ''Dünyaca tanınan 'Carmen' gibi bir esere sahip çıkıp mülkiyet iddiasında bulunmak, çok şaşırtıcı. İnanılır gibi değil'' yorumunda bulundular. 
     Jennifer Lopez'in yakın çevresinden bir arkadaşı da, Shankman'ı nankörlükle suçlayarak, ''Jennifer, hiçbir yorum yapmadı. O halde ben söyleyeyim. Shankman sadece sıradan bir koreografken, Lopez onu şöhrete kavuşturdu. Çok yazık'' dedi. 
     Lopez, son günlerde ''Bir Erkek On Günde Nasıl Kaybedilir'' filmiyle dikkatleri üzerine çeken aktör Matthew McConaughey ile rol aldığı filmde, nikahını tasarladığı bir damada aşık olan güzel düğün organizatörünü canlandırmıştı. 
     
</TEXT>
</DOC>
