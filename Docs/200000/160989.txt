<DOC>
<DOCNO> 160989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/soneko12.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"Aycell-Aria birleşmesi, kapsama alanında bir numara olacak" 
</HEADLINE>
<TEXT>

     Aycell Genel Müdürü Cahit Paksoy, Aycell ile ARİA'nın birleşmesiyle kurulacak yeni şirketin, bu yıl, kapsama alanı bakımından, Türkiye'deki cep telefonu GSM operatörleri arasında bir numara olacağını söyledi. 
     Paksoy, yeni şirketin, müşteri odaklı anlayışla, abonelere daha kaliteli cep telefonu hizmeti vermeyi amaçladığını belirtti. 
     Paksoy, ''Aycell ile ARİA'nın birleşmesiyle kurulacak şirket, kapsama alanı bakımından bu yıl bir numara olacak, 2006 yılından itibaren de teknolojide bir numara olacak. Şu anda, Aycell ile ARİA'nın, toplam 5 binin üzerinde baz istasyonu var. Bu yıl içerisinde, bu rakam, 7-8 bine ulaşacak. Müşterilere daha iyi teknik hizmet vereceğiz'' dedi. 
     İki şirketin isimlerinin yeni şirket kurulduktan sonra da korunacağını belirten Paksoy, birleşmeden sonra tarifelerde değişiklik olmayacağını bildirdi. 
     Paksoy, yeni abonelerin, her iki şirketin hizmetlerinden faydalanabileceğini söyledi. 
     Aycell'e günde 20-30 bin abonenin başvurduğunu ifade eden Paksoy, yoğun talepten dolayı sıkışıklık yaşandığını, bu nedenle abonelik işlemlerinin gecikebildiğini belirtti. 
     Aycell'e gelen abonelik başvurularının yüzde 30'unun cep telefonuna yeni abone olacaklardan, yüzde 70'inin ise diğer cep telefonu şirketlerine abone olanlardan geldiğini kaydeden Paksoy, kurumsal abonelik başvurusunda bulunanlara, başvuranların sayısının yüzde 1'i ile yüzde 5'i oranında cep telefonu verdiklerini ifade etti. 
     Paksoy, ortaklık anlaşması yapmak için son gün olarak 30 Haziran'ı düşündüklerini ama bunun sadece bir niyet olduğunu, bu sürecin uzama ihtimali bulunduğunu, teknik birleşmenin ise bundan daha uzun bir süreci kapsayacağını sözlerine ekledi. 
     
</TEXT>
</DOC>
