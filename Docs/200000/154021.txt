<DOC>
<DOCNO> 154021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/soneko40.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
KARDEMİR Şirketimizin devletleştirilmesi söz konusu değil 
</HEADLINE>
<TEXT>

     Karabük Demir Çelik Sanayi ve Ticaret A.Ş. Kardemir , ''hisselerin kamu ve KİT'lere olan borçlar karşılığında Erdemir'e verilerek'' şirketin devletleştirilmesinin söz konusu olmadığını bildirdi. 
     Kardemir'den İMKB'ye gönderilen açıklamada, Bakanlar Kurulu Kararnamesi kapsamında borçların yapılandırılması için, şirket ile hükümet yetkilileri arasında görüşmelerin devam ettiği belirtildi. 
     Açıklamada, ''Arz edilmeyen 55 trilyon liralık hisse senetlerimizin, kamuya ve kamu iktisadi teşebbüslerine olan borçlarımız karşılığında Erdemir'e verilerek, Kardemir'in devletleştirilmesi söz konusu değildir'' denildi. 
     Vergi borçlarıyla ilgili olarak, vergi barışı yasasından faydalanılarak toplam 4 trilyon 621 milyar 726 milyon lira, SSK'ya da geçmiş borçlara ait taksitlendirmeden faydalanılarak 2 trilyon 769 milyar lira ödeme yapıldığı dile getirilen açıklamada, yılbaşından bu yana kadar doğan vergi ve sigorta borçlarının da yasal süresi içinde ilgili kurumlara ödenmekte olduğuna işaret edildi. 
     Açıklamada, 2002 Ağustos ayından itibaren hammadde ve hizmet alımlarının da ilgili kurumlara peşin olarak ödendiği dile getirilen açıklamada, şöyle denildi 
     ''Hukumetimizle, kararname kapsamında SSK ve vergi borçları hariç borçlarımızın yapılandırılması için çalışmalar ve görüşmeler devam etmekte olup, Kardemir'in Erdemir'e devri sözkonusu olmadığı gibi mevcut kararname Kardemir'in KİT'lere olan borçlarının tahsilini gerçekleştirmek için çıkarılmıştır.'' 
     




</TEXT>
</DOC>
