<DOC>
<DOCNO> 168717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sondun24.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Türk kamuoyu, K. Irak konusunda aydınlatılmalı" 
</HEADLINE>
<TEXT>

     Eski Başbakan Mesut Yılmaz, Türk kamuoyunun Irak'ın kuzeyindeki gelişmelerle ilgili olarak aydınlatılması gerektiğini söyledi. 
     Yılmaz, Alman Hıristiyan Demokrat Birlik Partisi'nin CDU Kuzey Ren Vestfalya eyaleti teşkilatının Düsseldorf kentinde düzenlediği geleneksel yaz şenliği balosuna katıldı. 
     Yılmaz, Irak'ın kuzeyinde Türk askerlerinin gözaltına alınmasından sonra ABD-Türkiye ilişkilerinin eskisi gibi olamayacağını belirterek, ''Kuzey Irak'ta yaşanan olay, Türk kamuoyu açısından esrarengiz bir olaydır. ABD'nin bu konuda Türk kamuoyunu aydınlatması gerektiğine inanıyorum'' dedi. 
     ABD'nin de Türkiye ile ilişkileri bozuk tutmasının işine gelmeyeceğini ifade eden Yılmaz şunları söyledi 
     ''Amerika'da da sağduyunun hakim olacağını düşünüyorum. Askerlerimizi serbest bırakmaları bunun işaretidir. Amerikan hükümetinin, Kuzey Irak'ta siyasi yapının Irak halkı tarafından belirlenmesi taahhüdü var. Buna uygun davranmaları gerekir. Irak'ta halkın iradesini yansıtmayan kukla rejimler, Amerika'yı sıkıntıya sokacaktır. Şu anda Irak'ta bir geçiş dönemi yaşanmaktadır. Kısa zamanda demokratik bir yönetime geçilmezse, Irak halkının iradesine uygun bir yapı oluşmazsa Amerika sıkıntıya girer.'' Yılmaz, ayrıca Almanya'da olası bir iktidar değişikliğine hazır olunması gerektiğini kaydederek, ülkede muhalefetin şu anda iktidardan çok önde göründüğünü, gelecek seçimlerde şimdiki muhalefetin iktidara gelmesinin olası olduğunu ve Türkiye'nin politikalarını buna göre ayarlaması gerektiğini söyledi. 
     Bochum Üniversitesi'nde misafir öğretim görevlisi olarak AB konularında ders veren Yılmaz, yakın dostu Jürgen Gramke ile birlikte geldiği şenlik balosunda, CDU eyalet teşkilatı başkanı Jürgen Rüttgers ile de bir süre sohbet etti. 
     Yılmaz, parti teşkilatında görevli Bülent Arslan ile de kısa süre görüşerek, ''CDU olarak gelecek seçimleri kazanmak için biraz bastırın'' dedi. 
     
</TEXT>
</DOC>
