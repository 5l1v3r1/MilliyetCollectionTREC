<DOC>
<DOCNO> 181275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/soneko20.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekmekte fiyat spekülasyonuna önlem... 
</HEADLINE>
<TEXT>

     Tarım ve Köyişleri Bakanı Sami Güçlü, ekmekte fiyat spekülasyonlarını önlemek ve sektörün kaliteli buğday ihtiyacını karşılamak için, Toprak Mahsulleri Ofisi'nin TMO 200 bin ton kaliteli ekmeklik buğday ithal edeceğini bildirdi. 
     Güçlü, AB'den buğday ithalatı konusunda tarife kontenjanı bulunduğunu hatırlatarak, ''zamanlama olarak bu ithalatın şimdi yapılmasını uygun gördük'' dedi. 
     Hububatta alım döneminin sonuna yaklaşıldığına işaret eden Bakan Güçlü, şöyle devam etti 
     ''Sektörün kaliteli buğday ihtiyacı var. Ayrıca bu dönemde spekülatif amaçlı hareketlere dikkat etmek, hazırlıklı olmak lazım. Ekmek fiyatlarını izlemek gerekiyor. Bu nedenle ithalatın zamanlamasının uygun olacağını düşündük.'' Bu arada Türkiye Fırıncılar Federasyonu Başkanı Halil İbrahim Balcı, Temmuz ayında düzenlediği basın toplantısında, vatandaşa verdikleri söz gereği ekmek fiyatlarına Ağustos sonuna kadar zam yapmayacaklarını, Ağustos'tan sonra da zammı yüzde 20'nin altında tutmaya çalıştıklarını açıklamıştı. 
     Balcı, ekmeğin içindeki maliyet unsurlarının düşürülmesi yönünde hükümetin tedbir almasını istemiş, bu amaçla TMO'nun devreye sokularak kaliteli buğday ithal edilmesini, mayadaki KDV'nin yüzde 18'den yüzde 1'e indirilmesini önermişti. 
     TMO'nun ithalat kararını değerlendiren Balcı, buğday ithalatının fiyat spekülasyonlarını önlemek açısından yararlı olmakla birlikte, ekmekte tüm maliyetin bundan kaynaklanmadığına işaret etti. 
     Halil İbrahim Balcı, işçi ücretleri ve diğer giderlerdeki artışlar nedeniyle bundan sonraki aylarda, her ilin kendi maliyetlerini dikkate alarak ekmek fiyatlarında ayarlamalar yapabileceğini, ancak bunun yüzde 20'nin üzerinde olmaması yönünde tavsiye kararı aldıklarına belirtti. Balcı, zamdan sonraki fiyatın da 1 yıl süreyle uygulanmasını öngördüklerini kaydetti. 
     Edinilen bilgiye göre Türkiye, AB'den, tarife kontenjanı kapsamında, 100 bin tonu makarnalık olmak üzere, toplam 300 bin ton gümrüksüz buğday ithal edebilecek. 
     TMO, piyasadaki gelişmeleri, alım miktarı ve stoklarını dikkate alarak 200 bin tonluk ekmeklik buğday ithalatının yapılmasının uygun olacağı yönünde görüş bildirdi. Tarife kontenjanı kapsamında makarnalık buğday ithalatının ise gerekirse özel sektör tarafından yapılabileceği belirtiliyor. 
     Ekmekte fiyat spekülasyonlarını önlemek için, bu yıl başında TMO'ya 400 bin tona kadar buğday ithalatı yetkisi verilmiş, bu ithalatın 150 bin tonu yapılmıştı. 
     İthalat kararında, TMO'nun alım miktarının düşüklüğünün de etkili olduğu belirtiliyor. 
     
</TEXT>
</DOC>
