<DOC>
<DOCNO> 187571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sonspo21.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Shearer Gerekli sonucu alacağız... 
</HEADLINE>
<TEXT>

     Televizyondan maçı yorumlamak üzere İstanbul'a gelecek olan İngiltere Milli Takımı'nın eski kaptanı Alan Shearer, İngiltere'nin, Cumartesi günü Türkiye karşısında gerekli sonucu alacağından emin olduğunu söyledi. 
     Basına konuyla ilgili bir açıklama yapan Shearer, arkadaşlarının İstanbul'a giderek görevlerini yerine getireceğini ve bütün ülke halkının istediği sonucu alacağını belirtti. 
     Alan Shearer, İngiliz futbolcuların birlik içinde olduğunu, kötü bir sonuç alacaklarını sanmadığını kaydederek, İngiltere'nin finallere gidebilmek için 1 puana ihtiyacı olduğunu hatırlattı. 
     33 yaşındaki Newcastlelı oyuncu, hafta başında, doping testine gidecek kan örneğini geç vermesinden dolayı Rio Ferdinand'ın kadrodan çıkartılmasını protesto etmek için İngiliz futbolcuların milli maça çıkmayacakları yolundaki spekülasyonlara inanmadığını belirterek, arkadaşlarının bu durumdan etkileneceğini sanmadığını ve Türkiye'ye giderek, hepsinin görevini yapacağını söyledi. 
     2000 Avrupa Futbol Şampiyonası'ndan sonra milli takımda oynamayan Shearer, 63 kez milli formayı giymiş ve 30 gol atmıştı. 
     Shearer, her teknik direktör gibi Sven Goran Eriksson'u da zor bir maçın beklediğini belirterek, ''Ancak arkadaşlarımın, herkesin beklediği sonucu getirmek için çok çalışacaklarına inanıyorum'' dedi. 
     
</TEXT>
</DOC>
