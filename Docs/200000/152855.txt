<DOC>
<DOCNO> 152855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sontur21.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan AK Parti hiçbir zaman gerilimin tarafı olmayacak 
</HEADLINE>
<TEXT>

     Başbakan Recep Tayyip Erdoğan, ''AK Parti, hiçbir zaman gerilimin tarafı olmayacak, olmamaya da en büyük özeni göstermektedir'' dedi. 
     Başbakan Erdoğan, partisinin İstanbul İl Başkanlığı'nca Abant'ta düzenlenen istişare toplantısının sona ermesinin ardından gazetecilerin sorularını yanıtladı. 
     Erdoğan, ekonomide iyi gelişmeler olduğunu ve Irak savaşının kısa sürdüğünü belirterek, ''Buna rağmen bir kriz ortamı var. Bir yerlerden düğmeye mi basıldı. Siz bu gelişmeleri neye bağlıyorsunuz '' diye soran gazeteciye, kendisi ve partisinin 3 Kasım seçimleri öncesi ve sonrasında bir gerilimin tarafı olmayacaklarını söylediğini bildirdi. Bu gayretlerinin süreceğini belirten Erdoğan, şöyle konuştu 
     ''Burada gerilimin tarafı olur durumda olanlara bunu sorun. AK Parti hiçbir zaman gerilimin tarafı olmayacak, olmamaya da en büyük özeni göstermektedir. Gerek ben, gerekse arkadaşlarım bu hassasiyet içerisindeyiz. Fakat bizler ülkenin ekonomisiyle, kalkınmasıyla, Türkiye'nin bu fiziki değişimini başarmasına yönelik adımları atarken hala farklı dünyada dolaşan veya dolaşmak isteyenlere de benim söyleyeceğim hiçbir şey yok. Onun en güzel cevabını ve değerlendirmesini vatandaş zaten gayet güzel bir şekilde verdi.'' Başbakan Erdoğan, kamu yönetimi reformu çalışmalarının devam ettiği ve kamu çalışanlarının emeklilik yaşının 65'den 61'e indirilmesinin Resmi Gazete'de yayımlandığı hatırlatılarak, ''Acaba bütün bunlarla arı kovanına çomak sokuluyor gibi birşey mi var '' diye sorulması üzerine şunları söyledi 
     ''Hayır, biz bunların hepsini müzakere ederek, danışarak, dertleşerek, dünyadaki tüm gelişmiş ülkeleri önümüze yatırarak yapıyoruz. Bizim buradaki derdimiz şudur Türkiye, bir değişim, dönüşüm sürecini yaşayacaksa ve bunu çağdaş bir şekilde gerçekleştirecekse yapılması gereken neyse onları yapmamız gerekir. AB müktesebatında en önemli konulardan birisi yerelleşmedir ve yerel yönetimlerin güçlendirilmesidir. Yerel yönetimlerin güçlendirilmesiyle ilgili attığımız bu adımı bakıyorsunuz Anamuhalefet Partisi Lideri, eyalet anlayışı olarak ileri sürüyor. Önce eyalet anlayışı nedir bunu öğrenmeleri lazım. Eyalet anlayışında kanun koyucu anlayışı vardır. Eyaletler, kendi yapıları içerisinde kanun koyma hakkına sahiptirler. Biz yerel yönetimlere böyle bir yetkiyi vermiyoruz. Kanun koyma yetkisi yine Ankara'nındır, parlamentonundur. Yerel yönetimler sadece güçlenecektir. Koordinatör belediyecilik anlayışını illerde gerçekleştireceğiz. İmar disiplinini ve şehirlerimizdeki plan bütünselliğini ortaya koyacağız. Şu anda yüzde 65'i plansız olan Türkiye'nin planlı hale gelmesini ve çalışmaların Türkiye'nin tamamında bitirilmesini, arazi mafyası denilen olayın son bulmasını ve nerelerde neyin yapılacağını baştan herkesin bilmesi gereğini ortaya koyacağız. Bunu yapmak herhalde arı kovanına çomak sokmak değil, tam aksine Türkiye'yi en doğusundan en batısına, en kuzeyinden en güneyine kalkındırmanın en ciddi adımıdır.'' Bundan rahatsız olanların bulunup bulunmadığının sorulması üzerine de, ''Artık onu siz takdir edin'' dedi. 
     Erdoğan, MGK Genel Sekreteri Orgeneral Tuncer Kılınç'ın Avrupa'da yaptığı açıklamalardan rahatsızlık duyup duymadığı sorusuna karşılık, ''Bunların hepsini halk demokrasi içerisinde değerlendirir. Herkes, gerek kurum olarak Anayasa'nın tanımı neyse bu tanım içerisindeki görevini yapmalıdır'' dedi. 
     Başbakan Erdoğan, ''Ekonomiyle ilgili çalışmalar içerisinde İslam bonosundan bahsediliyor. Böyle bir çalışma var mı '' sorusuna, ''İlk defa sizden duyuyorum. Sağır duymaz, uydurur'' karşılığını verdi. 
     





</TEXT>
</DOC>
