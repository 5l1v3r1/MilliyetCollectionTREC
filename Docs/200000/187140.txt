<DOC>
<DOCNO> 187140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/ekonomi/eko03.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'a 3.5 katrilyonluk haciz 
</HEADLINE>
<TEXT>

   İstanbul Defterdarlığı, Uzanlar'ın gizlediği 7.4 katrilyonluk mevduatın vergisi için harekete geçti. Defterdarlık vergi aslı ve cezaları ile birlikte 3.5 katrilyonluk haciz başlattı 
      NEDİM ŞENER 
   
   İstanbul Defterdarlığı, sahibi oldukları İmar Bankası'nda 8.1 katrilyon liralık mevduat için çifte kayıt tutan Uzan ailesine, toplam 3.5 katrilyon liralık haciz başlattı. Hesap Uzmanları Kurulu'nca oluşturulan ekip tarafından ortaya çıkartılan 3.5 katrilyonluk tutarın, Uzanlar'ın faiz kazançları dolayısıyla mevduat sahiplerinden kestikleri halde devlete ödemedikleri stopajlardan kaynaklandığı belirtildi. 
   BDDK'ya gönderdikleri hesap izleme formlarında, İmar Bankası'ndaki 444 bin 126 hesaptaki 8.1 katrilyonluk mevduatın sadece 735.5 trilyonluk bölümünü gösteren Uzanlar'ın, gizlenen 7.4 katrilyonluk mevduatla ilgili stopajları da ödemedikleri ortaya çıktı. 3.5 katriyonluk tutarın 813 trilyonluk bölümü vergi aslından, kalan 2.7 katrilyonu ise gecikme faizi ve cezalardan oluşuyor. 
   Hesap Uzmanları Kurulu'ndan gelen yazı üzerine İstanbul Defterdarlığı Uzan Grubu'na ait tüm mal varlığı üzerine ihtiyati haciz uyguladı. Haciz İşlemi İmar Bankası Genel Müdürlüğü'nün bağlı olduğu Boğaziçi Kurumlar Vergi Dairesi tarafından başlatıldı. Stopajların şube bazında gerçekleşmesinden dolayı, İmar'ın 170 şubesinin bağlı olduğu vergi dairelerine de yazı gönderilerek, ihtiyati haczin çapı genişletildi. Bu kapsamda Uzan ailesinin menkul ve gayrimenkullerine de haciz işlemi yapılıyor. 
   
   Helikopterler aranıyor 
   Daha önce Rumeli Havacılık'a 9 trilyonluk borcu için ihtiyati haciz uygulayan İstanbul Defterdarlığı, tüm aramalara rağmen şirkete ait iki helikoptere ulaşamadı. Biri uçak üçü de helikopter olmak üzere toplam dört hava taşıtına sahip Rumeli Havacılık'ın vergi borcundan dolayı Genç Parti Genel Başkanı Cem Uzan'a da yurtdışına çıkış yasağı konurken, kiralık olan uçak ile bir helikoptere haciz konamayacağı bildirildi. Defterdarlık bunun üzerine birisi askeri amaçlarla kullanılan Skorsky olmak üzere Uzanlar'a ait iki helikopteri ele geçirmeye uğraşıyor. 
   
   New York Post'a manşet oldular    CAN KAMİLOĞLU New York DHA 
   New York Post gazetesi "Uzanlar'ın dolapları" ana başlığı ile verdiği bir haberde, Uzan ailesinin yaptığı sahtekarlıkları ortaya koydu. Uzan ailesi, Donald Trump'dan satın aldığı 38 milyon dolarlık ev ile üç yıl önce de New York Post'a haber konusu olmuştu. Gazetede, Uzanlar için bu kez "Türk halkından hortumladıkları paralarla ortadan yok oldukları, İmar Bankası'ndaki 6 milyar doları çeşitli sahtekarlıklarla buharlaştırdıkları" yazıldı. Haberde "1.3 milyar dolarlık malvarlığı olan Kemal Uzan'ın saklandığı ve İngiltere, ABD ya da Türkiye'de yakalandığı an tutuklanacağı" ifadesi yer aldı. 
   
   Boşandı ama kurtulamadı    NEZİH GÜROL, BERTAN AĞANOĞLU İstanbul 
   Tasarruf Mevduatı Sigorta Fonu TMSF , Hakan Uzan'ın eski eşi Yeşim Salkım'ın da aralarında bulunduğu 48 kişinin listesi yanda yeni çıkan 4969 sayılı kanun kapsamında mal varlıklarına tedbir koydurdu. 
   TMSF, savcılığa gönderdiği 54 sayfalık son raporda, 6.5 katrilyon lirayı, Uzan Grubu ile birlikte hareket ederek buharlaştırdıkları belirtilen 48 kişinin malvarlığına tedbir konulması talebinde bulundu. Şişli 2. Sulh Ceza Mahkemesi de başvuruyu değerlendirerek 48 kişinin mal, hak ve alacakları dahil, kıymetli evrak, banka kasası ve nakit paralarına tedbir konulmasına karar verdi. Mallarına tedbir konulması istenenler arasında, Hakan Uzan'ın eski eşi Yeşim Salkım, Genç Parti Genel Başkan Yardımcısı Ufuk İlkiz, Müştak Ayvaz, Cem Şaşmaz, Erol Köse, Meltem İşgörür ve Telsim'e yeni atanan İhsan Hasan Pilav da bulunuyor. İmar Bankası ile ilgili olarak TMSF'nin talebi üzerine daha önce de 113 kişinin mallarına tedbir konulmuştu. 
   
   Adliyede İmar Bankası toplantısı 
   İmar Bankası soruşturmasını yürüten savcılar, Bankacılık Düzenleme ve Denetleme Kurumu BDDK uzmanları ile emniyet yetkilileri toplantı yaptı. Şişli Adliyesi'nde bir araya gelen Şişli Cumhuriyet Başsavcısı Metin Fadıllıoğlu, soruşturmayı yürüten savcılar Mecit Ceylan, Sait Kunt ve Suudi Güner, Mali Şube Müdürlüğü'nden sorumlu Emniyet Müdür Yardımcısı Şammaz Demirtaş, Mali Şube Müdürü Mustafa Aktaş ve BDDK uzmanlarının toplantısı yaklaşık dört buçuk saat sürdü. Fadıllıoğlu, soruşturmanın geldiği aşamayı görüştüklerini belirterek, toplantıya Mali Suçları Araştırma Kurulu'ndan teknik elemanların da katıldığını söyledi. 
   
   1 - Ahmet Oğuz ÖZCÜ 
   2 - Cengiz ÖZTABAK 
   3 - Alaaddin SAFİ 
   4 - Antoma Betancourt LUNA 
   5 - Aziz Sertaç AKYÜZOL 
   6 - Bülent KAYTAZ 
   7 - Bülent KUŞAKSIZOĞLU 
   8 - Cemal TÜFEKÇİ 
   9 - Coşkun ÇOROĞLU 
   10 - Çağdaş ERGİN 
   11 - Deniz YILDIR 
   12 - Edita KALAFAT 
   13 - Elçin ELMACI 
   14 - Enis ZAİMOĞLU 
   15 - Enver İBEK 
   16 - Erhan BUYRUK 
   17 - Erol KÖSE 
   18 - Ersin ÇEBİ 
   19 - Fatih AZAMİ 
   20 - Fatma SARI 
   21 - Hacı Ahmet BAŞ 
   22 - Hülya Ayşe AKSEL 
   23 - Hüseyin Engin SAYDAM 
   24 - İhsan Hasan PİLAV 
   25 - Mehmet GÖNÜLLER 
   26 - Mehmet ŞİBİK 
   27 - Meltem İŞGÖRÜR 
   28 - Meryem BULDU 
   29 - Metin ÖNER 
   30 - Mustafa Orhan PINARLI 
   31 - Müştak AYVAZ 
   32 - Namık Kemal DERECİ 
   33 - Orhan Cem ŞAŞMAZ 
   34 - Sadrettin BALAMAN 
   35 - Sait Selahattin SAKARYA 
   36 - Sedat HAYRAN 
   37 - Selim ÖCAL 
   38 - Selma KURU 
   39 - Semra ÇIPLAK 
   40 - Sinan TOPKORU 
   41 - Süleyman Caner SİPAHİ 
   42 - Süleyman DİKKAKLİ 
   43 - Tunç BURUŞUKOĞLU 
   44 - Turgay GÜZELER 
   45 - Ufuk İLKİZ 
   46 - Vasıf Soner ÇOKBİLGİN 
   47 - Yeşim SALKIM 
   48 - Yılmaz DAĞDEVİREN 
   
   
</TEXT>
</DOC>
