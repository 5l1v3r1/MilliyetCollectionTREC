<DOC>
<DOCNO> 177003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sonspo12.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Ağrı Dağı'nın zirvesine ulaşıldı... 
</HEADLINE>
<TEXT>

     AKUT Başkanı Nasuh Mahruki liderliğindeki 14 kişilik ekip, Ağrı Dağı'nın zirvesine ulaştı. 
     AKUT Başkanı Nasuh Mahruki, bu sabah 4 bin 200 metredeki kamp yerinden zirve denemesi yapmak üzere hareket ettiklerini belirterek, zirve tırmanışını tamamlayıp geri dönüşe başladıklarını bildirdi. 
     Ağrı Dağı'nın 5 bin 137 metre yüksekliğindeki zirvesine ulaştıklarında saygı duruşunun ardından İstiklal Marşı okuduklarını anlatan Mahruki, by-pass ameliyatı geçiren hastaların kurduğu ''Kulüp By-Pass''ın bayrağını da zirveye diktiklerini söyledi. 
     Sabah zirve tırmanışına katılan Memorial Hastanesi doktorlarından Faruk Tükenmez ile Prof.Dr.Bingür Sönmez'in oğlu Ozan Sönmez'i de kondisyon eksikliği nedeniyle 4 bin 750 metrede bıraktıklarını anlatan Mahruki, ''26 kişiyle başladığımız tırmanışta 14 kişi zirveye ulaştık. Kondisyon eksikliği gördüğümüz veya çıkışta olumsuzluk yaşabilecek kişilerin zirve yapmasına izin vermedik. Şu anda herşey gayet iyi gidiyor. 4 bin 200 metre kampımıza inmeye başladık.'' Bu arada by-pass ameliyatı geçirmiş Selim Sitar ile Ayhan Çakar'ın kendilerine eşlik eden AKUT üyeleriyle birlikte sabah saatlerinde 4 bin 200 metreden 3 bin 350 metreye inişe geçtikleri öğrenildi. 
     Öte yandan tırmanışa katılan işadamı İhsan Kalkavan'ın da 4 bin 200 metredeki kamptan 3 bin 350 metrede bulunan ana kampa indiği öğrenildi. 
     
</TEXT>
</DOC>
