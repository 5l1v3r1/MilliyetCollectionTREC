<DOC>
<DOCNO> 176199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/ekonomi/eko05.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Alımlar 12.500'ün görülmesini sağlayabilir 
</HEADLINE>
<TEXT>

   Referandum beklentisinin kısa vadede gündemden çıkması borsada alımları güçlendirebilir 
   Zeynep Candan AKTAŞ 
   
   Hafta başında gelen alımlarla 12.075 puanı test eden endeks bu seviyeyi en son şubat ayında görmüştü. Gelen kar satışlarıyla 11.660 puana gerilenmesinin ardından toparlanma çabalarıyla 11.877 puan test edildi. Bu aynı zamanda haftanın kapanışı oldu. Önümüzdeki haftalarda risk oluşturması beklenen 'orman vasfını kaybetmiş arazilerin satışına ilişkin yasanın' Cumhurbaşkanı tarafından bir kez daha veto edilmesi kısa vadede referandum riskinin ertelenmesini sağladı. Yasa TBMM'ce bir kez daha görüşülerek Cumhurbaşkanına gönderilecek. Herhangi bir değişiklik yapılmazsa Cumhurbaşkanı yasayı ya onaylayacak ya da referanduma götürebilecek. İkinci gündem konusu olan 'Irak'a asker gönderilmesi ise giderek daha fazla tartışılmaya başlandı. Gönderilecek askerin nerede konuşlandırılacağı, sayısı gibi giderek daha fazla ayrıntı gündeme gelmeye başladı. 
   Teknik olarak uzun vadeli direnç bölgelerine ulaşan senetlerde kısa süreli dinlenmeler görülmeye başladı. Hacimlerde de daralmalar görülüyor. Önümüzdeki hafta hacim artışı sağlanamazsa dinlenme görünümleri biraz daha etkili olmaya başlayacak. 
   Ancak referandum beklentisinin kısa vadede gündemden çıkmasıyla endekste 12.500'lere doğru bir atak izlenebilir. 12.500'ün yukarı geçilebilmesi için Kasım 2002'in üstünde bir hacim yakalanması gerekiyor. 
   
   
</TEXT>
</DOC>
