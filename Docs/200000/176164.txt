<DOC>
<DOCNO> 176164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sontur05.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Orman Bakanı "Yasa kısa zamanda tekrar meclise gelecek" 
</HEADLINE>
<TEXT>

     Çevre ve Orman Bakanı Osman Pepe, Cumhurbaşkanı Ahmet Necdet Sezer'in Anayasa değişikliğini iade gerekçelerine katılmadığını belirterek, ''Uzun olmayan bir süre içerisinde, zannediyorum ki belirlenecek takvim doğrultusunda, bu konu tekrar parlamento gündemine gelecek'' dedi. 
     Pepe, orman niteliğini yitiren alanların satışına olanak sağlayan yasanın iadesinin Sezer'in takdiri olduğunu belirterek, ''Bu karara saygı duymamız lazım. Fakat, Sayın Cumhurbaşkanı'nın iade gerekçelerine katılmam mümkün değil. Çünkü, Cumhurbaşkanımızın, Nisan ayında yapmış olduğumuz Anayasa değişiklik paketinde 169. ve 170. maddelerle alakalı olarak gıyabi gerekçelerini göz önünde bulundurarak gerekli düzenlemeleri yaptık'' dedi. Pepe, Cumhurbaşkanı'nın Anayasa değişiklik teklifini iade gerekçelerine katılmasının mümkün olmadığını belirterek, ''Katılamayacağımı, katılmamın mümkün olmadığını, Sayın Cumhurbaşkanı'nın gerekçelerini okuduktan sonra geniş kapsamlı bir şekilde ifade ettim'' dedi. 
     
     ''KAPANIN ELİNDE KALMIŞ...'' 
     Çevre ve Orman Bakanı Pepe, ''Cumhurbaşkanı Sezer'in iade gerekçesinde yer alan, yasanın kestane ve kızılağaç ormanlarını korumasız bırakacağına, özellikle Doğu Karadeniz ormanlarının yok edilmesine neden olacağına ilişkin düşüncelerine katılıyor musunuz '' sorusunu ise şöyle yanıtladı 
     ''Türkiye'de 5-6 milyar metrekarelik orman vasfını yitirmiş arazi var. Bu arazilerin üzerinde yüzbinlerce konut var. Bu araziler üzerinde devletin resmi binaları, kaymakamlık binası var. Devlet altyapısını götürmüş, üst yapısını getirmiş mahalleler, ilçeler, beldeler, köyler ve belediyeler oluşmuş. Buraların bir daha orman vasfına dönüştürülmesi, orman olarak değerlendirilmesi mümkün değil. Burada orman köylüsü yaşamıyor, defalarca el değiştirmiş üzerlerinde apartmanlar, fabrikalar, 450 binden daha fazla konut var. Şimdi bunlar bugüne kadar devlete vergi, harç ve herhangi bir şekilde para ödemiyorlar. 
     Biz diyoruz ki, bu 2B arazileri diye kısaca tarif etmiş olduğumuz bu araziler, orman kadastro komisyonları yapmış oldukları çalışmalardan sonra ormanın kontrolünün dışına çıkıyor. Biz bunlara artık bundan sonra karışmıyoruz. Çevre ve Orman Bakanlığı'nın Orman Genel Müdürlüğü bu arazilere bu aşamadan sonra müdahale edemez, Hazine de müdahale etmez. Peki bu arazilerin sahibi kim Belli değil. Bu belirsizlik içerisindeki araziler bir noktada tutanın elinde kalmış, kapanın elinde kalmış. Fiili bir durum var Türkiye'de...'' Bu fiili durumu yasallaştırmak istediklerini ifade eden Pepe, ''Bazıları haksız tasarruf ve kazançlar olduğunu iddia ediyor. O zaman gelin, Meclis komisyonları kuralım, satalım, parasını alalım. Öncelik olarak 170. maddede yapmış olduğumuz değişiklik doğrultusunda da kullanalım'' diye kaydetti. 
     
     ''TÜRKİYE'NİN SOSYAL YARASI'' 
     Orman vasfını kaybetmiş araziler konusunda yapılan yanlışların Türkiye'nin sosyal bir yarası olduğunu anlatan Bakan Pepe, ''Bu konu kangrenleşmiş, devletin sırtında bir kambur. Bunun mutlaka tedavi edilmesi lazım. Nasıl çözeceğiz bunu Yani biz bunları satmazsak, eğer bunları bugün orman köylüsü kullanıcısından başlamak üzere elimizden çıkartmazsak olmaz'' diye konuştu. 
     Osman Pepe, hükümet olarak, parti olarak, bu konuyu süratli bir şekilde değerlendireceklerinin altını çizerek, sözlerini şöyle sürdürdü 
     ''Önümüzde uzun olmayan bir süre içerisinde, zannediyorum ki belirlenecek takvim doğrultusunda, bu konu tekrar parlamento gündemine gelecek. Zaten Sayın Cumhurbaşkanı parlamentoya iade edince, tekrar Anayasa komisyonuna gidecek. Anayasa komisyonunda bir kez daha görüşülecek. Oradan Genel Kurul'a gelecek, yeterli çoğunlukla yani en az 367 rey alırsa tekrar Sayın Cumhurbaşkanı'na gidecek. Cumhurbaşkanı o zaman kendi tasarruflarını tekrar kullanma durumu ile karşı karşıya kalacak. 367 alarak Cumhurbaşkanı'na gönderilirse, Cumhurbaşkanı'nın sadece ve sadece ya referanduma gönderme ya da imzalama alternatifi var, başka alternatifi yok.'' Bakan Pepe, iade gerekçesinde, Anayasa'nın 44. maddesinin devlete erozyonla mücadele görevi verdiğine işaret edilerek, ''Toprak kayıplarının artmasına neden olacak söz konusu düzenleme Anayasa'nın bu kuralına uygun düşmemektedir'' ifadesinin yer alması konusunda da şunları söyledi 
     ''Biz, bu yapmış olduğumuz düzenlemede erozyonla mücadeleye ciddi bir kaynak harcayacağımızı, ayıracağımızı açıkladık. Çünkü, Türkiye erozyonla mücadeleye, ağaçlandırma çalışmasına yeterince kaynak ayıramıyor. Türkiye'de ciddi bir kaynak sıkıntısı var. İşte kaynağın adresini gösteriyoruz. Buradan alalım, kullanalım diyoruz. Biz kaynağı bulduk aslında. Ama şimdi kaynağı kullanmak için önümüzün açılmasını bekliyoruz, açıkçası bu.'' 
     
</TEXT>
</DOC>
