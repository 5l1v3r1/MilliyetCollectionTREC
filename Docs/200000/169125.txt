<DOC>
<DOCNO> 169125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/soneko09.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerli pirinç daha lezzetli... 
</HEADLINE>
<TEXT>

     Türk tüketicilerin, yerli pirinci daha lezzetli bulduğu ve ithal pirinç yerine yerli pirinci tercih ettiği bildirildi. 
     Kocaeli Üniversitesi'nden Araştırma Görevlisi Nurcan M. Kubaş'ın ve Doçent Dr. Okan Gaytancıoğlu'nun ''Pirinç Tüketimi ve Tüketici Tercihleri'' konulu araştırmasına göre, dünyada önde gelen pirinç ithalatçısı ülkelerden biri olan Türkiye'de, tüketiciler alışverişlerinde ithal pirinçten çok yerli pirince yöneliyor. 
     Araştırmaya göre, pirinç alışverişleri genelde ayda bir yapılıyor. Alışverişlerde ise genelde 3 kiloluk ambalajlar seçiliyor. 
     Pirinç alırken, Türk tüketicisini etkileyen faktörlerin başında ''temiz taneli pirinç'' ve ambalaj geliyor. Tüketiciler temiz taneli pirinci kaliteli olarak görürken, dolgun tanelilik, kırıklı olmaması ve ambalajın iyi olması gibi konular tercihlerde önem arz ediyor. 
     Tüketiciler, ithal pirinç ile yerli pirinci karşılaştırdığında, yerli pirincin daha lezzetli olduğunu ve ithal pirince göre daha çabuk piştiğini ifade ediyorlar. 
     
     PİRİNÇ ALIRKEN FİYAT ÖNEMLİ DEĞİL 
     Tüketim tercihlerinde önemli rol oynayan marka bağımlılığı, pirinç alımlarında da etkili oluyor. 
     Araştırmaya göre, pirinç alırken tüketiciler fiyatı dikkate almıyor ve ucuz pirinç tüketmekten kaçınarak, aynı marka pirinç almaya özen gösteriyor. 
     Türkiye'de kişi başına yılda yaklaşık 7.9 kilogram pirinç tüketiliyor ve Türk tüketiciler en çok Baldo pirinci seviyor. 
     Çeşit olarak ise Baldo pirinçten sonra Calrose ve Jasmine pirinç tercih ediliyor. 
     Türkiye'de tüketilen pirinçlerin yarısından fazlası başta ABD olmak üzere Mısır, İtalya ve Çin gibi ülkelerden ithalat yoluyla sağlanıyor. Yurtiçi çeltik üretiminde önemli artışlar görülmediğinden bu ülkelerden yapılan ithalat her geçen gün artıyor. Özellikle ithal pirinç fiyatlarının yerli pirinç fiyatlarına göre düşük olması, ithal pirinçlerin piyasada tutulmasına neden oluyor. 
     Türkiye'de çeltik işleyen 104 adet çeltik fabrikası bulunuyor. Bu fabrikaların toplam 2.2 milyon ton çeltik işleme kapasitesi bulunurken, yılda 350 bin ton çeltik işleyerek, ortalama yüzde 20 kapasite ile çalışıyorlar. 
     
</TEXT>
</DOC>
