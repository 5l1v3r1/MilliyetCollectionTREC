<DOC>
<DOCNO> 169046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/spor/aspo.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
SON İMPARATOR 
</HEADLINE>
<TEXT>

Fenerbahçe'nin flaş transferi Pierre van Hooijdonk dün İstanbul'a geldi, yer yerinden oynadı. Hollandalı yıldızı coşkulu bir taraftar topluluğu karşıladı ancak aşırı izdiham nedeniyle ünlü golcü kargo çıkışından kaçırıldı 
     YUSUF KOBAL 

     Köşe kapmaca 
     FENERBAHÇE'NİN Dünyaca ünlü golcüsü Pierre Van Hooijdonk'un İstanbul'a gelişi muhteşem oldu. Özel uçakla Sabiha Gökçen Havalimanı'na inen Hollandalı yıldızı görebilmek için yüzlerce Sarı - Lacivertli taraftar Kurtköy'e koştu. Aşırı izdiham nedeniyle yöneticiler Hooijdonk'u farklı bir yerden çıkarmak isteyince, taraftarlarla ünlü golcü arasında müthiş bir köşe kapmaca yaşandı. Hooijdonk sonunda kargo çıkışından kaçarak oteline gitti. 
     
     'Seyirciye geldim' 
     HAVALİMANINDA kısa bir basın toplantısı düzenleyen yıldız futbolcu, "Geçen sezon Şampiyonlar Ligi'nde Fenerbahçe ile yaptığımız maçta taraftarların bana gösterdiği ilgi hoşuma gittiği için Sarı - Lacivertli kulübü seçtim. Onlar benim buraya gelişimin sebebidir" diye konuştu. Akşam yöneticiler ve yeni transfer Fabio Luciano ile yemek yiyen Hooijdonk bugün sağlık kontrolünden geçecek, ardından iki yıllık sözleşme imzalayacak. 
     
Forması satılıyor      HOLLANDALI golcü Pierre van Hooijdonk'un formaları Fenerium mağazalarında satılmaya başlandı bile... 17 numaralı formayı giyecek olan Hollandalı yıldızın bugün Fenerium'da Sarı - Lacivertli taraftarlarla buluşacağı ve forma imzalayacağı belirtildi. Bu arada üst üste alınan futbolcularla yoğun bir trafik yaşayan Transfer Komitesi üyeleri bir hafta dinleneceklerini, ardından yeniden harekete geçeceklerini söylediler. 
     
     
TÜRKİYE MİLLİYET'TEN ÖĞRENDİ      İkisi de dünya yıldızıydı. Ve iki büyük kulübümüzün formalarını giyeceklerdi. Hollanda, büyüklerin karargahı olmuş, Van Hooijdonk ile Frank De Boer, futbol gündeminin satır başına oturmuştu. Hooijdonk'un her konuda Fenerbahçe ile anlaştığını ilk kez MİLLİYET'ten okuyanlar, "Yıldırım operasyonun" sözleşme ile sonuçlanan aşamasını da yine MİLLİYET'ten izlerken şaşırmadılar. 
     De Boer transferi de MİLLİYET rotasındaki gelişmeleriyle sonuçlanmış ve Hollandalı yıldız Sarı - Kırmızılı formayı ilk kez sırtına geçirirken, Başkan Özhan Canaydın ile birlikte karşısında MİLLİYET objektifini bulmuştu. Çünkü De Boer aslında o gün Galatasaraylı olmuştu. 
     İşte tüm Türkiye, doğru ve tarafsız haber klasiğine bir daha tanık oluyordu. Cin olmadan adam çarpmanın peşine düşenlerin de alkışlarını duyar gibiyiz. Çünkü biz MİLLİYET'iz... 
     

</TEXT>
</DOC>
