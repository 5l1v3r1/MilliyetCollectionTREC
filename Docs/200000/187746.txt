<DOC>
<DOCNO> 187746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sondun31.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Nobel'in yankıları... AB İyi haber, Chirac Olağanüstü bir seçim 
</HEADLINE>
<TEXT>

     Avrupa Birliği AB İranlı insan hakları savunucusu avukat bayan Şirin Ebadi'nin Nobel Barış Ödülü'nü kazanmasının İran ve diğer İslam ülkelerinde insan hakları açısından iyi haber olduğunu söyledi. 
     AB Savunma ve Dış Politika Yüksek Temsilcisi Javier Solana, bugün yaptığı açıklamada, diğer İranlı insan hakları avukatları ve savunucularının yanı sıra Ebadi'nin ''cesaret ve kararlılığını derinden takdir ediyorum. Bayan Ebadi kendi bölgesi ve bütün dünya için her zamankinden daha fazla ilham kaynağıdır'' dedi. 
     İran'ın insan hakları durumunun iyileşmesinde Ebadi'nin oynadığı role dikkat çeken Solana, ''Bayan Ebadi sadece İranlı vatandaşlarını somut, tekil davalarda savunmakla kalmadı, İran içindeki hayati insan hakları tartışmasına da katıldı'' dedi. Öte yandan, Fransa Cumhurbaşkanı Jacques Chirac, 2003 Nobel Barış Ödülü'nün Ebadi'ye verilmesinin ''olağanüstü bir seçim'' olduğunu belirti. 
     Ziyaret için Fas'ta bulunan Chirac, ödülün Ebadi'ye verilmesinden duyduğu memnuniyeti dile getirerek, ''Nobel barış ödülü, hayatını tamamen demokrasi, insan hakları savunuculuğuna ve hoşgörüsüzlüğe karşı mücadeleye adamış bir kişiye verilmiştir'' dedi. 
     
     CARTER KUTLADI 
     ABD'nin eski başkanlarından Jimmy Carter, Nobel Barış Ödülü'nü kazanan İranlı hukukçu Şirin Ebadi'nin ödülü kazanmasından sevinçli olduğunu açıkladı. 
     2002 Nobel Barış Ödülü sahibi Carter, Mısır'ın müteveffa Devlet Başkanı Enver Sedat ve Filistin Devlet Başkanı Yaser Arafat'tan sonra Nobel Barış Ödülü'nü kazanan tarihteki üçüncü Müslüman olan Bayan Ebadi'yi kutlarken, ''Eşim Rosalynn ile birlikte Şirin Ebadi'yi kutlamaktan sevinç duyuyoruz'' dedi. 
     İlk Arap-İsrail barışının mimarları Mısır Devlet Başkanı Enver Sedat ile İsrail Başbakanı Menahem Begin, 1978'de Jimmy Carter'ın arabuluculuğunda Camp David antlaşmasıyla Nobel'i paylaştılar. Filistin Devlet Başkanı Yaser Arafat da 1994'te, İsrail Başbakanı İzak Rabin ve İsrail Dışişleri Bakanı Şimon Peres ile Nobel Barış Ödülü'nü paylaşmıştı. 
     Jimmy Carter, çocuk ve kadın haklarında uzman hukukçu olan, 1979 İran İslam Devrimi'nden önce ülkesinin ilk kadın yargıcı Ebadi'yi kutlarken, Ebadi için, ''tek kişinin ilkeli savaşımı, dünyada çok insanın hayatını değiştirebileceğini kanıtladığını göstermektedir'' dedi. 
     Norveç Uluslararası İlişkiler Kurumu'ndan Daniel Heradsveit, ''Ebadi'nin, İran'ın ılımlı Cumhurbaşkanı Muhammed Hatemi'nin 1997 seçiminde iktidara gelmesinde önemli işlevi olduğunu'' söyledi. 
     Ebadi'nin yakın dostu olan, Paris'teki Uluslararası İnsan Hakları Birlikleri Federasyonu'nun Başkan Yardımcısı Kerim Lahici, ''Nobel Komitesi'nin kararı İran için büyük zaferdir'' dedi. Sürgündeki İran İnsan Hakları Birliği'nin Başkanı Lahici, ''Ödülü Ebadi'nin kazanmasının İran'daki demokrasi hareketi için büyük kazanım olduğunu'' bildirdi. 
     
</TEXT>
</DOC>
