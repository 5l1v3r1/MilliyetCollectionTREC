<DOC>
<DOCNO> 155833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sonspo07.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da galibiyet stresi... 
</HEADLINE>
<TEXT>

     Birinci Süper Futbol Ligi'nde son haftalarda başarısız sonuçlar alan Trabzonspor, yarın deplasmanda Ankaragücü ile yapacağı maçla 5 haftalık galibiyet özlemine son vermek istiyor. 
     Bordo-mavili takım, ligde yaptığı son 5 maçta, 3 beraberlik ve 2 mağlubiyet alarak 3 puan toplarken, 12 puan da yitirmiş oldu. 
     Ligin 25. haftasında Bursaspor'u 3-1 yenen bordo-mavililer, söz konusu haftadan itibaren sırasıyla Kocaelispor ile 2-2, İstanbulspor ile 0- 0 berabere kalırken, Diyarbakırspor deplasmanından 2-0'lık yenilgiyle ayrıldı. Ligin son 2 haftasında sahasında Göztepe ile 0-0 berabere kalan bordo-mavililer, Galatasaray'a da 2-1 mağlup oldu. 
     Bu sabah Ankara'ya giden Karadeniz ekibinde, kart cezalısı Fatih ile sakatlığı bulunan Somers, Ankaragücü maçında takımdaki yerlerini alamayacaklar. 
     Bordo-mavililerin, Ankaragücü karşısına Petkoviç, Tayfun, Erdinç, Oumar, Hüseyin, Lee Eul Yong, Ali Şen, Aurelio, Gökdeniz, Emre Selahattin ve Mehmet Yılmaz'dan oluşan muhtemel onbiriyle çıkması bekleniyor. 
     
</TEXT>
</DOC>
