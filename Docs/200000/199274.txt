<DOC>
<DOCNO> 199274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/soneko33.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Umut Oran IAF'taki arkadaşlara 9 günlük tatili anlatamıyorum 
</HEADLINE>
<TEXT>

     Türkiye Giyim Sanayicileri Derneği TGSD Başkanı Umut Oran, geçtiğimiz yıl 8 Aralık'da Türkiye adına devraldığı Uluslararası Hazır Giyim Federasyonu IAF Başkanlığı'nı bu yıl 8 Aralık da Miami'de İspanyol Hazır Giyim Federasyonu Başkanı Pere Prat'a devredecek. 
     IAF'ın bir yıllık çalışmaları ve yeni yönetimden beklentiler konusunda bilgi vermek amacıyla düzenlenen basın toplantısında konuşan Umut Oran, IAF'da 3 yıl daha icra kurulunda aktif olarak görev alacağını söyledi. 
     IAF'ın 2003 yılı çalışmalarının en büyük bölümünü federasyonun küresel rekabetin ihtiyaçlarına göre yeniden yapılanmasına ayırdıklarını aktaran Oran, IAF Dünya Hazır Giyim Kongresi'ni de İstanbul'da başarıyla gerçekleştirdiklerini anımsattı. 
     IAF'ın yeniden yapılanmasına önem verdiklerini belirten Oran, Federasyonun küresel rekabet karşısındaki durumu konusunda kapsamlı bir çalışma başlattıklarını, ayrıca IAF'ın daha fonksiyonel bir web sitesine kavuşması için çalışmalar yürüttüklerini anlattı. Umut Oran, markalaşma, yol haritası şablonu gibi bilgileri içeren marka kitapçığını da Ocak ortasında tamamlayacaklarını bildirdi. Umut Oran, dünyada hazır giyim üreticisi ülkelerin eşit, adil ve etik kriterlere uygunluğunu gösteren bir ticaret haritası çıkarılması çalışmanın devam ettiğini kaydetti. 
     Umut Oran, 2002 yılı itibariyle dünyanın üçüncü büyük hazır giyim tedarikçisi olan Türkiye'nin bugün geldiği nokta dikkate alınarak Dünya Hazır Giyim Federasyonu'na evsahipliği yapması hususunun Miami'de yapılacak IAF'e başkanlık devri esnasında IAF üyelerine önereceklerini belirtti. 
     
     IAF MERKEZ OFİSİ'NİN TÜRKİYE'YE ALINMASI 
     Umut Oran, ''IAF sekretaryasının İngiltere'den Türkiye'ye geçebileceğini düşünüyoruz. İtalya, Belçika ve Hollanda federasyonları da sekretaryayı kendi ülkelerine almak için büyük çaba gösteriyorlar. Ama biz gerek 2003 yılındaki çalışmalarımız gerekse TGSD'de uyguladığımız dinamik yönetimimizle kendimizi bu konuda şanslı görüyoruz'' dedi. 
     Çin tehdidine de işaret eden Umut Oran, ancak önümüzdeki 5 yıl içinde Türkiye'nin dünyayı tehdit eden bu rekabete karşı diğer ülkelere oranla daha avantajlı olacağını düşündüğünü söyledi. 
     IAF'a henüz Çin'in kabul edilmediğini, bunun Çin ile Tayvan arasındaki politik gelişmelere bağlı olduğunu ifade eden IAF Başkanı Oran, 8 Aralık'taki toplantıda bu konuyu tartışacaklarını ve muhtemelen 2004'te Çin'i üyeliğe kabul edeceklerini söyledi. 
     Oran, hükümetin yıl sonuna kadar yasalaştıracağı konusunda söz verdiği Güneydoğu ve Doğu Anadolu'daki yatırımları teşvik tasarısının da Anadolu'daki üretimi avantajlı hale getireceğine dikkat çekti. 
     Umut Oran, ''Anadolu'daki projemizin hayata geçirilmesi halinde bayram arifesinde Maliye Bakanı ile yaptığımız toplantıda, Maliye Bakanı 1 Ocak 2004'ten itibaren bu kanunun yürürlüğe gireceğini söyledi. Anadolu Teşvik Yasası tasarısı yürürlüğe girerse bu, tekstil sektörünü 2008-2010 yılına kadar ayakta tutabilir'' dedi. 
     
     UZUN BAYRAM TATİLİ ELEŞTİRİSİ 
     Açıklamaları sırasında bayram tatilinin 9 gün olmasını da eleştiren Umut Oran, şu görüşleri dile getirdi 
     ''Geçmişte sıkıntılar yaşandı. Şimdide bombalama olayları ile ulusal güvenliğimiz tehdit altında. Ben IAF'taki arkadaşlarıma 9 günlük bayram tatilini anlatamıyorum. Bu kadar ekonomik problemleri olan ülkede neden köprü tatil yapılıyor anlatmakta güçlük çektim. Umut ediyorum ki yılbaşı perşembeye geliyor, cuma günü köprü tatil yapılmasın. Kurban bayramında da inşallah köprü tatil olmaz. Bununla ilgili biz diğer sivil toplum örgütleri ile ortak bir çalışma içine gireceğiz. Çok çalışılması gerekiyor. 1 Ocak 2005 tarihine 395 gün var. Çok önemli bir süreç. AB'den tarih alıp almayacağımızı göreceğiz. Amerika'da yeni bir seçim var. IMF ile anlaşmanın vadesi doluyor. Bir de Dünya Ticaret Örgütü'nün almış olduğu karar gereği miktar kısıtlaması kotalar kalkacak. Bu süreçte çok çalışmamız lazım.'' TGSD ve IAF Başkanı Oran, yaşanan bombalama olaylarına ilişkin olarak da, terörün global bir hadise haline geldiğine işaret ederek, şunları söyledi 
     ''İsterdik ki ülkemizde olmasın. Ama bu bir mücadele. Bu mücadeleden başarı ile çıkılması gerekiyor. Türkiye'nin mağduriyetini iyi anlatması gerekiyor. Şu anda Türkiye'de beklenen en büyük tehlike, yabancı alıcılar gelmeyecek, bu çok önemli değil. Biz bunu 11 Eylül sonrası da yaşadık. Artık internet işimizi kolaylaştırıyor. Bizler aktif pazarlama yapabiliyoruz. Sektörde ticaret kurumsallaştı. Müşteri gelince devamlı sizde kalıyor.'' 
     
     BOMBALAMA OLAYI 
     Bombalama olaylarının gerçekleştiği gün yaşadıklarını da anlatan Umut Oran, şunları kaydetti 
     ''Olayın olduğu gün İtalyan konsolosluğunda 15 Avrupa ülkesinin ticaret ataşeleri ile toplantıdaydım. AB Daimi Temsilcisi, Türkiye'de yabancı yatırım yapan 6 firmadan arkadaşlar vardı. Saat 11 00'de kapıdan içeriye girdiğimde patlama oldu, herkes yere yattı kalktı. 30 dakikalık şaşkınlıktan sonra toplantı 13 45'e kadar devam etti. Bir tek İngiliz ataşesi gitmek zorunda kaldı. Onların verdiği mesaj şuydu, bundan sonra Türkiye'ye daha çok sahip çıkmamız gerekir. Türkiye için daha çok çalışmamız lazım. Son derece güzel mesajlar. Toplantıda İş Bankası Genel Müdürü ve benim dışımda herkes yabancıydı. Bunları yabancıların ağzından duymak beni çok umutlandırdı. Yabancıların Türkiye'ye bakış açısında bir değişiklik yok.'' Bir gazetecinin IAF başkanlığı döneminde Türkiye'de yatırımlara ilişkin somut sonuçlar çıkıp çıkmadığını sorması üzerine Oran, IAF Kongresi öncesinde Hugo Boss'un ikinci bir yatırım planı olduğunu belirterek, ''Genel Müdürü buraya geldi. Kongre sırasında Kürşad Tüzmen ile görüşme yaptı ve yatırımına devam kararı aldı. Şu anda yatırımı bitme aşamasında. Önümüzdeki yılbaşından itibaren İzmir'de yaklaşık 1500 kişiyi istihdam edecek yeni bir yatırımları olacak'' dedi. 
     
     SRİLANKA'DAN YATIRIM ARAŞTIRMASI 
     Özellikle Srilanka'nın Türkiye'de ciddi yatırım imkanları aradığını ifade eden Oran, 30 bin kişiyi çalıştıran, 18 fabrikası olan bir kişinin de 2005 sonrası Türkiye'nin Avrupa pazarına yakın olması ve üretim zincirine sahip olması nedeniyle Türkiye'de yatırım imkanları aradığını kaydetti. 
     Yabancı yatırımcıyı çekebilmenin en önemli unsurunun yerli yatırımcıyı mutlu etmek olduğunu belirten Oran, bunun için de uluslararası alanda rekabet edebilecek girdi maliyetlerine ulaşmak gerektiğini kaydetti. 
     2005 sonrası Çin'in en büyük rakibi görünen ülkenin Türkiye olduğuna işaret eden Umut Oran, girdi maliyetlerinin düşürülmesi konusunda artık hükümetin icraat yapması gerektiğini belirtti. 
     Türkiye'nin yol ayrımında olduğunu belirten Oran, ''Bu sene asgari ücrete yılbaşından itibaren yüzde 13.7 zam yapıldı. Bugün fabrikalarımızda hiçbir işçi bizden zam istemiyor, isteyemiyor. İşi kaybetme tehlikesini görüyor. İşverenin ne durumda olduğunu görüyor. Ulus olarak sorunları idrak etmiş durumdayız. Artık karar verilmesi ve hareket edilmesi gerekiyor'' diye konuştu. 
     Başbakan Erdoğan'ın asgari ücreti biraz daha yükseltme yönünde açıklamaları bulunduğunun hatırlatılması üzerine de Oran, bu artışın makro ekonomik hedeflere göre ayarlanması gerektiğini savundu. 
     
</TEXT>
</DOC>
