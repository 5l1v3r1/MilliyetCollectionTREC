<DOC>
<DOCNO> 150186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sondun47.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilimadamları, SARS'a yolaçan virüsün cinsini teyit etti 
</HEADLINE>
<TEXT>

     Bilim adamlarının, Akut Solunum Yetmezliği Sendromu SARS hastalığına yol açan virüsün cinsini teyit ettikleri bildirildi. 
     Rotterdam'daki Erasmus Üniversitesi'nde hastalığa yol açan virüsü bulmak için çalışmalar yapan bilim adamları, maymunlara SARS'a yol açtığını sandıkları ''coronavirüs''ü zerk ettiler ve hayvanlarda insanlarda görülen semptomların ortaya çıktığını saptadılar. 
     Bu testin, hastalığın nedenini saptamada önemli adım olduğu belirtildi. 
     Bilim adamları, Hong Kong Üniversitesi tarafından 27 Mart'ta hastalardan alınan ''coronavirüs''ün yeni biçiminin, SARS'ın nedeni olduğu konusunda hemen hemen emin olmuşlardı. 
     Ancak bilim adamları, bir virüsün bir hastalığa yol açtığını kesin olarak teyit etmek için yapılması gereken 4 testi tamamlamadan bundan emin olamıyorlardı. 
     Dünya Sağlık Örgütü'nden Dr. Klaus Stohr, şimdi bu testlerin yapıldığını ve dolayısıyla yeni ''contravirüs''ün SARS'ın nedeni olduğunun kesin olarak söylenebileceğini bildirdi. 
     Hong Kong Üniversitesi'ndeki bilim adamları, SARS virüsünün yeni genetik incelemesinin, bunun hayvanlardan geldiğini gösterdiğini de söylediler. 
     





</TEXT>
</DOC>
