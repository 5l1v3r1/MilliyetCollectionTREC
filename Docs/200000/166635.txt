<DOC>
<DOCNO> 166635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/soneko35.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazprom Türkmenistan'la 25 yıllık sözleşmemiz var, sorun yok 
</HEADLINE>
<TEXT>

     Rusya devlet doğalgaz şirketi ''Gazprom'' Türkmenistan ile aralarında hiçbir problem olmadığını belirtti. 
     Gazprom Genel Müdürü Aleksi Miller Başkanlığında yapılan yıllık değerlendirme toplantısında, Türkmenistan ile Rusya arasında mevcut çifte vatandaşlık sorunu nedeniyle Türkmenistan ile Gazprom arasında sorun yaşanmayacağı vurgulandı. 
     Her iki ülke arasında 25 yıllık doğalgaz anlaşması imzalandığını hatırlatan Miller, 2007 yılından itibaren de yılda 60 milyar metreküp Türkmen doğalgazı almaya başlayacaklarını bildirdi. 
     Toplantıda, Türkmen doğalgazını Rusya'ya taşıyan doğalgaz boru hattının tamiri ve yenileme çalışmalarının da devam ettiğini ifade eden Miller, bu boru hattı ile yalnızca Türkmen doğalgazı değil, Özbekistan ve Kazakistan doğalgazını da taşıyabilecek kapasiteye çıkarılacağını kaydetti. 
     Türkmenistan ile Rusya arasında yaşanan çifte vatandaşlık sorununun, uluslararası ilişkileri ilgilendiren bir konu olduğunu belirten Miller, ''Bu tür sorunlar, Gazprom ile Türkmenistan arasında hiçbir problem yaşatmayacaktır'' dedi. 
     
</TEXT>
</DOC>
