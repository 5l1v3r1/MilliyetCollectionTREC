<DOC>
<DOCNO> 157673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sonspo30.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Doğan kendi sitesini yalanladı... 
</HEADLINE>
<TEXT>

     Fenerbahçeli futbolcu Mustafa Doğan, 17 Mayıs Cumartesi günü kendisine ait internet sitesinde, 'Ağalayarak gidiyorum' başlığıyla yayınlanan yazının kendisine ait olmadığını açıkladı. 
     Samandıra Tesisleri'nde antrenman sırasında bir basın toplantısı düzenleyen sarı-lacivertli futbolcu, basın danışmanlarıyla arasındaki kopukluk nedeniyle bu yazının yayınlandığını ifade ederek, ''Bir yazı yazacağım zaman ana hatlarıyla basın danışmanıma anlatırım, onlar yazdıktan sonra son kez okurum ve yayınlanır. Ancak bu sefer bana ulaşamamışlar ve böylece kendilerinin yorumladığı bir yazı ortaya çıktı'' diye konuştu. 
     Yazının içeriğini öğrenir öğrenmez siteden kaldırttığını anlatan Mustafa Doğan, 7 yıldır sarı-lacivertli formayı gururla taşıdığını ve bu konuda kendisini çok şanslı hissettiğini söyledi. 
     Fenerbahçe'de kimseye kırgın olmadığını, başkan Aziz Yıldırım ve herhangi bir yöneticiyle de problem yaşamadığını ifade eden Mustafa, şöyle devam etti 
     ''Her futbolcu gibi bazı sorunlarım oldu ama abartılacak konular değil. Fenerbahçe'de oynadıysam karşılığını aldım. Profesyonellikte ömür boyu evlilikler olmadığı gibi, ben Köln ile anlaştım. Belki de yeniden Alman Milli Takımı'nda oynayabilirim. Bunun için çok sevinçliyim. Üzülerek kendi internet sitemi yalanlamak zorunda kaldım. Tamamıyla basın danışmanlarımla aramızdaki kopukluktan kaynaklandı.''. 
     
     ''DAUM GELİRSE SEVİNİRİM'' 
     Mustafa Doğan, teknik direktör arayışlarını sürdüren Fenerbahçe'nin Christoph Daum konusundaki kararını yerinde bulduğunu belirterek, ''Daum buraya gelirse Fenerbahçe adına sevinirim'' dedi. 
     Daum'un akıllı bir seçim olduğunu vurgulayan Mustafa, ''Gelecek teknik direktörün yabancı olması gerektiğini düşünüyorum. Bu ortamda yerli hocalarımıza maalesef o kadar tolerans sağlanmıyor. Fenerbahçe'ye gelecek hocanın sadece iyi olması yetmiyor. Kişiliği, karakteri ve basınla ilişkileri de iyi olmalı. Daum, Türkiye ve Fenerbahçe'yi iyi tanıyan birisi. Fenerbahçe sabırsız bir camia olduğu için bu yönden önemli bir yol katetmiş olacağını düşünüyorum'' diye konuştu. 
     
</TEXT>
</DOC>
