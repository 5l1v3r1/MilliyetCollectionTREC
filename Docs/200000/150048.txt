<DOC>
<DOCNO> 150048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sontur22.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Türkiye zamanında Kuzey Irak'a asker sokmamıştır" 
</HEADLINE>
<TEXT>

     CHP Genel Başkanı Deniz Baykal, Türkiye'nin savaş olasılığını dikkate alarak, tezkereler gündeme gelmeden çok önce Kuzey Irak'a asker göndermesi gerekirken bunu yapmadığını kaydederek, ''Türkiye, Kuzey Irak'a asker gönderme işini zamanında değerlendirememiş ve büyük bir fırsat kaçırmıştır. Eğer Türkiye, bu harekat başlamadan önce, bundan önce defalarca yaptığı gibi Kuzey Irak'a ciddi bir askeri varlık yığsaydı, askeri güvence yanında ciddi bir diplomatik güvence de sağlamış olacaktı'' dedi. 
     Deniz Baykal, CHP TBMM Grup toplantısında yaptığı konuşmada, Türkiye'nin kimsenin toprağında gözü olmadığını, yalnızca bölgede barış ve huzur istediğini ve başka da bir iddiası bulunmadığını söyledi. Ancak, Hükümet'in Irak savaşı konusunda büyük yanlışlıklar ve tutarsızlıklar yaptığını savunan Baykal, ''Bir süreç yaşanmış ve Türkiye sürüklenmiş ve sıkıntılı bir tablo ile karşı karşıya kalmıştır'' dedi. 
     Irak savaşı öncesinde alınması gereken tedbirlerin alınmadığı görüşünü savunan Baykal, Türkiye'nin ortaya çıkabilecek tabloyu dikkate alarak Kuzey Irak'taki askeri gücünü arttırması gerekirken bunu yapmadığını dile getirdi. 
     CHP Lideri Baykal, Türkiye'nin sıcak takip ve başka gerekçelerle defalarca Kuzey Irak'a asker gönderdiğini ve bölgede otoritesini yitiren Bağdat yönetiminin de hiçbir zaman buna itiraz etmediğini anımsattı. Baykal, ''Sağduyunun, basiretin gereği daha önce bu tedbiri almamız gerekirdi. Bu tedbiri almadığımızı biz çok sonra öğrendik. Türkiye, Kuzey Irak'a asker gönderme işini zamanında değerlendirememiş ve büyük bir fırsat kaçırmıştır'' diye konuştu. 
     ABD'nin Türkiye'nin Kuzey Irak'ta varlık göstermesine karşı olduğunu kaydeden Deniz Baykal, en ileri askeri işbirliğinde dahi Türkiye'nin Kerkük ve Musul'a askeri müdahale fırsatı tanımayacağının anlaşıldığını söyledi. Baykal, sözlerini şöyle sürdürdü 
     ''Irak'ın toprak bütünlüğü sağlanacak ve Kerkük-Musul'daki zenginlik bir etnik grubun değil tüm Irak halkının zenginliği sayılacaktı. Bu söz verilmişti. Türkiye'nin, bu sözlerin tutulmaması halinde etkin bir müdahale şansı başından elinden alınmıştır. Peşmergeler Kerkük ve Musul'a giriyor ve ilk gittikleri yer nüfus ve tapu daireleri. Ekonomik talan amacıyla değil siyasi amaçla giriyorlar. ABD, Sorun hukuk temelinde çözülür merak etmeyin diyor. Evet Peşmergeler de merak etmiyor. Tüm bu gelişmeler harekat sürecinde meydana gelmedi. Başından beri planlıydı. Eğer bu harekat başlamadan önce bundan önce defalarca yapıldığı gibi Kuzey Irak'a ciddi bir askeri varlık yığsaydı, bu askeri güvence yanında ciddi bir diplomatik güvence olacaktır.'' Deniz Baykal, Türkiye'nin kırmızı çizgilerinin ihlal edildiğini, 1 milyar dolarlık yardımın Kuzey Irak şartına bağlandığını ifade ederken, ''Hani anlaşmıştık. Bu acı olay karşısında yetkililer diyorlar ki, Biz zaten Kuzey Irak'a girmeyecektik ki... Türk dış politikası hiç bir zaman bu kadar kötü yönetilmemiştir'' dedi. 
     
     ''SAVAŞA KARŞI OLMAK SUÇ MU ' 
     CHP Lideri Baykal, 3 Kasım seçimlerinden CHP'nin muhalefet olarak çıktığını ve AK Parti'nin de iktidara geldiğini anımsattı. Birilerinin, Türkiye'yi sıkıntıya sokan savaşla ilgili gelişmeler nedeniyle CHP'yi suçladığını dile getiren Baykal, İngiltere'deki İşçi Partisi hariç dünyadaki tüm sosyal demokratlar, dünya kamuoyu, Papa ve Mandela'nın savaşa karşı olduğunu kaydederek, şöyle dedi 
     ''Biz savaşa karşıyız. Savaşa karşı olmak suç mu Ayrıca biz muhalefetteyiz ve vicdanımızın sesini dinleme hürriyetine sahibiz. Reel politikalar iktidarın sorunu. Onu onlar düşünecek. El hak iyi de yaptık. Sosyal demokrat bir partiyiz, sosyal demokrat gibi, muhalefetteyiz muhalefet gibi, büyük bir ulusun temsilcisi olarak da büyük bir ulus olmanın gerektirdiği gibi yaptık. Bu haklarımızı kimse elimizden alamaz. Kimse iktidardan isteyemediğini bizden istemesin. Kimse iktidarın yapamadıklarının hesabını bize sormasın. Biz savaş kışkırtıcılığı yapsaydık işte o zaman bizden hesap sorulmalıydı.'' CHP'nin Bağdat düşmeden önce Irak'taki kültürel varlıkların korunması konusunda tüm dünyaya yaptığı çağrı ile bir sorumluluğunu daha yerine getirdiğini dile getiren Baykal, ''7 bin yıllık tarih talan edilmiştir. Bu insanlığın ortak malıdır. Bir kez daha haklılığımız ortaya çıkmıştır'' dedi. 
     
     ''KIBRIS DERHAL TANINMALI'' 
     AB'nin uzun süredir Kıbrıs'ta yürüttüğü politikanın iflas ettiğini kaydeden Baykal, şöyle konuştu 
     ''AB, Kıbrıs'ta iki taraf anlaşmazsa Güney Kıbrıs'ı AB'ye alacağız demiştir. AB bir bakıma Kuzey Kıbrıs'a Anlaşırsan seni de alacağım. Anlaşmaya mecbursun. Önüne konulanı kabul etmek mecburiyetindesin demiştir. Kıbrıs'ta anlaşma istiyoruz. Bölünme istemiyoruz. Tek bir Kıbrıs devleti istiyoruz ama Kıbrıs'ta iki toplum olduğu ve iki ayrı bölge olduğu unutulmasın. Hak eşitliği kabul edildiği takdirde tek bir devlet, tek bir bayrağı kabul ederiz. Ama Annan planı iki bölgeyi kabul etmeyen bir anlayışı sergilemiştir. Yarınki tören bir politikanın sonudur. Bir anlaşma sunulmuş, kabul edersen AB kapısından geçersin denmiştir. Kuzey Kıbrıs da Ret kardeşim demiştir. Şimdi yeni bir dönem başlamıştır. Bu döneme ilişkin politikalar oluşturmak gerekir. AB müktesebatına, temel belgelere ve Londra-Zürich anlaşmasına aykırı olarak bir coğrafya birliğe kabul edilmektedir. Kuzey Kıbrıs orada duruyor. Kuzey Kıbrıs'a yapılan haksız ambargonun anlamı kalmamıştır. Artık AB de bütün dünya da Kuzey Kıbrıs'a daha fazla haksızlık etmemeli ve derhal tanımalıdır.'' 
     





</TEXT>
</DOC>
