<DOC>
<DOCNO> 174133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/siyaset/siy06.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM lojmanları itfaiyeye emanet 
</HEADLINE>
<TEXT>

   Polislerin ayrılmasından sonra TBMM lojmanlarını 10 itfaiye eri korumaya başladı. Bahçeye de 15 bahçıvan göz kulak oluyor 
   GÜNSELİ ÖNAL Ankara 

   
   Milletvekili lojmanlarının güvenliğini sağlayan polislerin TBMM'ye geri çekilmesinin ardından lojmanları ve evlerini terk etmeyen 75 milletvekilinin güvenliği itfaiye erlerine kaldı. Lojmanlardaki tek resmi güvenlik gücünü burada oturmayı sürdüren Çalışma ve Sosyal Güvenlik Bakanı Murat Başesgioğlu'nun korumaları oluşturuyor. 
   Lojmanlarda görevli 10 itfaiye eri geceleri devriye gezerek konutlarda kalanların güvenliğini sağlamaya çalışıyor. Lojmanlara itfaiye erlerinin yanı sıra gündüzleri de 150 bin metrekare çim alanla bu alan üzerindeki 12 bin çiçek ve ağacın bakımını yapan 15 bahçıvan göz kulak oluyor. Lojman hakkını kullanıp da anahtarlarını teslim alan ancak bu binalarda hiç kalmayan eski milletvekillerinin anahtarları teslim etmeyi unuttuklarından bu binalar boş olmalarına rağmen hala üzerlerinde görünüyor. Bu milletvekillerinden biri de Ahmet Özal. 
   
   
   
</TEXT>
</DOC>
