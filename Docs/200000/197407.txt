<DOC>
<DOCNO> 197407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/yazar/altan.html </URL>
<DATE> 2003/11/23/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Isırganlar ve devedikenleri... 
</HEADLINE>
<TEXT>

   
   Bektaşi babasına sormuşlar - Başkan Bush hakkında ne düşünüyorsun 
   Baba erenler 
   -Doğrusu tuhaf bir adam, demiş, dünyada kaybolmaya başlayan itibarını ararken, nedense bir türlü bulunamayan birinden medet umuyor hep... 
   - Nasıl yani 
   - Ah Bin Ladin, vah Bin Ladin diyerek... 
   
   Delikanlının biri, bir bakkal dükkanına girip bir gofret almış. Az sonra hışımla geri dönmüş dükkana ve başlamış bakkala bağırmaya 
   - Bayat bu aldığım gofret be. Bayat gofret satmaya utanmıyor musun ulan. 500 bin papeli almasını biliyorsun, sonra bayat gofret... Al da bu gofreti... 
   Bakkal, gayet sakin, gülümsemiş 
   - Öfkelenme yahu, demiş, öfkelenme. Alt tarafı bir tek bayat gofret için değer mi böyle sinirlenmeye Bak bende kaç yüz tane var onlardan, hiç sesim çıkıyor mu 
   Emekli bir büyükelçi, torununa anlatmış bu fıkrayı. Kendisi haber saatinde, Başbakan Tayyip Bey'in bir demecini dinlerken, torunu 
   - Çok bayat, diye kanalı değiştirmek isteyince... 
   
   Vaktiyle ünlü Selçuklu veziri Nizamülmülk de, köktendinci bir teröre kurban gitmişti. 
   Kendisini 1118 yılında, Hasan Sabah öldürmüştü. 
   Hasan Sabah'ın da gerçek adı bir hayli uzundu Hasan Bin Ali Bin Muhammed Bin Cafer Bin Hüseyin Bin Elsabah El - Himyeri... 
   İlk dinsel terörlerden biri olarak da bilinen bu eski olayı Başkan Bush duyunca 
   - Ah, dedi, o zaman ben sağ olacaktım ki... 
   Kendisine sordular 
   - Ne yapardınız Sayın Başkan 
   Başkan Bush 
   - Bin Ladin'e yaptığımı, dedi. Hem o, her saldırıdan sorumlu, ünlü bir terör lideri olurdu hem de ben, dünyada terörü kökünden kazımaya sıvanmış bir kahraman olarak girerdim yeni başkanlık seçimlerine... 
   
   Vaktiyle Almanya'daki bir hukuk fakültesinde hoca, sözlü sınavda, öğrenciye sormuş 
   - "Gabin" nedir 
   Öğrenci de 
   - Şayet ben, demiş bu sorunun yanıtını bilmez de, siz bana sıfır verirseniz, buna "gabin" denir. 
   Hoca 
   - Ne diyorsun sen, anlamadım, demiş. 
   - Efendim kitabınızda "gabin"i, öyle tanımlıyorsunuz "birisinin bilgisizliğinden yararlanıp, ona zarar vermek" diye... 
   Şimdi ABD'de de hukuk fakültesi hocaları öğrencilere soruyorlarmış 
   - Irak'ta ölen ve yaralanan Amerikan askerleri, Washington'un tezgahladığı bir "gabin" kurbanı sayılır mı, sayılmaz mı Çünkü onlar da orduya kendi istekleriyle yazılırlarken nereye gönderileceklerini bilmiyorlardı. 
   
   Bekri Mustafa'ya sormuşlar 
   - Neredeyse yüz yıl var ki, Türkiye çağ atladı, çağ atlıyor, çağı yakaladı, çağının önüne geçti falan der dururlar daha ilk kar yağışında hala bin köyün yolu kapandığına göre, gerçekten çağdaş uygarlığa doğru bir yaklaşma oldu mu Türkiye'de 
   Bekri 
   - Hem de nasıl, demiş, hem de nasıl... 
   Ve şu öyküyü anlatmış 
   - Vaktiyle miskinler tekkesinde gözleri yarı kapalı birtakım insanlar, peykelerde bağdaş kurarak oturur ve parmaklarını dahi kıpırdatmadan, kainatın sırlarını düşünmeye dalarlarmış. Bir gün bunlardan biri, oturduğu peykeden kalkıp, yandaki peykeye gidip oturmuş ve yavaşça mırıldanmış 
   "- İnsan dediğin kuş misali, demincek neredeydim, bak şimdi neredeyim..." 
   
   Tevfik Fikret'in 50 yıl önce yazdığı "Yağma Sofrası"nın son kıtasıyla bitirelim yazıyı, bu hafta da 
   
   Bu harmanın gelir sonu, kapıştırın giderayak 
   Yarın bakarsınız söner bugün çatırdayan ocak 
   Bugünkü mideler kavi, bugünkü çorbalar sıcak, 
   Atıştırın tıkıştırın kapış kapış, çanak çanak... 
   Yiyin efendiler yiyin, bu harika sofra sizin, 
   Doyunca, tıksırınca, patlayıncaya kadar yiyin 
   
      
   
</TEXT>
</DOC>
