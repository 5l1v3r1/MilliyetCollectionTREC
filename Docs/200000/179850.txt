<DOC>
<DOCNO> 179850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur26.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Çelik'e 102 milyarlık dava... 
</HEADLINE>
<TEXT>

     Milli Eğitim Bakanlığı Talim ve Terbiye Kurulu'ndaki görevlerinden alınan 167 öğretmenden 68'i adına Eğitim-Sen, Milli Eğitim Bakanı Hüseyin Çelik aleyhine 102 milyar liralık manevi tazminat davası açtı. 
     Ankara Adliye Sarayı'na gelen Eğitim-Sen Genel Başkanı Alaaddin Dinçer ve bir grup öğretmen, dava dilekçesini hukuk tevzii bürosuna verdiler. 
     Dinçer, adliyede yaptığı açıklamada, Talim ve Terbiye Kurulu'ndaki görevlerinden alınan öğretmenlerin mağdur edildiklerini öne sürdü. Dinçer, hükümet ile memur sendikaları arasındaki toplu görüşmelerde, durumu Başbakan Yardımcısı Mehmet Ali Şahin'e aktardıklarını, ancak bilgisi olmadığını söylediğini ileri sürdü. 
     Dava dilekçesinde, 68 öğretmenin Eğitim-Sen'e dava açma yetkisi verdikleri belirtildi. 
     Milli Eğitim Bakanı Çelik'in, bir TV kanalında 6 Ağustos 2003 tarihinde yaptığı açıklamada, görevden alınan öğretmenlere yönelik ''haksız'' ifadeler kullandığı iddia edilen dilekçede, ''Bakan Çelik'in ifadelerinden, davacıların yolsuzluk ve usulsüzlüğe karıştıkları anlamı çıktığı'' savunuldu. Dilekçede, ''Davalı Bakan, davacıları bilerek ve isteyerek suçlamış, yayın yolu ile üyelerimize hakaret ve iftira etmiştir. Davalı bu haksız fiiliyle davalıları toplum karşısında zan altında bırakmış, kamuoyu ile meslek ve aile çevresine küçük düşürmüştür'' denilerek, her bir davacı için 1.5 milyar lira olmak üzere 68 öğretmen adına toplam 102 milyar lira manevi tazminat talep edildi. 
     
</TEXT>
</DOC>
