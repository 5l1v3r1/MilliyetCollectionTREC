<DOC>
<DOCNO> 165214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sontur02.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Ulusal Program Taslağı 1 Temmuz'a kadar sunulacak 
</HEADLINE>
<TEXT>

     Başbakan Recep Tayyip Erdoğan, ''Askerlik süresinin kısaltılmasına ilişkin taslak Genelkurmay'dan geldiği şekilde bugün Bakanlar Kurulu'nda aynen imzalandı'' dedi. 
     Erdoğan, Ak Parti Merkez Yürütme Kurulu MYK toplantısından sonra gazetecilerin sorularını yanıtladı. 
     Ulusal Program Taslağı'na ilişkin bir soru üzerine Erdoğan, bu konuda çalışmaların devam ettiğini belirterek, şunları söyledi 
     ''Şu an Dışişleri Bakanlığı'nda çalışmalar bitmiş değil, bu çalışmaları süratle bitirip ana muhalefet partisine ve hazineden yardım alan partilere bunlardan birer taslak takdim edilecek.'' Bu konuda ilgili sivil toplum örgütlerinin de bilgilendirileceğini ifade eden Erdoğan, Ulusal Program Taslağı'nın en geç 1 Temmuz Salı günü TBMM'ye sunulacağını bildirdi. 
     Erdoğan, bu hafta içinde MGK toplantısının yapılacağını hatırlatan ve toplantıda Ulusal Programın gündeme gelip gelmeyeceğini soran bir gazeteciye de şu yanıtı verdi 
     ''AB gündem tabii, şu andaki şeyler AB ile alakalı. Bu süreci bir arada tartışacağız. Belki Ulusal Program'ın da zaten hazırlığında aynı şekilde Genelkurmay Başkanlığı'nın kanaatleri, düşünceleri alındı. Bunlar o değerlendirmeler içerisinde yapılacak. Zaten MGK'dan sonra da gerekli açıklamalar yapılır.'' Askerlik süresinin kısaltılması kararının ardından, kısaltmadan yararlanacakların ilk terhislerin ne zaman yapılacağının sorulması üzerine de Erdoğan, ''Onun için ben bir tarih veremem, teknik bir çalışma. Ancak taslak Genelkurmay'dan geldiği şekilde bugün Bakanlar Kurulu'nda aynen imzalandı'' diye konuştu. 
     
</TEXT>
</DOC>
