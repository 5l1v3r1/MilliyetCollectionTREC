<DOC>
<DOCNO> 161880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/sontur19.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Boğazı'nda eylem... 
</HEADLINE>
<TEXT>

     Türk Boğazları ve Karadeniz'de tankerlerle yapılan tehlikeli madde taşımacılığına dikkat çekmek amacıyla Türkiye Çevre Kozası İnisiyatifi'ne bağlı sivil toplum kuruluşlarınca, bazı belediyelerin de desteğiyle İstanbul Boğazı'nda eylem düzenlendi. 
     Eyleme katılmak üzere Kabataş İskelesi'nden saat 14.00'te diğer teknelerle birlikte hareket eden ''Okyanus'' adlı teknede konuşma yapan İstanbul Büyükşehir Belediye Başkanı Ali Müfit Gürtuna, eylemin İstanbul için çok anlamlı olduğunu belirterek, son 30 yılda Marmara Denizi'nde meydana gelen gemi kazalarının ciddi kirliliklere neden olduğunu söyledi. 
     Marmara Denizi ile Haliç ve İstanbul Boğazı'nı temizlemek için milyarlarca dolar yatırım yaptıklarını anlatan Gürtuna, ''Şimdi birilerinin burayı tanker yolu yaparak emeklerimizi zayi etmesine izin vermeyeceğiz'' dedi. 
     İstanbul Boğazı'nın iki yakasında yerleşim ve orman alanları bulunduğuna dikkat çeken Gürtuna, meydana gelebilecek kazaların insan hayatının yanı sıra tarihi dokuya da zarar vereceğini vurguladı. 
     Gürtuna, ''Bizler, böyle bir insanlık faciasına petrol şirketleri birkaç milyon dolar fazla kazanacak diye izin vermeyeceğiz'' dedi. 
     Ali Müfit Gürtuna, ''tehlikeli tanker geçişlerinin devam etmesi durumunda, daha büyük eylemlerle İstanbul Boğazı'nı kapatacaklarını'' sözlerine ekledi. 
     
     ÖTEKİ KONUŞMALAR... 
     Marmara ve Boğazları Belediyeler Birliği Başkanı Hasan Akgün de, ''Türk Boğazları'nın uluslararası anlaşmaların yanlış kullanımı neticesinde petrol boru hattı haline getirildiğini'' söyledi. 
     Birliğe bağlı 305 belediye olduğunu anlatan Akgün, Türk Boğazları'nda tehlikeli madde geçişinin durdurulması için eylemlerinin devam edeceğini bildirdi. 
     Türkiye Çevre Kozası İnisiyatifi Sözcüsü ve Doğa İle Barış Derneği Başkanı Yüksel Üstün de, Türk Boğazları ve Karadeniz'de tankerlerle yapılan tehlikeli madde taşımacılığında olabilecek bir kaza ve sabotaj sonucu büyük felaketler yaşanabileceğine dikkat çekti. 
     Üstün, böyle bir felaketin, insan hayatı, doğa, kültürel ve tarihi zenginliklerin yanı sıra ulusal ve uluslararası alanda tüm menfaat sahipleri için onarılmaz ekonomik kayıplara neden olacağını vurguladı. 
     Ulusal ve uluslararası taraflar ile petrol şirketlerini uyarmayı amaçladıklarını belirten Üstün, ''Bu bölgeden ve Türk Boğazları'ndan özellikle tankerlerle yapılmakta olan tehlikeli madde taşımacılığına izin vermeyeceğiz. Sorun çözülünceye kadar giderek artan eylemlerle tepkilerimizi sürdüreceğiz'' dedi. 
     
     EYLEM... 
     İnisiyatife bağlı sivil toplum kuruluşlarının yanı sıra bazı belediyelerin de katılımıyla düzenlenen eylem, teknelerin Kabataş, Beylerbeyi ve Paşabahçe koyları olmak üzere kıyılardan hareketiyle başladı. 
     İstanbul Boğazı'na açılarak Beykoz'da birleşmek üzere seyir haline geçen tekneler, Boğaz'daki transit gemi geçişlerinin durmasına neden oldu. 
     
</TEXT>
</DOC>
