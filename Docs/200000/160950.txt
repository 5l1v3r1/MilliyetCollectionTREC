<DOC>
<DOCNO> 160950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sondun03.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolcu treniyle, sülfirik asit taşıyan yük treni çarpıştı.. 
</HEADLINE>
<TEXT>

     İspanya'nın orta kesimlerinde, yük treniyle yolcu treninin çarpışması sonucu ölenlerin sayısı 11'e yükseldi. 
     Kazada 3'ü ağır 38 kişinin de yaralandığını söyleyen yetkililer, 16 kişinin de kaybolduğunu, bu kişilerin ölmüş olmasından endişe ettiklerini belirttiler. 
     İspanya televizyonunda yayımlanan görüntülerde, yangın söndürme ekiplerinin, çarpışma sonrasında çıkan yangını kontrol altına almaya çalıştıkları gözlenirken, yerel hükümet yetkilileri, yaralanan 30 kadar yolcunun tedavi altına alındıklarını söylediler. 
     Yük treni kafa kafaya çarpışan yolcu treni 87 kişi taşıyordu. 
     İspanya devlet demiryolları şirketi RENFE'nin açıklamasında, kazanın, dün gece ülkenin orta kesimlerindeki Albacete kentinin Chincihilla bölgesinde meydana geldiği bildirilerek, ölü sayısının artabileceği belirtildi. 
     İspanya ulusal radyosuna konuşan bir yerel yetkilisi, yolcu treninde yaklaşık 30 kişinin yaralandığını, bazı cesetlerinse yanan enkaz içinde olduğunu söyledi. 
     Kaza bölgesine bir seyyar hastanenin kurulduğu, polisin Chinchilla halkından evlerinden çıkmamalarını ve pencelerini kapatmalarını istediği bildirildi. 
     Yük treninde sülfürik asit olduğu ileri sürülürken, RENFE, kazadan önce zehirli kimyasal maddeler taşıyan trenin kaza sırasında vagonlarının boş olduğunu bildirdi. 
     Yolcu treninin başkent Madrid'ten doğudaki Murcia kasabasına gittiği belirtildi. 

     
</TEXT>
</DOC>
