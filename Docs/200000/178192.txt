<DOC>
<DOCNO> 178192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sondun20.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum'dan Papadopulos'a "Borçlarımızı dondur, Denktaş'a gideriz" 
</HEADLINE>
<TEXT>

     Kıbrıs Rum yönetimi lider Tasos Papadopulos'a mektup yazan bir Rum, kredi borçlarının dondurulmaması durumunda, KKTC'deki eski mallarına karşılık tazminat almak için, KKTC Cumhurbaşkanı Rauf Denktaş'a müracaat edeceğini bildirdi. 
     Haravgi gazetesinin haberine göre, 200 Rum göçmeni temsil ettiğini belirten ve ismi açıklanmayan Rum, Papadopulos'a gönderdiği mektupta, ''Zararların Eşit Paylaşılması Kurumu'' tarafından verilen kredilerden kaynaklanan borçların, Kıbrıs sorununa siyasi çözüm bulunana kadar dondurulmasını istedi. 
     Rum, borçların dondurulmaması durumunda KKTC'deki eski mallarına karşılık tazminat almak için KKTC Cumhurbaşkanı Denktaş'a başvuruda bulunacağını kaydetti. 
     Rum gazetelerine göre, mektubu doğrulayan Papadopulos, ''Kredi borçlarının dondurulması büyük meseledir ve ele alınacak'' dedi. 
     Rum basınına göre Papadopulos, KKTC makamlarına tazminat için başvurular yapılmasını caydıracak yasal önlemlere karşı olduğunu ifade etti. 
     
</TEXT>
</DOC>
