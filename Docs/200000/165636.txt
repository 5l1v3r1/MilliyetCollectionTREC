<DOC>
<DOCNO> 165636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sonspo16.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe FIBA'nın yeni ligine katılacak 
</HEADLINE>
<TEXT>

     Fenerbahçe, Uluslararası Basketbol Federasyonları Birliği FIBA Avrupa Direktörü Nar Zanolin'in önerisini kabul ederek, FIBA Europe League'e FEL katılma kararı aldı. 
     Kulüp basketbol şubesi sorumlusu Murat Aşık, yönetim kurulunda FIBA'nın önerisini değerlendirdiklerini ifade ederek, ''Büyük bir ihtimalle FIBA'nın ligine katılacağız. Fenerbahçe isminin Avrupa'da yer almasını istiyoruz. O ligde oynayacak bir kadro kuracağız. Katılım için son başvuru tarihi yarın'' diye konuştu. 
     Şube sorumluluğu görevini bırakmayacağını da belirten Aşık, basketbolda yeni bir yapılanmaya gideceklerini söyledi. 
     Aşık, yönetim kuruluna erkek ve bayan takımlarının ayrı yönetilmesini önerdiğini dile getirerek, şöyle konuştu 
     ''Erkek ve bayan takımlarını ayrı yöneticiler idare edecek. Ben erkek takımına bakacağım. Yönetim de bunu anlayışla karşıladı. Böylece daha iyi çalışacağız. Hiçbir oyuncumuzu ve antrenörümüzü göndermeyi düşünmüyoruz. Biz istikrardan yanayız. Sadece oyuncularımızdan Zaza'nın sözleşmesi bitti. Onun için kararı antrenörümüz verecek. Marc Dickel ve Davenport'a yeni sezon için teklifimizi yaptık, yanıtlarını bekliyoruz. Eğer onlarla anlaşamazsak yeni oyuncular buluruz. Çalışmalarımıza 10 gün önce başladık. Resmi transfer tarihi olan 1 Temmuz'da gerekli açıklamaları yaparız.'' 
     
</TEXT>
</DOC>
