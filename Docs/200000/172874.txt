<DOC>
<DOCNO> 172874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/ekonomi/eko03.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez'den 'kriz' yanıtı 
</HEADLINE>
<TEXT>

   Şubat 2001 krizine ilişkin iddiaları 25 sayfalık raporla yanıtlayan Merkez Bankası, uzun yanıtta hukuka aykırı bir işlem yapılmadığını açıkladı 
   EKONOMİ SERVİSİ 
   
   Merkez Bankası Şubat 2001 krizine ilişkin olarak kapsamlı rapor hazırlayarak kendilerine yönelik iddiaları yanıtladı. Açıklamada, basında çıkan eksik ve yanlış değerlendirmelere yanıt vermek için yapıldığını belirten Merkez Bankası, 25 sayfalık açıklamasında her iddiayı tek tek yanıtladı. Merkez Bankası'nın şubat krizine ilişkin iddialar ve yanıtları ise şöyle 
   
   Şubat 2001 krizinde, Türk Lirası olmadığı halde bazı bankalara döviz sattığı iddiası 
   Döviz talep eden kuruluşlar, TL olanaklarını Merkez Bankası'ndan MB sağlamadı. Ayrıca dövizin önemli bir kısmını müşterileri için aldıkları da bir gerçek. 
   
   TL'sini hazır edemeyen bankalara yaptırım uygulanmadığı iddiası 
   MB'nin krizde verdiği likidite çok sınırlı oldu. TL karşılığı tahsil edilmeden hiçbir kuruluşa döviz satılmadı. 19 - 21 Şubat 2001 arasında toplam 5.2 milyar dolar 3.5 katrilyon lira döviz alan bankaların, MB'den çok yüksek faizlerle aldıkları net borçlanma tutarı 57 trilyon. MB'den 404 trilyon lira ek likidite sağlayan bankaların net bir döviz talebi olmadı. Aksine 61 milyon dolarlık döviz sattı. 461 trilyon liralık toplam net fonlamanın 295 trilyonluk kısmı TMSF ile kamu bankalarına yapıldı. Ayrıca 19 Şubat 2001'de herhangi bir fon hareketi gerçekleşmedi. 20 Şubat'ta ise sadece TL ödeme yükümlülüklerini yerine getiren kuruluşlara döviz ödemesi yapıldı, iptal edilen işlemlerde ise dövizler herhangi bir hesaba aktarılmadığından temerrüt faizi uygulması gerektirecek bir durum olmadı. 
   
   Merkez Bankası Yasası'na aykırı olarak Hazine'den bono alındığı iddiası 
   Hazine'nin borçlarını ödeyememesi nedeniyle 700 trilyon liralık bono satın alındı. Ancak Hazine'den bono - tahvil alınmasına ilişkin yasak 5 Kasım 2001'den sonrasına ilişkin. Bu nedenle kanuna bir aykırılık yok. 
   
   Erdoğan Kur bir iki ayda düzelir    Başbakan Tayyip Erdoğan, hükümetin döviz kurunda yaşanan dalgalanmalara müdahale etmediği yönündeki eleştirileri, "Elinde sihirli değnek olan varsa gelsin, kuru yükseltelim" diye yanıtladı. 
   Türkiye İhracatçılar Meclisi'nin 10. Olağan Genel Kurulu'na katılan Erdoğan, "Bu gidiş bir iki ay sürebilir. Sonra bunda da istenen noktaya gelinecektir" dedi. 
   Devlet Bakanı Kürşad Tüzmen de dün itibariyle 22 milyar dolarlık ihracat rakamının geçildiğini, bunun yıl sonunda 40 milyar doların aşılacağını gösterdiğini, ithalatın ise 60 milyar dolar olacağını söyledi. Tüzmen, ihracatçıları, istihdam, ihracat miktarı ve dış ticaret hacmine göre üç kategoriye ayıran 'onaylanmış ihracatçı' kavramı getireceklerini de açıkladı. 
   
   
</TEXT>
</DOC>
