<DOC>
<DOCNO> 191894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sontur19.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya'ya ilk kar yağdı .. Uludağ'da kar kalınlığı 18 cm... 
</HEADLINE>
<TEXT>

     Trakya'ya dün gece mevsimin ilk karı düştü. 
     Trakya'nın en yüksek bölgelerinden olan Dereköy'de gece başlayan kar yağışı, aralıklarla 06.00'ya kadar sürdü ve zaman zaman etkili oldu. 
     Meteoroloji yetkilileri, Kırklareli'nde bugün en düşük hava sıcaklığının 2 derece olarak beklendiğini belirterek, Kırklareli'nde yağmur, yüksek kesimlerde ise karla karışık yağmur beklendiğini söylediler. 
     Edirne'de ise 2 gün önce 10 derecenin üzerinde olan hava sıcaklığının 2-3 dereceye kadar düştüğünü belirten yetkililer, şu bilgileri verdi 
     ''Edirne'de bugün ve yarın yağış beklenmiyor. Perşembe günü ise Akdeniz'den yeni bir hava kütlesi etkili olacak. Lodosla birlikte sağanak yağmur bekliyoruz. Hava sıcaklığı artacak. Ancak 29 Ekim Çarşamba sabahı hava sıcaklığının sıfırın altında 1 derece olmasını bekliyoruz. Aynı gece kırağı ve buzlanma olabilir. İç kesimlerde don olayı yaşanabilir.'' Tekirdağ'da ise hava sıcaklığının bugün 10 derece olduğu, yağış beklenmediği, yarın da yağış olmayacağı ve hava sıcaklığında 8 derecelik düşüş beklendiği bildirildi. Geceleri ise hava sıcaklığının sıfırın altına düşeceği belirtildi. 
     
     ULUDAĞ BEMBEYAZ 

     Türkiye'nin önemli kış turizmi merkezlerinden Uludağ'da, dün gece başlayan kar yağışı aralıklarla devam ediyor. 
     Uludağ Meteoroloji İstasyonu'ndan alınan bilgiye göre, ''Beyaz cennet''te kar kalınlığı 18 santimetreye ulaştı. 
     Hava sıcaklığının eksi 4 derece olduğu Uludağ'da, tipi şeklinde yağan kar, görüş mesafesinin zaman zaman 50 metreye kadar düşmesine neden oluyor. 
     
</TEXT>
</DOC>
