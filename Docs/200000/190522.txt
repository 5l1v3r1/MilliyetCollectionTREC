<DOC>
<DOCNO> 190522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sontur09.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
5 yıldızlı otellerde iftarın fiyatı 79 milyon liraya kadar çıkıyor 
</HEADLINE>
<TEXT>

     İstanbul'daki beş yıldızlı otellerin restoranlarında bol çeşitli iftar sofralarının bedeli, kişi başı 25.5-79 milyon lira arasında değişiyor. 
     Bir zamanlar padişahların oruç açtıkları salonlarda iftar yapmak isteyenlere, Çırağan Sarayı Otel Kempinski farklı seçenekler sunuyor. 
     Otelin Türk-Osmanlı mutfağına sahip ''Tuğra'' restoranında, ramazan için özel bir program hazırlandı. Fasıl eşliğinde Tuğra'da yapılacak iftarın bedeli, 79 milyon lira. 
     Çırağan Sarayı'nın uluslararası mutfağı ile tanınan ''Laledan'' restoranında da zengin bir mönü ve eğlence bir arada sunuluyor. Birbirinden lezzetli iştah açıcılar, uluslararası mutfaklardan seçkin örnekler, ramazana özel çeşit çeşit tatlılar salep, ayran, bozadan oluşan iftar sofrası ise 75 milyon lira olarak belirlendi. 
     
     THE RITZ-CARLTON OTEL'DE RAMAZAN... 

     The Ritz-Carlton Otel de, ramazan için özel iftar mönüsü hazırladı. Otelin Çintemani Restaurant'ın hazırladığı iftar sofrası, fasıl müziği eşliğinde Türk yemekleri, iftariyelikler, sahlep, boza gibi geleneksel içeceklerden oluşuyor. 
     Hafta sonları iftar sofraları Karagöz ve Hacivat gösterisine de sahne olacak. Çintemani Restaurant'ta iftarın bedeli ise 58 milyon lira. 
     Bu arada, otelde iftar organizasyonları da düzenlenebilecek. 50 ile 400 kişilik bir iftar yemeğinin maliyeti ise kişi başı KDV hariç 40-48 dolar arasında değişiyor. 
     
     CEYLAN OTEL'DE, SAFRAN RESTAURANT 

     Ceylan Inter-Continental Oteli'nde iftar yapmak isterseniz, Boğaz manzaralı, Türk ve Osmanlı mutfağının en lezzetli örnekleri ile Safran Restaurant'a gidebilirsiniz. 
     Safran Restaurant'ta, fasıl eşliğinde, zengin iftariyelikler, çorbalar, zeytinyağlılar, börekler, çoban kavurma, kuzu tandır, kuzu kapama ve leziz tatlılardan oluşan sofrada, iftar yapmanın bedeli ise 55 milyon lira. 
     Otelin Californian Brasserie Restaruant'ta hazırlanan zengin açık büfe iftar sofrasının ücreti de 55 milyon lira olarak belirlendi. 
     
     SWİSSOTEL RAMAZAN NOSTALJİSİ 

     Swissotel de, ramazanı kendine özgü eğlenceleri ve açık büfe iftar yemekleri ile karşılıyor. 
     Cafe Suisse'de, zenginleştirilmiş iftar mönülerinde çorbalar, iştah açıcılar, ana yemekler, tatlılar, ve içecekler bulunuyor. Cafe Suisse'deki açık büfede ayrıca ramazan klasikleri kompostolardan kuru meyvelere, iftariyeliklerden çorba çeşitlerine, salatalardan mezelere, zeytinyağlılardan ızgaralara ve tatlılara kadar oldukça zengin seçenekler sunuluyor. Fasıl müziği eşliğindeki açık büfe, limitsiz meyve suyu ve çay kahve kişi başı fiyatı 60 milyon lira. 
     
     HİLTON'DA İFTAR... 

     Hilton Otel de, hazırladığı seçeneklerle zengin bir ramazan mönüsü imkanı sunuyor. ''İftar Büfesi'' adıyla sunulan seçenekte, iftariyelikler, dolma çeşitleri, salata, börekler, sudak buğulama, Piliç beğendi, Beykoz kebap, pilav, iç pilav, fırında patates, mevsim sebzeleri, ayva ve kabak tatlısı, güllaç, kazandibi, tavukgöğsü, Tel kadayıf, revani, baklava çeşitleri, zerde, aşure, sütlaç, keşkül ve taze meyvelerden oluşan iftar sofrasının bedeli 52 milyon lira olarak belirlendi. 
     Otelin 3 farklı mönüden oluşan ''Ramazan Paketi''nde ise hazırlanan namaz odasıyla iftara gelenlere ibadet edebilecekleri bir de mekan tahsis edildi. Ramazan için 3 adet iftar mönüsü, iftariyelikler, çeşitli çorbalar, börekler, ana yemekler ve tatlı çeşitlerinden oluşuyor. Mönülerin fiyat ise 38-43 milyon lira arasında değişiyor. 
     
     FOUR SEASONS'DA RAMAZAN ZİYAFETİ 

     Ramazanı, Sultanahmet'in tarihi ve mistik atmosferinde de karşılayabilirsiniz. 
     Four Seasons Hotel'de, zengin mönüsü ve geleneksel tatlıları ile ud ve kanun eşliğinde bir Ramazan şöleni sunuyor. Açık büfe olarak yer hazırlanan ramazan mönüsünde çeşitli iftariyelikler, beğendi kebap, tas kebabı, kuzu incik, levrek buğulama gibi geleneksel Türk mutfağı yemekleri yer alıyor. Eski ramazan sofralarının vazgeçilmeyen içeceklerinden boza ve sahlebin yanı sıra aşure, güllaç, kabak ve ayvadan oluşan tatlılar da mönünün içinde yer alıyor. 
     Otelde, açık büfe iftar yapmanın bedeli de 45 milyon lira olarak belirlendi. 
     
     THE MARMARA OTELİ'NDE İFTAR... 

     The Marmara Oteli'nde iftar yapmak isteyenler ise şef Sedat Özkan ve ekibi tarafından Brasserie restoranda sunulan zengin iftar sofrasında, fasıl müziği eşliğinde Türk ve Osmanlı yemeklerini tadabilecek. 
     Ramazan sofrasında iftariyelikler, Karadeniz pideleri, tava mantısı, kazan kebabı, ayvalı kuzu saray kebabı, patlıcan hünkar dolması, tiryaki kebabının yanı sıra kaymaklı güllaç, cevizli kabak tatlısı, sultan sarması ve hurma tatlısı gibi seçenekler yer alıyor. 
     Burada iftar yapmanın bedeli de, içecekler hariç 44 milyon lira. 
     
     HYATT REGENCY'DE İFTAR KEYFİ... 

     Hyatt Regency Oteli'nin Agora Restoran'ı da, ramazan için zengin iftar sofraları hazırlıyor. Agora Restoran'da Ramazan boyunca, fasıl müziğinde 101 çeşit yemekten oluşacak açık büfede iftar yapılabilecek. 
     İftar sofrası, hurma ve zeytin gibi geleneksel iftariyeliklerle başlayacak ve ardından salatalar, zeytinyağlılar, Türk mezeleri, yöresel yemekler, peynirler, ekmek ve pide çeşitleri, lahmacun, sıcak-soğuk et ve balık alternatifleri, kebap çeşitleri ile devam edecek. 
     Barbekü, gözleme ve tatlı istasyonlarında pişirilen yiyecekler hazırlanır hazırlanmaz konuklara sunulacak. Agora'da açık büfe iftar 58 milyon lira olarak belirlendi. 
     
     MÖVENPICK HOTEL'DE RAMAZAN 

     İstanbul'un ilk butik iş oteli Mövenpick Hotel de AzzuR Restaurant'ta özel ramazan büfesi sunuyor. 
     Fasıl müziği eşliğinde, çeşit çeşit iftariyelikler, çorbalar, Ramazan pideleri, su böreği, zeytinyağlı çeşitleri, iç pilavlı kuzu tandır, tavuk topkapı, tas kebabı, kuzu şaşlık kebabı gibi Türk damak tadını yansıtan pek çok yemek, güllaç, şekerpare, ayva tatlısı, cevizli incir dolması gibi Türk ve Osmanlı tatlıları geleneksel Ramazan sofralarının keyfini yaşatacak. AzzuR'da iftarın bedeli, kişi başı 39 milyon lira. 
     
     POLAT RENAISSANCE'DA İFTAR 

     Polat Renaissance Otel de ramazan ayı süresince konuklarına en iyi hizmeti vermek, iftardan sahura, tüm isteklerinizi karşılamak için hazırlanıyor. 
     Otelde, fasıl eşliğinde gerçekleştirilen iftarın ardından, konaklayanlar için de sahur vaktinde oda servisi yapılıyor. 
     Otelin Daphne Restaurant Grill'de iftar mönülerinin fiyatı ise 40 milyon lira olarak belirlendi. 
     
     DİĞER OTELLERDE İFTAR... 

     Divan Otel de, iftar için farklı seçenekler sunan otellerden. İftariyelik, sebze ezme çorbası, mantarlı kol böreği, pilav ile sebzeli piliç, zeytinyağlı taze fasulye, meyveli savaren ya da bahçıvan çorbası, ıspanaklı su böreği, beğendili piliç, zeytinyağlı taze fasulye, bademli güllaç veya Anadolu çorbası, pırasalı tepsi böreği, dana rosto, zeytinyağlı kabak bayıldı gibi mönülerden oluşan iftar sofralarının fiyatı da 35 milyon lira. 
     Pera Palas Oteli, tarihi bir mekanda oruç açmanın keyfi için iftar sofraları hazırladı. Fasıl müziği eşliğinde çok çeşitli mönülerden oluşan iftar sofralarının fiyatı da 35-45 milyon lira arasında değişiyor. 
     Dedeman Otel de, ramazan için farklı mönülerden oluşan iftar sofraları hazırlayan otellerin arasında yer alıyor. Otelin, ''101 Çeşit Açık Büfe İftar Sofrası''nda, iftariyelikler, çorbalar, komposto ve şerbetler, turşular, zeytinyağlı ve salatalar, hamur işleri, kuzu büryan, pastırmalı piliç sote, börülceli tas kebabı gibi ana yemekler, tatlılar, ekmek çeşitleri, demleme Türk çayı ve nescafe yer alıyor. 
     Ramazan süresince misafirlerine dekorları ile eski ramazanları yaşatacak olan Dedeman Otel, Ramazan'ın ilk günü konuklarına ''Sema Gösterisi'' sunacak ve ramazan süresince iftar sofralarında fasıl olacak. Dedeman Otel'in açık büfe iftar mönüsünün bedeli ise 32 milyon 500 bin lira olarak belirlendi. 
     Conrad Otel, çeşitli mönülerle iftar sofrası hazırladı. Otelin Manzara Restaurant'ın da açık büfe iftar sofrası 52 milyon lira. Ayrıca otelin hazırladığı iftar mönüleri ise 36-44 milyon lira arasında değişiyor. 
     
     EN UCUZ İFTAR KLASSİS'TE... 

     Klassis Resort Hotel ve Klassis Golf Country Club da, ramazan için farklı iftar mönüsü seçenekleri hazırladı. 
     Ramazan ayı boyunca otelin restoranlarında hazırlanacak iftar sofralarının kişi başı ücreti, 25 milyon 500 bin lira olarak belirlendi. 7 farklı seçeneklerden oluşan mönülerde, iftar tabağı, yeşil mercimekli, ev erişteli yoğurt çorbası, ıspanaklı su böreği, kuzu islim kebap, bahçe salatası, kaymaklı ekmek kadayıfı ya da düğün çorbası, pastırmalı muska böreği, arnavut ciğeri, sumaklı soğan ile mini köfteler, kuzu tandır, hanım göbeği ve vezir parmağı gibi Türk mutfağının seçkin örnekleri yer alıyor. 
     
     KIZ KULESİ'NDE İFTAR KEYFİ... 

     Kız Kulesi'ni de bünyesinde bulunduran Klassis Turizm Grubu, ramazan ayı boyunca da, farklı bir iftar fırsatı da sunuyor. Kız Kulesi'nde farklı mönü seçenekleriyle iftar yapmanın bedeli ise kişi başı 29 milyon 500 bin lira. Mönüde, iftar tabağı, süzme mercimek çorbası, peynirli su böreği, kuzu tandır veya köri soslu piliç, güllaç ve haşhaşlı şekerpare ya da düğün çorbası, ıspanaklı gül böreği, beğendili kebap ya da yayla çorbası, kaşarlı köfte gibi seçenekler bulunuyor. 
     Kız Kulesi'ndeki iftar ücretine, Kabataş ve Salacak'tan gidiş-dönüş tekne transferi dahil. 
     
</TEXT>
</DOC>
