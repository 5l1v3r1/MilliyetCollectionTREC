<DOC>
<DOCNO> 166483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/dunya/dun02.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi şov başlıyor 
</HEADLINE>
<TEXT>

AB Dönem Başkanlığı'nı bugün devralan İtalya'nın sıra dışı Başbakanı Berlusconi sayesinde AB renkli bir döneme giriyor. Berlusconi, Türkiye'nin AB üyeliğinin hararetli destekçisi 
     GÜVEN ÖZALP Brüksel 

     Net kriterler, sıkı sıkıya uygulanan standartlar ve aşıldığında kıyamet kopan sınırlarıyla çoğu kişi tarafından "son derece sıkıcı" bulunan Avrupa Birliği'ni AB renkli bir altı ay bekliyor. Bugünden itibaren AB Dönem Başkanlığı'nı altı aylığına devralacak olan İtalya'nın "sıra dışı" Başbakanı Silvio Berlusconi'nin bu dönemde "başrolü" kimselere kaptırmayacağının sinyalleri daha şimdiden net bir şekilde geliyor. Çıkış ve görüşleriyle Brüksel'i oldukça zorlaması beklenen Berlusconi, Türkiye'nin AB'ye üyelik süreci açısından olumlu etki yaratacak bir potansiyele sahip. 
     Gerçek bir "Avrupa fanatiği" olmayan ve ABD'ye yakınlığıyla tanınan Berlusconi'nin ilk hedeflerinden biri, Irak Savaşı nedeniyle zarar gören transatlantik ilişkilerindeki yaraları sarmak olacak. Dün bir Fransız radyosuna demeç veren Berlusconi, "Avrupa, ABD açısından tamamlayıcı olmalı. Batı birleşmeli. Bizimle ABD arasında rekabet olamaz" dedi. Berlusconi, AB'nin güçlü bir askeri güce sahip olması gerektiğini de savunarak, "Eğer askeri gücümüz yoksa diplomatik ve siyasi gücümüz de yok demektir" diye konuştu. 
     Berlusconi, Türkiye açısından ise, şans olarak nitelendiriliyor. Türkiye'ye yönelik sıcak mesajları ve AB zirvelerinde verdiği destekle öne çıkan Berlusconi başkanlığındaki İtalya'nın altı aylık dönemde somut adımlarla Türkiye'yi müzakerelere hazırlama sürecine ivme kazandırması bekleniyor. Diplomatik gözlemciler, Türkiye'nin yanlış bir adım atmaması halinde Roma'nın Brüksel'le Ankara'yı yakınlaştırmak için itici güç rolü üstlenebileceğine dikkat çekiyorlar. 
     
     İki ortağı saçmaladı 
     İtalya'daki koalisyonun en küçük ortağı Hıristiyan Demokratlar Birliği'nin lideri, AB ve Uluslararası İlişkilerden Sorumlu Devlet Bakanı Rocco Buttiglione, "Türkiye AB'ye katılmaya hazır değil, çünkü Türkiye'de demokrasi yok" dedi. Avusturya'nın Die Presse gazetesine konuşurken, "Türkiye'de kontrol ordunun elinde" iddiasında bulunan Buttiglione, yine de bir İslami rejim tehlikesine karşı askerlerin siyasi hayat üzerindeki kontrölü bırakmaması gerektiğini savundu. Hükümet ortaklarından Kuzey Birliği Partisi'nin Meclis Grup Başkanı Alessandro Ce de İtalyan basınına, "Türkiye'nin AB'ye girmesi, Avrupa'nın kültür modeli üzerinde olumsuz bir sonuç yaratabilir" dedi. 
     
     

</TEXT>
</DOC>
