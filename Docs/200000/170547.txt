<DOC>
<DOCNO> 170547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sondun09.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ve İngiliz istihbaratları imam Ebu Hamza'yı izledi... 
</HEADLINE>
<TEXT>

     İngiltere'de ''radikal imam'' olarak adlandırılan imam Ebu Hamza'yı izleyen bir özel istihbaratçının, Amerikan ve İngiliz istihbarat örgütlerine önemli bilgi sağladığı öne sürüldü. 
     The Times gazetesi, Ebu Hamza'nın cihat yolunda çağrılar yaptığına ve bazı yerlerde terör kampları kurdurduğuna dair bilgi elde ettiğini öne sürdüğü 38 yaşındaki Glen Jenvey adlı özel istihbarat elemanının, bir bilgisayar operatörü kılığında Ebu Hamza'nın yanına sızdığını yazdı. 
     Söz konusu kişinin Ebu Hamza'yı bir internet sitesi açarak buradan Müslümanları cihada çağırmaya ikna ettiğini belirten gazete, ''radikal imamın'' Jenvey'e, bu sitede kullanabilmesi için çok sayıda video bandı gönderdiğini kaydetti. 
     Gazete, video bantlarının İngiliz istihbaratına ve bu istihbarat yoluyla Amerikan Federal Soruşturma Bürosu'na FBI ulaştığını öne sürdü. 
     Ebu Hamza, hakkında yapılan soruşturmalara rağmen halen İngiltere'de serbest şekilde yaşıyor. 
     Finsbury Camii imamlığı görevinden alınan Ebu Hamza hakkında herhangi bir tutuklama kararı çıkarmanın mümkün olmadığına işaret eden The Times, imamın İngiliz vatandaşlığının geri alınması için de bir gerekçe yaratılamadığını hatırlattı. 
     Gazete, Ebu Hamza'nın Jenvey'in yardımıyla kurduğu ''supportersofshariah'' adlı sitenin kapatıldığını yazdı. 
     
</TEXT>
</DOC>
