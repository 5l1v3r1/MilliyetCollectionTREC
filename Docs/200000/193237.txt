<DOC>
<DOCNO> 193237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sondun30.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçırılan Türk mühendisinin durumu belirsiz... 
</HEADLINE>
<TEXT>

     Afganistan'da geçen hafta kaçırılan Türk mühendisi Hasan Önal'ın kurtarılması için görüşmelerin sürdüğü bildirildi. 
     AFP'ye açıklama yapan Afganistan İçişleri Bakanlığı yetkilisi Gül Nabi Hamidzai, ''Bakanlığımızdan bir heyet görüşmelere gitti. Henüz bir sonuç alınamadı. Şu aşamada daha fazla bir şey söyleyemem'' dedi. 
     Hamidzai, görüşmelerin nerede yapıldığını da belirtmedi. 
     Gazne Valisi Asadullah ise telefonla AFP muhabirine verdiği demeçte, ''Türk mühendisinin kurtarılması için çabalar sürüyor. Çok yakında mühendisin serbest bırakılacağını sanıyorum'' dedi. 
     Mühendis Önal ve şoförü, geçen perşembe Kabil-Kandahar yolunda kaçırılmış, şoför ertesi gün serbest bırakılmıştı. Mühendisi kaçıranlar, şoförle yolladıkları mektupta, rehinenin özgürlüğüne karşı bazı Taliban tutsakların serbest bırakılmasını istemişlerdi. 
     
</TEXT>
</DOC>
