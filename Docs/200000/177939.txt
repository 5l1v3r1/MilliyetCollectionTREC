<DOC>
<DOCNO> 177939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/spor/ydilmen.html </URL>
<DATE> 2003/08/25/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Muhammed Ali 
</HEADLINE>
<TEXT>

   
   Kelebek gibi uçar, arı gibi sokarım'. Bu sözü Muhammed Ali söylemişti. Rakip ile 12 raunt maç yapar, etrafında dolaşır durur, rakip bir tane vuramazdı. Muhammed Ali de arada etkili üç dört yumruk atar, sıkıştırdı mı da çok kötü abondone ederdi. Beşiktaş da aynı. Bol bol top çevirdi. Belki on tane Cordoba'ya geri pas gitti. Topu rakibe bırakmadı. Seyirciyi de sıktı. Ama rakibine hiç pozisyon vermedi. Kendisi de maç boyunca altı tane pozisyon buldu. Etkili ataklardı. Üçünde de gol geldi. Maçı izlerken "ya böyle futbol mu olur" diyorsunuz akşam eve gidince futbolda en önemli iki unsuru Beşiktaş'ın yaptığını görüyorsunuz. Cordoba duş almamış, kendi hanesinde üç gol var. O zaman bu takım, iyi takım. 
   Lucescu, Ahmet Dursun'un arkasına Tümer ve Ahmed Hassan'ı serpiştirmiş. Tek forvet gözükseler de üç forvet oynuyorlar. Arkada Ahmet Yıldırım'ın yerine Emre ile başladı. Emre'yi de formda tutmak istiyor ve "uzun maratonda kafamda sen de varsın" mesajını veriyor. Belki yine Ahmet'e döner, belli olmaz. Kısacası Lucescu mevcut kadrosunu formdan düşürmeden yerine göre emzik dağıtıyor. 
   Maçın ilk 25 dakikası müthiş bir Ahmed Hassan izledik. Her yere koşu yapan, boş saha yaratan, pozisyon üreten. İlk yarının geri kalan bölümünde ve maçın son 20 dakikasına kadar dinlenen Ahmed Hassan, Sergen girdikten sonra futboldan da zevk almaya başladı. Bölüm bölüm de olsa iyi oynadı. Ronaldo, Zago ve Emre üçlüsü aralarında bol pas yaparak rakipten de fazla darbe yemediler. Tayfur ve Giunti lige iyi başladılar, iyi götürüyorlar. 
   Ankaragücü eksik kaldıktan sonra ofansif yönden birşey yapmadı. Yoksa maça arzulu, açık futbol düşüncesiyle girmişlerdi. 
   Mustafa Çulcu, geçen yılki bıraktığı yerden başladı. Gösterdiği kırmızı kart doğruydu. Özellikle oyuncularla olan diyaloğu gerçekten mükemmeldi. Sadece ceza sahasına girerken düşürülen Ahmed Hassan'ın pozisyonunu önü kapalı olduğu için göremedi. Yardımcıdan da yardım alamadı. 
   Beşiktaş seyircisi maçın son 30 dakikasında farkın üçe çıkmasında en büyük etkendi. İnanılmaz performans gösterdiler. 1-0'a kitlenen Beşiktaş'ı hücuma kaldırdılar diyebiliriz. 
   
      
   
   
</TEXT>
</DOC>
