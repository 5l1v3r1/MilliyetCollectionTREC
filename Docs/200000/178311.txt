<DOC>
<DOCNO> 178311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/ekonomi/eko03.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartla harcama yüzde 60 arttı 
</HEADLINE>
<TEXT>

   Canlanma, kredi kartı kullanımını artırdı. Kredi kartlarının ilk yarı cirosu yüzde 60 yükselişle 17 katrilyon liraya çıktı 
   EKONOMİ SERVİSİ 
   
   Canlanmanın iç talebe yansıdığına ilişkin önemli göstergelerden biri olan kredi kartı kullanımı yılın ilk yarısında önceki yılın aynı dönemine göre yüzde 60.1 oranında arttı. 
   Bankalararası Kart Merkezi BKM verilerine göre, geçen yılın ilk yarısında kredi kartlarıyla 10.6 katrilyon liralık işlem yapılırken bu rakam 2003 yılının ilk yarısında 17 katrilyon lirayı aştı. Artış oranı yüzde 60.1 olarak hesaplandı. 
   BKM verilerine göre, kart kullanımı daha önceki yıllarda olduğu gibi daha çok alışverişlerde kullanıldı. Yılın ilk yarısında alışverişteki kart cirosu 15.5 katrilyon liraya yaklaşırken geçen yıl bu rakam 9.3 katrilyon lira oldu. 15.5 katrilyonluk cironun 7 katrilyonu ilk çeyrekte gerçekleştirilirken ikinci çeyrekte alışverişte kart kullanımı 8.5 katrilyona yaklaştı. 
   Nakit çekme cirosu ise alışverişteki kullanıma göre çok düşük kaldı. 2002'nin ilk yarısında 1.3 katrilyonluk hacim bu yılın aynı döneminde sadece yüzde 17.2 oranında arttı ve 1 katrilyon 562 trilyona çıktı. 
   
   Kart ciroları katrilyonu aştı    Yapı Kredi Bankası'nın kredi kartı Worldcard geçen yılın ilk yarısına göre cirosunu yüzde 71 artırdığını açıkladı. 
   Yapı Kredi Bankası'nın açıklamasında, haziranda Worldcard cirosunun 1 katrilyonu aştığı, altı ayda alışveriş cirolarının ise yüzde 80 arttığı bildirildi. Garanti Bankası'nın Bonus Card için gönderdiği açıklamada ise, reel ciroyu temsil eden Bonus endeksin yükselme eğilimine girdiği belirtildi. 
   
   'Kredi kartı cirosunda dört sıra yükseldik'    Türkiye, MasterCard kredi kartıyla bu yılın altı ayında yapılan 4.5 milyar dolarlık ciroyla, dünya sıralamasında dört basamak çıkarak 13'üncülüğe yükseldi. MasterCard Avrasya Genel Müdürü Özlem İmece, yılın ilk yarısında Türkiye'de Mastercard kredi kartı cirosunda yüzde 74.84, işlem adedinde yüzde 65.97 artış olduğunu söyledi. 
   İkinci çeyrekte canlanmanın daha fazla olduğunu vurgulayan İmece, "Geçen yılın artışlarının da üzerinde bir büyüme söz konusu. 2002'nin tamamında ciroda yüzde 61, işlemlerde yüzde 56.59'luk artış vardı" dedi. İmece, dünyadaki konumlarının da yükseldiğini ifade ederek, şunları kaydetti 
   "Kredi kartı cirolarında ve işlemlerinde ligde ön sıralara çıktık. 2002'nin sonunda dolar bazında ciroda dünyada 17'nci iken, altı aylık dönemde 13'üncü sıraya çıktık. İsrail, Brezilya, İsveç ve İsviçre'yi geçtik." İmece, Avrupa genelinde ise ciro bazında üç sıra yükselerek 5'inci, işlem adedinde bir sıra yükselerek 3'üncü olduklarını belirtti. 
   
   'Geçen yılı yakaladık' 
   Altı aylık dönemde yalnızca kredi kartı olarak 4.5 milyar dolarlık ciro gerçekleştirdiklerini anlatan Özlem İmece, "Biz 2001'deki tüm ciroyu altı aylık dönemde yaptığımızı görüyoruz. Kredi kartında 197 milyonluk işlem gerçekleşti. Banka kartıyla birleştirdiğimizde yaklaşık 16 milyar dolarlık bir ciro var ki, geçen sene 18.5 milyar dolardı. Yani altı ayda neredeyse bir yıllık ciroya yakalamış durumdayız" dedi. 
   Cirolarının yüksek çıkmasında, kurun da etkili olduğuna işaret eden Özlem İmece, "Ekonominin de biraz toparlanmasıyla birlikte insanlar artık kartlarını daha fazla kullanmaya başladılar" diye konuştu. 
   
   Kredi kartıyla 15.6 katrilyonluk alışveriş Kredi kartı kullanımı - Trilyon TL 2002 6 2003 6 Alışveriş 9.304 15.464 Nakit avans 1.333 1.562 Toplam 10.637 17.026 
</TEXT>
</DOC>
