<DOC>
<DOCNO> 152334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/soneko03.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası beklenen faiz indirimini yaptı... 
</HEADLINE>
<TEXT>

     Merkez Bankası faiz oranlarını 3 puan düşürdü. 
     Merkez Bankası'ndan yapılan açıklamada, Bankalararası Para Piyasası ve İstanbul Menkul Kıymetler Borsası Repo Ters Repo Pazarı’nda uygulamakta olan kısa vadeli faiz oranlarının bugünden itibaren düşürülmesine karar verildiği duyuruldu. 
     Buna göre, gecelik borçlanma faiz oranı yüzde 44'den yüzde 41'e, borç verme faiz oranı ise yüzde 51'den yüzde 48'e indirildi. 
     Diğer vadelerde, 1 haftalık borçlanma faiz oranı yüzde 44'ten yüzde 41'e düşürüldü. 
     Geç Likidite Penceresi uygulaması çerçevesinde, Bankalararası Para Piyasası'nda saat 16.00-16.30 arası gecelik vadede uygulanan Merkez Bankası borç verme faiz oranı yüzde 56'dan yüzde 53'e indirilirken, yüzde 5 olan borçlanma faiz oranı değiştirilmedi. 
     Ayrıca, açık piyasa işlemleri çerçevesinde piyasa yapıcısı bankalara repo işlemleri yoluyla gecelik ve bir haftalık vadelerde tanınan borçlanma imkanının faiz oranları yüzde 47'den yüzde 44'e düşürüldü. 
     Merkez Bankası açıklamasında, Irak savaşının askeri kanadının sona ermesinin yanısıra, 2003 bütçesi, alınan ek mali önlemler ve tamamlanan dördüncü gözden geçirme çalışmaları doğrultusunda iktisadi temellerin daha sağlam bir görüntü yaratması nedeniyle faiz indiriminin yapıldığı belirtildi. 
     Açıklamada ayrıca, iç talebin, en azından kısa vadede enflasyon üzerinde ciddi bir baskı yaratmasının beklenmemesinin de, Banka nın faiz indirimi kararında rahat davranmasını sağladığı ifade edildi. TCMB nin gelecek dönem enflasyonu açısından temkinli bir iyimserliğe sahip olduğuna da dikkat çekildi. 
     Merkez Bankası en son 11 Kasım 2002'de faiz oranlarını düşürmüştü. 

     
</TEXT>
</DOC>
