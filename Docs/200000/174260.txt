<DOC>
<DOCNO> 174260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sonspo02.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci Lig A maçları da Digitürk'ten yayınlanacak... 
</HEADLINE>
<TEXT>

     Futbol Federasyonu, İkinci Lig A Kategorisi maçlarının naklen yayın haklarını Digitürk'e verdi. 
     Futbol Federasyonu'ndan yapılan yazılı açıklamada, Federasyonun, gelen teklifleri değerlendirdiği ve 2003-2004 sezonu için A Kategorisi maçlarının yayın hakkının 1 yıl süreli anlaşmayla Digitürk'e verildiği bildirildi. 
     Federasyon ile Digitürk arasındaki sözleşmeyi Futbol Federasyonu adına Başkan Vekili Ata Aksu'nun, yayıncı kuruluş adına da Genel Müdür Ertan Özerdem ve ADD Medya Genel Müdürü Sinan Öztoprak'ın, Federasyonun 4. Levent'teki binasında imzaladığı açıklandı. 
     Futbol Federasyonu Başkan Vekili Ata Aksu, futbola verdiği destekten dolayı Digitürk'e teşekkür ederken, yaratılan kaynağın 2. lig takımlarına büyük destek sağlayacağına inandığını belirtti. 
     Bugüne kadar 2. lig maçlarını yayınlayan TRT'nin, Türk futboluna büyük destek verdiğini ifade eden Aksu, ''Bu sezon 2. Lig A Kategorisi maçlarının yayını için teklif veren öteki kuruluşlara da Futbol Federasyonu olarak teşekkür ediyoruz'' dedi. 
     
</TEXT>
</DOC>
