<DOC>
<DOCNO> 153227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sondun40.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya eski Başbakanı'na şarapla saldırdılar ama O kızmadı.. 
</HEADLINE>
<TEXT>

     Almanya'nın eski Başbakanı Helmut Kohl, üyesi olduğu Hıristiyan Demokrat Birlik Partisi'nin CDU Bremen kentindeki seçim toplantısı sırasında, bir kişinin şaraplı saldırısına uğradı. 
     CDU Bremen eyalet teşkilatının 25 Mayıs'ta yapılacak eyalet seçimleri nedeniyle düzenlediği toplantıya katılan Kohl'e, yanına yaklaşan genç bir kişi, elindeki bardağın içinde bulunan şarabı yüzüne fırlattı. 
     Güvenlik güçleri söz konusu kişiyi yaka paça salondan dışarı çıkarırken, olayı soğukkanlılıkla karşılayan Kohl, siyaset yaşamında benzer çok olaylar yaşadığını belirterek, ''Bremen'e daha önce geldiğimde, yumurta ve koku bombaları atılmıştı. Şarabı daha usturuplu buldum, sadece tadını beğenmedim'' diye konuştu. 
     Kohl, toplantıda yaptığı konuşmada da, Irak konusunda ABD ile olan görüş ayrılıklarına değinerek, ''Bu, Almanya'ya pahalıya mal olabilir. Hatalardan ders alarak ülke çıkarlarını hep birlikte korumalıyız. Ülke hepimizin, çalışmalarımızı bu bilinç ile sürdürmeliyiz'' dedi. 
     CDU Bremen eyalet teşkilatı başkanı Bernd Neumann ise Kohl'ün, Almanya'ya 16 yıl başarılı bir şekilde başbakanlık yapmış dünya çapında bir siyasetçi olduğunu belirterek, şunları söyledi 
     ''Schröder için bunu söylemek mümkün değil, ülkeyi ne hale getirdiler. Kohl'ün gelmesi bu salonu doldurdu. Sosyal Demokrat Parti SPD ise seçimi kaybederiz diye Schröder'i seçim kampanyasında istemediğini bildirdi.'' 
     




</TEXT>
</DOC>
