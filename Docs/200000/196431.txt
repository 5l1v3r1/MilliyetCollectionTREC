<DOC>
<DOCNO> 196431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sontur30.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör yoluyla mesaj veriliyorsa, ayaklarımın altına alıyorum 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, geçtiğimiz Cumartesi günü İstanbul'da 25 kişinin ölümü ve yüzlerce kişinin yaralanmasıyla sonuçlanan iki ayrı sinagoga yapılan bombalı saldırıyı şiddet ve nefretle kınadığını belirterek, ''Devletimize ya da hükümetimize terör yoluyla verilmek istenen bir mesaj varsa o mesajı elimin tersiyle ittiğimi ve ayaklarımın altına aldığımı tüm dünyaya haykırıyorum'' dedi. 
     AK Parti Meclis Grubu'nun açılışında konuşan Erdoğan, geçen Cumartesi günü Kıbrıslı Türklerle dayanışmak ve 20. kuruluş yılını kutlamak üzere KKTC'de bulunduğu sırada aldığı acı haberle yüreğinin sarsıldığını söyledi. 
     Erdoğan, ''Ülkemizin huzur ve esenliğin tadını çıkarmaya başladığı bugünlerde, İstanbul'da meydana gelen lanetli bir terör eylemi ile bu gölgelenmiştir. Müslüman ve Musevi kardeşlerimizi aynı anda vuran bu insanlık dışı eylem bütün Türkiye'ye yönelmiş, Türkiye'yi Türkiye yapan unsurları hedef almıştır. Bu lanetli saldırı bizim barış ve kardeşliğimize yapılmış bir saldırıdır. Açıkça ve en başta söylüyorum. Barış, huzur ve kardeşliğimize, güven ve istikrarımıza kast etmek isteyenlerin hevesleri kursaklarında kalacakdır'' dedi. 
     Saldırıyı yapanların, hangi inanç grubu, düşünce ya da ülkeye mensup olurlarsa olsunlar, masum insanlara saldırdıklarına göre insanlıktan nasibini almamış olduklarını ifade eden Erdoğan, şunları kaydetti 
     ''Daha ben Kıbrıstayken kulağıma bazı dedikodular geldi, benim neden Musevi vatandaşlarımıza vurgu yapmadığıma dair. Türkiye Cumhuriyeti'nin başbakanı ne zamandan beri vatandaşlarının dini kimliğine özel bir vurgu yapma ihtiyacı içinde olur Ölenlerin hepsi Türkiye yurttaşıdır. Hangi dinden olursa olsun kaybedilen can bizim vatandaşımızın canıdır, bizim canımızdır. Biz de vurguyu ona yaptık.'' Hayatlarını kaybedenlere Allah'tan rahmet, aileleri ve yakınlarına başsağlığı dileyen Erdoğan, ''Acılarını kendi acımız sayıp tüm benliğimizde hissettiğimizi belirtmek istiyorum. Yaralılara sağlık diliyorum. Türkiye Cumhuriyeti Devleti'nin yaraların sarılması konusunda hiçbirinin şüphe etmesine gerek yok'' diye konuştu. 
     Dünyanın dört bir yanından gelen devlet adamlarının mesajlarında teröre karşı güç birliği yapılmasına işaret edildiğini ifade eden Erdoğan, ''Bu menfur olay bir kez daha göstermiştir ki terörün dini ve milliyeti yoktur'' görüşünü dile getirdi. 
     Başbakan Erdoğan, terörün amacı ve niyeti ne olursa olsun meşrulaştırılamayacak kadar ağır ve hiçbir zaman müdafası yapılamacak kadar insanlık dışı bir olay olduğunu ifade etti. 
     Bu tür eylemlerin hiçbir politik kılıfla açıklanamayacağını ve hiçbir gerekçeyle meşru kılınamayacağını kaydeden Erdoğan, ''Devletimize ya da hükümetimize terör yoluyla verilmek istenen mesaj varsa o mesajı elimin tersiyle ittiğimi ve ayaklarımın altına aldığımı tüm dünyaya haykırıyorum. Türkiye Cumhuriyeti Devletine ve hükümetimize terör yoluyla verilecek hiçbir mesaj yoktur'' diye konuştu. 
     Terörün göstereceği bir hakikat bulunmadığını belirten Erdoğan, bugün terörden medet uman örgüt ya da devletlerin yarın aynı bela ve müsibetle kendilerinin karşılacaklarını da dile getirdi. 
     Erdoğan, saldırılar konusunda önemli gelişmelerin bulunduğunu, bugün yapılacak DNA testi ile son noktaya ulaşılacağını kaydederek, ''Büyük ihtimalle inşallah bu akşam neticeye varacaklar, varacağız'' dedi. 
     Recep Tayyip Erdoğan, partisinin TBMM Grup toplantısında, İstanbul'daki bombalı saldırılarla ilgili değerlendirmelerde bulundu. Medyanın tutumunu eleştiren Erdoğan, şunları kaydetti 
     ''İşimizi zorlaştırıyor sağolsun medya... Şurada bir çalışma yapılıyor. Bu çalışmada adresler ortaya çıkarsa, isimler açıklanırsa güvenlik güçlerinin çalışmaları ne olacaktır Sokakta ilk andan itibaren karşılaştığım sorulara bakın, olmaz böyle şey... Bana ayrı soruyorlar, İçişleri Bakanımıza ve diğer yetkililere ayrı soruyorlar. Müsaade edin... Bunun sağlıklı şekilde yürütülmesi için zamana ihtiyaç var. Vakti zamanı geldiğinde zaten gerekli açıklama yapılacaktır. Hatta basın mensupları olarak sizde bir bilgi oluşuyorsa bunu güvenlik güçlerine verip, yardımcı olmalısınız. Ama bırakın yardımcı olmayı teşhir ederek iş zorlaştırılıyor.'' -''ÖNEMLİ GELİŞMELER VAR''- Erdoğan, bu iki menfur olayla ilgili olarak güvenlik güçlerimizin can siperane ve ciddi bir şekilde yürüttüğü çalışmalarda önemli gelişmeler bulunduğunu söyledi. Erdoğan, ''Büyük ihtimalle inşallah bu akşam neticeye varacaklar, varacağız'' dedi. 
     Başbakan Erdoğan, güvenlik güçlerinin 24 saat gibi kısa bir sürede izleri yakalamış olmalarının ne kadar hassas ve ciddi bir çalışma ortaya koyduklarını gösterdiğini de vurguladı. Erdoğan, ''Bütün zorluklara karşı güvenlik güçleri olayı iyi bir noktaya getirdi. Bugün yapılacak DNA testiyle de son noktaya varılmış olacaktır'' diye konuştu. 
     Suçluların yakalanması kadar, suçun niteliğinin de kendileri için önem arzettiğini belirten Erdoğan, ''Milletimize ve insanlığa karşı bu ağır suçu işleyenler, her kim olursa olsunlar, hangi davanın peşine düşerse düşsünler yakalanacak ve adalete hesap vereceklerdir. Masum insanlara kasteden terörü meşru kılacak hiçbir ideal, hiçbir hedef ve hiçbir dava tanımıyor ve kabul etmiyoruz'' dedi. 
     
</TEXT>
</DOC>
