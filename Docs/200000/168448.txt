<DOC>
<DOCNO> 168448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/yazar/sazak.html </URL>
<DATE> 2003/07/10/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Yeşil cennet yanıyor 
</HEADLINE>
<TEXT>

     Makus talihimiz bu yıl da değişmedi, daha yaz ortasına gelmeden Ege ve Akdeniz'in cennet koylarını çevreleyen ormanlar yanıp kül olmaya başladı. 
     Marmaris Orhaniye'de 400 hektar, Bodrum Göl - Türkbükü'de 50 hektar kızılçam ormanıyla zeytinlikler yok oldu. 
     Muğla ve çevresi hafta sonu çöl sıcaklarının etkisi altındaydı. Görülmemiş fırtına vardı. Orhaniye'de çıkan yangının sorumlusu 'kopan elektrik telleri' gösteriliyor. 
     Türkiye'de orman yangınlarının yüzde 15'inin nedeni enerji nakil hatlarıymış 
     Bunların onarılması ya da yenilenmesi bir yana, yangın çıktıktan sonra müdahalede gözlenen gecikmeler de ormanların kül olmasına yol açıyor. 
     Hükümetin 2 - B diye anılan orman niteliğini kaybetmiş alanları satışa çıkarma girişiminin de yeni işgallere hatta arazi açmaya dönük yangınlar konusunda 'kuşku' yaratıyor. 
     Orman köylüsü için hiçbir zaman akla getirilmeyecek bu suçlama, gözünü para bürümüş bir avuç rantçı söz konusu olunca 'kuşku'yu artırıyor. Oysa yanan ormanları af yoluyla 'peşkeş çekme'nin olanağı yok. Anayasa buna kapalı. Bu şekilde arazi kazanmak yerine ormanlara sahip çıkmak Türkiye'nin ortak çıkarına. Asıl kazanım, yeşil cennetleri korumaktan geçiyor. 
     Hisarönü, Orhaniye, Selimiye... 
     Marmaris'e bağlı bu beldeler, Datça'ya uzanan yarımadanın yat ve yelkene en uygun içdenizi olan Hisarönü Körfezi içinde sıralanıyorlar. Bozburun'a kadar irili ufaklı koylarda mavi ve yeşil birleşiyor. 
     Cumartesi akşamı Orhaniye yat limanına bitişik Zuhal'de çamların koruması altında 'sesizliğin sesi'ni dinlemiştik. 
     Ertesi gün yangın haberiyle yıkıldık. 
     Türkiye bu eşsiz güzelliği koruyamıyor. 
     Oysa orman yangınları kader değil. Her yaz bunu yaşıyorsak önlem almak da mümkün. Sıcaklık artmaya başladığı andan itibaren gerekli uyarılar yapılır. Yerel yöneticilere, ek personel ve teknik araç gereç sağlanır. Kayalık ve sarp yamaçlara havadan müdahale edilecek yangın uçak ve helikopterleri kiralanır. 
     İşte o zaman yangın çıkar ama Türk bakmaz 
     Orhaniye'de uçak ve helikopterlerle yapılan müdahalenin rüzgarın da etkilisiyle sonuçta 400 hektar alanın kül olmasına engel olamadığı ortada. Fırtınanın azalması Marmaris yarımadasını kurtarmış Köylüler 'geleceğimiz yandı' diye kahroluyor, yetkililer 'Buna da şükür' diye günah çıkarıyor. 
     Oysa Meteoroloji raporlarına bakarak bile önlemlerin dozu artırılabilirdi. 
     Marmaris Datça arasında şu anda yol çalışması var, daha büyük bir yangın çıksa karadan müdahale nasıl olacak Dağı geçmek için her yıl niye yaz sezonu beklenir 
     Milliyet 'ağla Türkiye ' diye başlık atmış. 
     Orman yanar bizler baktıkça daha çok yanarız. 
     
     

</TEXT>
</DOC>
