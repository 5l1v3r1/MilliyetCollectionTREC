<DOC>
<DOCNO> 156348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sondun15.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra'nın en ünlü mağazası satıldı... 
</HEADLINE>
<TEXT>

     İngiltere'nin başkenti Londra'da Oxford Caddesi'nin simgesi haline gelen görkemli Selfridges mağazası, Kanadalı dolar milyarderine 600 milyon sterline satıldı. 
     İngiltere'nin en ünlü ve eski mağazası olan, binlerce değişik markada giyim eşyasının yanı sıra, en pahalı mobilya ve ev aksesuarının satıldığı Selfridges'i satın alan Kanadalı işadamı Galen Weston'ın, dünyanın en zengin kişilerinden biri olduğu belirtiliyor. 
     Oxford Caddesi'ndeki mağazasının yanı sıra Manchester'da iki mağazası bulunan ve Birmingham'da da yeni bir şube açmaya hazırlanan Selfridges'in, yeni patronunun kontrolündeki bir satış ekibi tarafından yönlendirileceği ifade edildi. 
     600 milyon sterline, dünyanın 43. zengini olan ve 3.9 milyar sterlinlik bir serveti kontrol altında tutan Galen Weston'a satılan Selfridges, 1909 yılında Gordon Selfridges tarafından kurulmuş ve kurucusu mağazasını ''benim dükkanımda pek çok kadın düşlerini gerçekleştirebilir'' sözleriyle anlatmıştı. 
     İngiltere Kraliçesi II. Elizabeth de mağazaya 2001 yılında Kraliyet armasını vermiş ve Selfridges tam anlamıyla ''krallara layık'' bir alış-veriş merkezi haline gelmişti. 
     
</TEXT>
</DOC>
