<DOC>
<DOCNO> 189729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sontur20.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih'te izinsiz gösteriye müdahale... 
</HEADLINE>
<TEXT>

     ''Irak'a asker gönderilmesi'' kararını protesto amacıyla Fatih'te izinsiz gösteri yapan gruba eğitimli köpekler, biber gazı ve cop kullanarak müdahale eden polis, çok sayıda kişiyi gözaltına aldı. 
     ''Irak'ta Savaşa Hayır Koordinasyonu''nun organizasyonu altında Saraçhane'deki Şehzadepaşa Camii Parkı'nda toplanan yaklaşık 300 kişi, Türkiye'nin Irak'a asker gönderilmesine ilişkin kararını protesto ederek çeşitli sloganlar attı. 
     Ellerinde döviz ve pankartlar bulunan gruptan bazı kişiler de, terör örgütü ve elebaşı lehine gösteri yapmaya başladı. 
     Basın açıklaması yapılırken de taşkınlıklarını sürdüren grup, çevresini saran güvenlik kuvvetlerince, ''eylemin yasal olmadığı'' gerekçesiyle ''dağılmaları'' yolunda uyarıldı. 
     Çeşitli birimlere bağlı çok sayıda polis, uyarıyı dikkate almayarak yasadışı sloganları sürdüren gruba eğitimli köpekler, biber gazı ve cop kullanarak müdahale etti. 
     Biber gazlarından bazılarının göstericiler tarafından geri atılması üzerine, bazı polisler ve basın mensupları da gazdan etkilendi. 
     Polis, müdahale sonucu bölünen göstericileri Fatih, Beyazıt, Aksaray ve Unkapanı yönlerine doğru bir süre kovaladı. 
     Ara sokaklarda da süren arbede sonucu çok sayıda kişiyi gözaltına alan polis, grubu tamamen dağıttı. 
     
</TEXT>
</DOC>
