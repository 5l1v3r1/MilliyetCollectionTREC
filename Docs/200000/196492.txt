<DOC>
<DOCNO> 196492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/spor/spo02.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
KLUIVERT kapıyı açtı 
</HEADLINE>
<TEXT>

   Fenerbahçe'nin gündeminde olan Barcelona'nın Hollandalı yıldızı, Pierre Van Hooijdonk aracılığıyla Teknik Direktör Daum'a haber gönderdi, "Kulübümle anlaşın. Seve seve gelirim." 
      YUSUF KOBAL 

   
   Yönetime müjde 
   FENERBAHÇE'DE transfer dönemi yaklaşırken, Kluivert konusunda olumlu mesafeler kaydedildiği öğrenildi. Barcelona'nın yıldızının, Hollanda Milli Takım kampında Van Hooijdonk aracılığıyla Teknik Direktör Daum'a mesaj gönderdiği iddia edildi. Tecrübeli oyuncunun, "Kulübümle anlaşırsanız seve seve gelirim. Gereken fedakarlıkları yapmaya hazırım" dediği bildirildi. 
   
   Yıldırım'ın kozu 
   VAN Hooijdonk, Daum'a vatandaşının kapıları sonuna kadar açtığını ve kendisinin de istemesi durumunda transferin Ocak ayında bitebileceğini belirtti. Şubat ayında yapılacak olan kongrede yeniden başkan adayı olması beklenen Aziz Yıldırım'ın, seçim kozu olarak Kluivert'i kullanması bekleniyor. Yönetimin kısa bir süre içinde temaslara başlayacağı açıklandı. 
   
   Samsun'a çıkarma    SARI - Lacivertli taraftarlar, Samsunspor deplasmanında takımı yalnız bırakmamak için çeşitli organizasyonlar hazırlıyor. Sebat maçından sonra Trabzon'da yaşanan olayların tekrar edilmemesini isteyen taraftarların, 5 otobüsle Karadeniz'e taşınacağı bildirildi. Samsunspor yönetiminden kontenjanın üzerinde bilet talep edileceği de açıklandı. 
   
   Yıldıray'da erteleme    "Gelmek istiyor" 
   YÖNETİCİ Hakan Bilal Kutlualp yaptığı açıklamada, "Yıldıray'la görüştük. Fenerbahçe'ye gelmek istiyor. Ancak şartlar uygun olmalı. Menajeri ve kulübü de istemeli. Devre arasında transfer zor" dedi. Anlaştıkları diğer oyuncular için Brezilya'ya gideceklerini belirten Kutlualp "Tekrar masaya oturup bu futbolcuların işini bitirmeye çalışacağız. Gündemimizde sadece Yıldıray yok, diğer oyuncular da var" dedi. 
   
   Yardımsever Daum 
   TEKNİK Direktör Christoph Daum, DSF televizyonu ile 12 bin euroluk anlaşma yaptı. Alman hocanın yorumdan alacağı 12 bin euroyu hasta çocuklara bağışlayacağı açıklandı. Bu arada Fenerbahçe Almanya'dan dönen Daum yönetimindeki antrenmanla Samsunspor maçının hazırlıklarını sürdürdü. Çift kalede Lacivert takım, Sarı takımı 6 - 3 yenerken kaybedenler kazananları tesis girişine kadar taşıdı. 
   
   Sakatlar dönüyor    ÇAYKUR Rizespor maçında sakatlıkları nedeniyle kadroda yer almayan Yusuf ve Petkov'un iyileştiği açıklandı. Fenerbahçe'nin iki yıldızı dün takımla birlikte antrenmana çıkarken, Samsunspor maçının hazırlıklarına başladı. Daum'un tam kapasite hazır olması durumunda Petkov'a ilk on birde forma vereceği öğrenildi. 
   
   Ali Güneş'e yakın takip    DAUM'UN ideal kadrosunda yer bulamayan Ali Güneş için Alman kulüplerini yanı sıra Trabzonspor da devreye girdi. Bordo - Mavililer'in, Fenerbahçe'den gurbetçi oyuncuyu resmen istediği öğrenildi. Ancak Daum'un zorlu lig maratonunu düşünerek, Ali Güneş'in kadroda kalmasına sıcak baktığı ifade edildi. 
   
   
</TEXT>
</DOC>
