<DOC>
<DOCNO> 195498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sondun33.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basını Öğer'in adaylığı milletvekillerinin hoşuna gitmiyor 
</HEADLINE>
<TEXT>

     Alman Sosyal Demokrat Parti SPD tarafından Başbakan Gerhard Schröder'in isteğiyle Avrupa Parlamentosu AP seçimleri için 10. sıradan aday adayı listesine alınan Öger Tours Yönetim Kurulu Başkanı Vural Öger'e bazı milletvekillerinin karşı olduğu öne sürüldü. 
     Berliner Zeitung gazetesinde yer alan yorumda, ''Avrupa politikacıları arasında homurdanmalar var. Türk kökenli Alman işadamı, Schröder'in favorisi Vural Öger'in aday adayı listesinde 10. sıraya konulması diğer adayların hiç hoşuna gitmiyor. Çünkü Öger, normalde olması gerektiği gibi kendisini SPD'nin bir eyalet teşkilatı üzerinden aday adayı göstertmedi. Schröder tarafından bizzat listeye konuldu'' görüşü dile getirildi. 
     SPD'nin aday adayı listesinde 10. sırada bulunmanın, partinin kriz dönemlerinde bile güvenli bir yer anlamına geldiği ifade edilen yorumda, ''SPD'nin Avrupa delegeleri Pazar günü Bochum'da listeye onay verirlerse o zaman Öger 2004 yılının Haziran ayında Avrupa Parlamentosu'na gireceğine kesin gözüyle bakabilir. Bu durum öfke yaratıyor, çünkü bazı adaylar Öger'in Avrupa Parlamentosu'nda Almanya'dan çok Türkiye'nin çıkarlarını temsil edeceğini düşünüyor. Ayrıca çok meşgul olan işadamının Strasbourg'daki parlamento çalışmaları için haftada 1 ya da 2 günden fazla zaman ayırmak istemeyeceği söyleniyor'' ifadeleri kullanıldı. 
     Schröder'in ise Öger'i desteklediği ve hiçbir itirazı kabul etmediği kaydedilen yorumda, ''Öger'den 'Parti Genel Başkanı'nın Öger'i' diye söz ediliyor. Schröder ise aslında, 61 yaşındaki bu uzun boylu ve kibar adamı aday göstererek, bir sinyal vermek istiyor. O da, Birlik partilerine meydan okumak. Çünkü Birlik partileri muhtemelen seçim kampanyasında Türkiye'nin AB adaylığına karşı çıkacaklar. Seçim listesinde yer alan Öger ise buna açık bir cevap olacak'' denildi. 
     Öger'in listeye alınmasının Türk kökenli seçmenlere de bir teşekkür niteliğinde olduğu belirtilen yorumda, Öger'in Almanya çapında tanındığı, bunun da, diğer adayların çoğuna karşı bir avantaj oluşturduğu ifade edildi. 
     
</TEXT>
</DOC>
