<DOC>
<DOCNO> 155739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/siyaset/siy04.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Ambargoyu karşılıklı kaldıralım..’ 
</HEADLINE>
<TEXT>

Başbakan olduktan sonra ilk kez KKTC’ye giden Başbakan, Denktaş’a destek verdi ve ekledi Yunanistan’dan da cesur adımlar bekliyorum 
     ABDULLAH KARAKUŞ Lefkoşa 

     Başbakan Recep Tayyip Erdoğan, KKTC lideri Rauf Denktaş’a Rumlarla yeniden masaya oturması telkininde bulunarak, "Güney Kıbrıs’ın lideri Tasos Papadapulos ile oturup sorunu kapsamlı bir şekilde çözüme kavuşturun" dedi. 
     KKTC’ye 9 saatlik ziyarette bulunan Erdoğan, geçen aylarda sert tartışmalara girdiği Denktaş, KKTC Başbakanı Derviş Eroğlu ve Başbakan Yardımcısı Serdar Denktaş ile üç saat süren bir görüşme yaptı. KKTC’nin olumlu adımlarından memnun olduğunu belirten Erdoğan, bu girişimlerin artırılmasını istedi. Denktaş da ellerinden geleni yaptıklarını, Rumların da olumlu adımları atması gerektiğini söyledi. 
     Denktaş, Papadopulos’la çözüm bulmalarını isteyen Erdoğan’a, "AB’ye giriş sürecimizde sürekli önümüze koyuyorlar" diye konuştu. 
     Erdoğan, görüşme sonunda, BM Genel Sekreteri Kofi Annan’ın sorunun çözümü için önerdiği plan için "Taraflar mutabık kalırsa, Annan Planı’ndan istifade edilebilir, müzakere edilebilir" şeklinde konuştu. 
     
     DENKTAŞ MUTABIKIZ 
     Denktaş yaptığı açıklamada, Erdoğan ile her konuda mutabakata vardıklarını söyledi. Kıbrıs’ta uzlaşma olabileceğini belirten Denktaş, "Eğer taraflar birbirine saygılı olursa, uzlaşma zor değildir. Sayın Erdoğan’ın ziyareti bizi yüreklendirdi. Halkımıza ümit verdi. Biz uzlaşma yollarını aramaya devam edeceğiz" dedi. 
     Erdoğan Kıbrıs’ta yaptığı tüm açıklamalarda Türk ve Rum tarafının karşılıklı olarak ambargoları kaldırması çağrısında bulundu. Yunanistan’dan da "cesur adımlar beklediğini" vurgulayan Erdoğan, "Dünyaya haykırıyorum Kıbrıs Türk halkının 40 yıldır maruz bırakıldığı insanlık dışı ambargonun artık kaldırılma zamanı gelmiştir. Türkiye ve Yunanistan’ın da bu konuda üzerlerine düşen adımları atmasının gereğine inanıyoruz" dedi. 
     

</TEXT>
</DOC>
