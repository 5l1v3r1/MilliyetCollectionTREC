<DOC>
<DOCNO> 159098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sontur12.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumcu "Sertab Erener ve Nuri Bilge Ceylan'ın başarısı, bireysel" 
</HEADLINE>
<TEXT>

     Kültür ve Turizm Bakanı Erkan Mumcu, Sertab Erener'in Eurovision Şarkı Yarışması'nda, "Uzak" filminin yönetmeni Nuri Bilge Ceylan'ın da "Cannes"daki başarılarının bireysel başarılar olduğunu söyledi. Mumcu, "Bunlar yaratıcıların, sanatçıların başarıları" dedi. 
     Erkan Mumcu, 25. Uluslararası Kazı, Araştırma ve Arkeometri Sempozyumu'ndan ayrılırken, gazetecilerin, Türkiye'nin Eurovision ve Cannes'da aldığı iyi sonuçları hatırlatarak, "Türkiye, sanat dallarında bir atılım mı gerçekleştiriyor " sorusu üzerine, bu sonuçları büyük bir mutlulukla karşıladığını ancak bunların Türkiye'nin bir atılım içinde olduğu şeklinde yorumlanamayacağını söyledi. 
     Sertab Erener'in Eurovision Şarkı Yarışması'ndaki, "Uzak" filminin yönetmeni Nuri Bilge Ceylan'ın da Cannes Film Festivali'ndeki başarılarının bireysel başarılar olduğunu savunan Mumcu, şunları kaydetti 
     "Bunlar sanatçıların, yaratıcıların başarıları. Bunları böyle görmek lazım. Tabii ki ulusumuza mensup insanların, sanatçıların, sporcuların başarıları bizi çok mutlu ediyor ama bunu ulusal bir başarı gibi görüp sanatçının, yaratıcının başarısını gözardı edecek bir tutum içinde de olmamalıyız. Bu birlikte başardığımız bir şey değil, bu onların başardığı bir şey." 
     
</TEXT>
</DOC>
