<DOC>
<DOCNO> 177769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/spor/ysenay.html </URL>
<DATE> 2003/08/24/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Yedi gole rağmen 
</HEADLINE>
<TEXT>

   
   Ayaklarındaki futbol melekelerini dilediği düşüncede kullanabilen tek isim, farklı sonuca rağmen Hooijdonk'tu dünkü Fenerbahçe'de... Ceza sahası içine girip, yüzde yüzlük gol pozisyonlarını akıl almaz beceriksizliklerle harcayan Serhat, Yusuf ve Tuncay gibi "hovarda ayaklara" geçmiş zamanların hiçbir Fenerbahçe ekibinde rastlamadım. Attıkları gollere rağmen gelecek adına hiç değişmez bu fikrim... Hem Elazığ gibi bir ekibin önünde böylesine zorlanan ve gol arayan paslaşmalarda bu kadar acemice top kaybı yaşayan bir Fenerbahçe, ligin kaçıncı haftasına kadar bu dağınıklıkla oynayacak merak ederim... 
   Fenerbahçe savunmasındaki kademe uyumsuzluğunu yakalamak için futbol doktorlarına hiç gerek yok... Luciano ve Ümit Özat futbolun ana lisanında birbirlerini tamamlamak bir yana, hiç konuşamıyorlar sanki aynı dili... Kalede Recep için acı kelimeler üretip, bu genç adamın moralini bozmayalım. Kaleci olmanın alfabetik hatalarını dahi bilemeyen bu genci kazanmak adına Fenerbahçe gibi bir takımda "lig kumarı" na soyunmak dilerim Sarı - Lacivertli ekibe çok pahalıya mal olmaz gelecekte... Farklı galibiyete rağmen Effa, Fenerbahçe kalesine kafa golünü çakarken, bütün defans niçin bu golü seyretmeyi yeğledi de, bu oyuncunun topa çıkışında onunla birlikte yükselen tek kişiye rastlayamadık... 
   Ayrıca Aurelio, Yusuf, Selçuk orta üçlü olarak böyle mi top gezdirecekler gelecek haftaların ağırlıklı takımları önünde... O zaman Fenerbahçe'den puan koparacak çok takım tanıyorum ben Türkiye liglerinde... Serhat, son hareketlerde çocukça vuruş hataları yapıyor. Böylesine özürlü bir uç oyuncusuna, Daum'u bırakın da, sizler olsanız, ne kadar tahammül edebilirdiniz. Yusuf ölü sezonda medyaya "Ben artık akıllandım" mesajları veriyordu sürekli... Kendisine dün oynadığı zaman dilimindeki futbolunu kasetten seyretmesini öneririm. Eğer kabahatlerinden utanıp, elleriyle yüzünü kapatmazsa, o zaman hiç çekinmeden kendisinden özür dileyeceğim. 
   Evet, Tuncay'a futbol tanrılarının hediye ettiği beraberlik golünden sonra üç puan ve yedi gol sayısına tutan Fenerbahçe'nin, defansta da, orta alanda da, gol maksatlı bölgelerde de, iki üç isme acil ihtiyacı var. Biz sayı farkına rağmen böyle söylüyorsak, "dost acı söyler" lafını kendimize ahlak edindiğimiz içindir. Ancak Fenerbahçe'nin ihtiyaçlarını Daum da biliyor, bütün Sarı - Lacivert kainatı da çok iyi farkında... Ama bilip de bilmemekte direnenler ise, bu takımın para musluklarını elinde tutanlar olsa gerek... 
   
      
</TEXT>
</DOC>
