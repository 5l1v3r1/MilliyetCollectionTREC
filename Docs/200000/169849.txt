<DOC>
<DOCNO> 169849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sontur21.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kebapçının oğlu, Yabancı Dil Sınavı birincisi oldu... 
</HEADLINE>
<TEXT>

     Yabancı Dil Sınavı'nda birinciliği iki öğrenci ile paylaşan Harun Şahin, ailesinin maddi sıkıntı içinde bulunduğunu belirterek, başarıyı disiplinli, programlı ve öz çalışma ile yakaladığını söyledi. 
     Harun Şahin, yaptığı açıklamada, Mersin'in Mut İlçesi'ne bağlı Göksu Beldesi'nde ilkokulu okuduğunu, öğretmenlerinin teşvikiyle girdiği sınavlarda başarılı olduğunu ve Anadolu Lisesi'ne girdiğini belirtti. 
     Başarısı sayesinde bir dershaneden çok düşük ücret ödeyerek yararlandığını ve aynı şekilde öğrenci yurduna yerleştirildiğini ifade eden Şahin, şunları söyledi 
     ''Başarımda yurt ve dershanedeki disiplin etkili oldu. En büyük pay disiplinli, programlı ve öz çalışmamdır. Ailemin durumu iyi değil, bu nedenle maddi bir katkı sağlayamadılar. İdealimde ODTÜ yatıyor.'' Soruların tamamını yaptığını, kazanacağından emin olduğunu ifade eden Şahin, ''Ama bu düzeyde başarı beklemiyordum. İnternetten sonucu öğrendim. Kazandığımı gördüm. Türkiye birincisi olacağımı ise tahmin etmiyordum'' dedi. 
     Baba Durmuş Ali Şahin ise beldede kebapçı dükkanı bulunduğunu, ancak, bununla geçimleri sağlamakta güçlük çektiklerini, oğlunun başarısı sayesinde okul harcamalarının önemli bölümünden kurtulduklarını söyledi. 
     Oğlunun küçüklüğünden bu yana okumaya meraklı olduğunu anlatan baba Şahin, rahatsızlığı nedeniyle sara nöbetine benzer krizler geçirdiğini, ancak tedavisi konusunda bir şey yapamadıklarını ifade etti. Şahin, ''Sınav sonrası rahatsızlandı, endişelenmiştik. Yine nöbet geçirmişti. Ancak, bir süre sonra geçiyor'' dedi. 
     Baba Şahin, en büyük arzusunun, oğlunun eğitimi sonrasında iş sıkıntısı çekmemesi olduğunu belirterek, ''Bir devlet kapısına girebilsin istiyorum'' dedi. 
     Anne Ayşe Şahin de eğitim için borç para aldıklarını ve her türlü fedakarlığı gösterdiklerini belirterek, ''Ben okula gidemedim. Oğlumun okumasını istedim. Bu nedenle hep okuyup adam olmasını öğütledim'' şeklinde konuştu. 
     Ayşe Şahin, diğer oğlu Hakan'ın ise ''Ben okumayacağım'' diyerek öğütlerini dinlemediğini ifade etti ve ''Umarım Harun'un başarısı onu da heveslendirir'' diye konuştu. 
     
</TEXT>
</DOC>
