<DOC>
<DOCNO> 191897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sontur22.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ABD'nin kendi içinde bazı beceriksizlikleri var... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Irak'a asker gönderme konusunda Türkiye'den talepte bulunanın ABD olduğunu belirterek, ''Bizim muhatabımız ABD'dir'' dedi. 
     Türkiye'nin Irak'ın huzura kavuşmasına yardımcı olabileceğine inandığı zaman asker gönderebileceğini belirten Gül, ''Şu anda oradaki en büyük otorite ABD'dir. Resmi işgalin muhatabı orada ABD'dir'' dedi. 
     Gül, ABD ile görüşmelerin sürdüğünü, ancak Türkiye'yi tatmin edici bir duruma gelinmiş olmadığını söyleyerek, ''Görüşmeler devam da edecektir. Bir acelemiz de söz konusu değildir. Çünkü bizim ihtiraslı bir durumumuz, gizli planlarımız yok. Gizli niyeti olmayan bir ülkenin tabii ki bir acelesi de olmaz'' diye konuştu. 
     
     ''MUHATABIMIZ ABD'' 

     Türk askerinin bölgeye gitmesi konusunda ABD'nin aradan çekilerek, Irak Geçici Hükümet Konseyi ile Ankara'nın biraraya gelmesi yönünde ABD'den gelen açıklamaların hatırlatılması üzerine Gül, şunları kaydetti 
     ''Bizden talepte bulunan ABD oldu. Irak'ta şu anda otorite ABD'dir. Biz bunun böyle devam etmesini istemiyoruz, bu ayrı bir konu. Ama bugünkü manzaraya bakıldığında Irak'ın otoritesi ABD'dir, gelmiştir işgal etmiştir. Dolayısıyla bizim muhatabımız da onlardır. Ama bu demek değil ki biz Irak halkını devre dışı bırakıyoruz. Irak halkının tavrı, arzusu bizim için çok önemlidir. Irak Konseyi de orada geçici olarak atanmış bir konseydir.'' Irak Geçici Hükümet Konseyi'ni ABD'nin atadığına da dikkat çeken Gül, ''Kendi atadıklarını kendileri ikna edecekler tabii'' dedi. 
     Bakan Gül, hafta sonu gideceği Suriye'de, Geçici Hükümet Konseyi üyeleriyle görüşüp görüşmeyeceğinin sorulması üzerine, Irak Konseyi'nin Şam'daki toplantıya katılımının henüz kesin olmadığını bildirdi. Gül, ''Gelebilirler de, biz onlarla görüşüyoruz da. Bizim amacımız, gayretlerimiz işgalin bir an önce bitmesidir'' dedi. 
     ABD'nin askeri kanallardan Türkiye'ye 'artık asker istemedikleri' yönünde bir mesaj gönderip göndermediğinin sorulması üzerine Gül, böyle bir mesajın gelmediğini söyledi. Gül, ''Tam tersine, askeri düzeyde farklı mesajlar vardı. Onların bize, Türk askeri giderse nerelerde olur diye cevabi mesajları var'' dedi. 
     
     ''BECERİKSİZLİK VAR'' 

     Dışişleri Bakanı Gül, Türk askerinin bölgeye gitmesi konusunda ilk başlarda istekli görünen ABD ile nerede bir tıkanıklık yaşandığı sorusuna şu yanıtı verdi 
     ''Burada bir beceriksizlik var tabii. Önce çok arzulu olarak geldiler, aman gecikmesin diye. Sonra baktılar farklı farklı şeyler var, kendi içlerinde birçok tereddütleri var tabii. Biz tereddütlerin üzerine birşey yapmayız, bunun altını çiziyorum. Çünkü biz bir fedakarlık yapacağız. Biz tereddütlü bir şekilde karşılanacağımız yerlerde açıkçası fedakarlık yapmayız. O bakımdan bize karşı her şeyin çok açık ve net olması gerekir, herkesin hep beraber evet demesi gerekir. Bu karışıklık şurdan da geliyor bölgeyi tanımıyor Amerikalılar, bölge halkını da hiç bilmiyorlar. Daha önceden kendilerine yapılan tavsiyeleri de çok dikkate almadılar. Özellikle şu anda Irak'ı yöneten kadrolar bölgeyi iyi tanımış olsalardı, belki bu işler daha iyi giderdi.'' Türkiye'nin ancak hizmet edeceği şeyden emin olduktan sonra fedakarlık yapacağını söyleyen Gül, ''Karşılıksız bir fedakarlık da yapmayız, onu söyleyeyim. Fedakarlık dediğin Irak'ın huzura kavuşması, bütünlüğü, insanlara yardımcı olmak hep bir fedakarlıktır'' diye konuştu. 
     Gül, bu fedakarlığın karşılığının ne olduğunun sorulması üzerine de bunun, ''gidilecek yerler, oradaki ilişkiler'' olduğunu ifade etti. 
     
     ''BREMER BÖLGEYİ VE TARİHİ BİLMİYOR'' 

     Irak'taki Amerikalı sivil yönetici Paul Bremer'in ''Osmanlı İmparatorluğu'nun sömürgeci olduğu'' yönündeki açıklamalarının hatırlatılması üzerine de Gül, şunları söyledi 
     ''Bölgeyi ve tarihi bilmediğini gösteriyor. Tarihi bilseydi o zaman derdi ki 'bölge, tarihi boyunca Osmanlılar döneminde huzur bulmuştur, buna Kudüs, Filistin toprakları dahildir.' Bu bölgeyi ve tarihi bilmemesi, gerekse oradaki insanların geleneklerini tanımaması... ABD'nin sıkıntısı halen bundan gelmektedir.'' Bakan Gül, bir başka soruya karşılık, ABD'nin Türk askerinin görev yapacağı bölge olarak daha çok Fırat mihverini önerdiğini belirterek, tüm bunların değerlendirildiğini kaydetti. 
     
</TEXT>
</DOC>
