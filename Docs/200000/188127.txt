<DOC>
<DOCNO> 188127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/yazar/uras.html </URL>
<DATE> 2003/10/12/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Sertab'ın hakikisi 12 milyon korsanı 2 milyon 
</HEADLINE>
<TEXT>

   
   Eurovision Şarkı Yarışması birincisi Sertab Erener'in albümlerinin hakikisi 12 milyon lira, korsanı 2 milyon lira. 
   Sertab Erener'in yapımcısı Sony Music şirketinin tepe yöneticisi Melih Ayraçman'a, "Neden böyle " diyerek sual eyledim... 
   Anlattı. "Sertab beş yıldır Sony Music'in mukaveleli sanatçısı. Yapımcı şirket Sertab için Türkiye'de 2 albüm yaptı. Albümlerin her biri 600 bin sattı. Sertab'ın yurtiçinde ilgi görmesi iyi de, daha önemlisi dışarıda tanınması. CD'lerinin yurtdışında satılması. Sony Music'in Türkiye ayağı Avrupa'nın diğer ülkelerindeki Sony Music kuruluşlarıyla beş yıldır bunun için işbirliği yapıyor. 
   Sertab'ı Avrupa müzikseverine tanıtmak için, Ricky Martin ve de Yunanlı sanatçı Mando ile düet yapması, Jose Carraras ile sahne alması sağlandı. Sony'nin Belçika'daki kuruluşu Avrupa piyasası için albümünü çıkardı. Eurovision seçmelerinde izleyicilerin reyini alabilmesi için yarışma öncesi plağı bastırılıp, 2 bin 500 yüz radyo ve TV istasyonunda çalınması sağlandı. Böylece Avrupalının kulağı Sertab'a alıştı. Turneler düzenlendi. Berlin'de sahneye çıktı... Bütün bunlar Sony Music tarafından sağlandı. Başarı tabii ki sanatçının. Ama bir sanatçı durup dururken tanınamıyor. Birilerinin onu tanıtması gerekiyor. Bu tanıtma işi de önemli harcamaları gerektiriyor. 
   Yapımcı şirket bu harcamaları satılan her CD'nin, her albümün fiyatına eklemek zorunda. Yaptığı harcamaları satılan CD'lerin fiyatı ile karşılayamaz ise sanatçıyı destekleyemez. Tanıtamaz. Hele hele Avrupa piyasasındaki acımasız rekabette bir sanatçının böyle bir tanıtım ve destek olmadan isim yapması CD'sinin satması imkansız." 
   Melih Ayraçman'a Sertab'ın CD'sinin kaç adet sattığını sordum. "Sony Music Eurovision şarkısının single'ını tek şarkılı CD'sini çıkardı. Avrupa pazarı buna alışık. Bizim pazar yabancı. Avrupa'da 450 bin, bizde 160 bin sattı" cevabını aldım. 
   
   Devlet 10.5 trilyon kaybediyor 
   İyi de bütün bu masrafları ekleyerek Sertab CD'sini kaça satıyorsunuz, diye sordum. Single denilen tek şarkılı CD'lerin toptan fiyatı 3 milyon lira, perakende fiyatı 5 milyon lira, albümlerin toptan fiyatı 6 milyon lira, perakende fiyatı 12 milyon lira imiş. Ama korsanlar bunları kopya ederek 1 milyon 500 bin liraya, 2 milyon liraya satıyorlarmış. 
   Çünkü korsanda sanatçıya ödeme yok, sanatçı için yapılan ödemeler yok. Vergi yok. Korsan üretici 300 bin liraya aldığı boş CD'yi kendi kayıt cihazında dolduruyor, üzerine de 50 bin liraya fotokopi ile bastırdığı etiketi yapıştırıp pazarlıyormuş. 
   "Zego İletişim Stratejiler Merkezi" tarafından hazırlanan "Kültür - Sanat Korsanlığı Raporu"na göre Türkiye'de 1990'larda yılda 100 milyon adede ulaşan yasal müzik eserlerinin tirajı, korsanlık faaliyetlerinin artması sonucu 30 milyon adede gerilemiş. Şimdilerde müzik eserlerindeki korsanlık yüzde 50'ler dolayına tırmanmış. Yapımcıların, sanatçıların ve sektör çalışanlarının gelir kaybı yanında devletin yıllık vergi kaybı 10.5 trilyon lira dolayında imiş. 
   
      
   
</TEXT>
</DOC>
