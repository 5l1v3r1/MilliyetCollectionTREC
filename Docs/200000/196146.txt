<DOC>
<DOCNO> 196146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sonspo09.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim ve Ümit Karan Portekiz'e gideceğiz... 
</HEADLINE>
<TEXT>

     Galatasaray Teknik Direktörü Fatih Terim, 2004 Avrupa Futbol Şampiyonası baraj ilk maçında Letonya'ya 1-0 yenilen A Milli Takım'ın, 19 Kasım Çarşamba günü gerçekleştirilecek rövanş maçı sonrasında adını finallere yazdıracağına inandığını söyledi. 
     Futbolcuları Ümit Karan ve Sabri Sarıoğlu ile birlikte, kızı Buse'nin de eğitim gördüğü Özel Yüzyıl Işıl Okulları'nın düzenlediği 5. Geleneksel Dostluk ve Spor Şöleni'nin açılışına katılan Fatih Terim, burada basın mensuplarının sorularını yanıtladı. 
     A Milli Futbol Takımı'nın Letonya ile deplasmanda oynadığı maçta tabelaya yansıyan skorun beklentilerin dışında olduğunu ifade eden Terim, ''Rakibin bizimle aynı güçte olmadığı ortada. Ama böyle şeyler olur'' dedi. 
     Fatih Terim, çarşamba günü İstanbul'da oynanacak rövanş maçı öncesi hiçbir endişe taşımadığını ifade ederek, ''Milli Takım'ın hocasına ve futbolcularına güveniyorum. Takımımız, Portekiz'deki yerini çarşamba günü alacaktır. Yollarda bazen buna benzer kazalar yaşanabilir. Ama İstanbul'da kesinlikle farklı olacak ve doğal olarak da turu geçeceğiz'' diye konuştu. 
     
     ÜMİT ''FARKLI KAZANIRIZ'' 

     Galatasaray'ın yıldız oyuncularından Ümit Karan, milli takımın çarşamba günü Letonya'yı farklı yeneceğini iddia etti. 
     Ümit, Letonya'nın deplasmanda aldığı 1-0'lık galibiyetin avantaj gibi gözükebileceğine dikkat çekerek, ''Ama ben İstanbul'da farklı bir galibiyet alacağımızı düşünüyorum. Deplasmanda oynanan karşılaşmanın şartları çok farklıydı ve bir futbolcu orada iyi bir performans gösterebilmenin ne kadar zor olduğunu anlayabilir'' diye konuştu. 
     Ayrıca, kasığından geçirdiği ameliyat sonrası uzun süre sahalardan uzak kalan ve yeni yeni takımla birlikte çalışmalara başlayan Ümit, sağlık durumu ile ilgil olarak da, ''Çok ağır bir sakatlık geçirdim. Yavaş yavaş toparlanmam gerekiyor. Biraz daha zamana ihtiyacım var. Kondisyon olarak tam hazır değilim. En kısa zamanda dönebilmek için çalışıyorum'' dedi. 
     
     SPOR ŞÖLENİ 

     Özel Yüzyıl Işıl Okulları tarafından düzenlenen 5. Geleneksel Dostluk ve Spor Şöleni'nin açılışına, Fatih Terim, Ümit Karan, Sabri Sarıoğlu'nun yanı sıra, Eczacıbaşı Voleybol Takımı'nın milli oyuncuları Çiğdem Can ile Mesude Atılgan, eski basketbolcular Levent Topsakal ve Altar Tunçkol da katıldı. 
     Şölenin açılışında öğrencilerle bir araya gelen Fatih Terim, kızı Buse'nin de yer aldığı bir dans gösterisini seyrederken, Ümit Karan ile Sabri Sarıoğlu ise halı saha futbol turnuvasının başlangıç vuruşunu yaptılar. 
     Toplam 18 okulun katılımıyla düzenlenen şölende öğrenciler, 4 gün boyunca 10 ayrı branşta mücadele edecekler. 
     
</TEXT>
</DOC>
