<DOC>
<DOCNO> 154324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/ekonomi/eko05.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kimse sahiplenmesin, KİT'leri satacağım' 
</HEADLINE>
<TEXT>

Tekel'in satılamayan gayrimenkulleri için yeniden ihaleye çıkacaklarını belirten Unakıtan, "Hiç kimse gayrimenkulleri sahiplenmesin" dedi 
     MERT İLKUTLUĞ - TURAÇ TOP DHA 

     Maliye Bakanı Kemal Unakıtan, hiçbir kamu kuruluşunun özelleştirilecek kuruluşların gayrimenkullerini sahiplenmemesini istedi. İzmir'de dün gazetecilerin sorularını yanıtlayan Unakıtan, Tekel'in satışa çıkartılan gayrimenkullerine fazla talep gelmediğinin hatırlatılması üzerine, şöyle dedi 
     "Bunlar önceden takvimi hazırlanmış satışlardı. İhaleye çıkıldı ancak, ya iyi tanıtılmadı ya da daha talep oluşmadı. Belki de profesyonel şirketlerle ya da emlak pazarlamacılarıyla çalışmak lazım. Arkadaşlarımız bunları etüd ediyor, tekrar satışa çıkartılacak.'' 
     "İzmir'deki Tekel'e ait arazileri çeşitli kamu kuruluşları, üniversiteler ve belediyeler sosyal amaçlı kullanmak için istiyor. Bu şekilde bir devir söz konusu mu '' sorusu üzerine ise Unakıtan, "Hiç kimse kamu kuruluşlarının gayrimenkullerini sahiplenmeye kalkmasın. Varsa parası alır. Hepsini satacağım. Ona bakarsanız İstanbul'da Sait Halim Paşa Yalısı var. Onu bile turizmle ilgili olarak satacağız veya kiralayacağız. Parayı veren düdüğü çalar'' yanıtını verdi. 
     Yapacakları özelleştirmeler sonucunda herkesin "İyi ki yapıldı'' diyeceğini ileri süren Unakıtan, sözlerini şöyle sürdürdü 
     
     Tütün üreticisine müjde 
     "Londra'da yabancı sigara üreticileriyle görüştüm. Türkiye'yi sigara ihracat üssü yapmak istiyorlar. Tütün üreticilerine de bir müjdem var. Yakınımızdaki en büyük tütün üreticisi rakibimiz Yunanistan. Orada da üretim Avrupa Birliği'nin AB sübvansiyonlarıyla yapılıyor, ancak bunlar da yakında kalkacak. O zaman Yunanistan'da üretim bayağı zayıflayacak. Dünyada yapılan sigara harmanlarında her zaman şark tipi tütünlere ihtiyaç var. O bakımdan Türk tütününe olan talep artacak. Türkiye'de tütün bitecek diye bir şey yok.'' 
     

</TEXT>
</DOC>
