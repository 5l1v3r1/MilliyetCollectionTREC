<DOC>
<DOCNO> 176450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sondun06.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerleri Reuters kameramanını "roketatar" taşıyor sanmış 
</HEADLINE>
<TEXT>

     Irak'ın başkenti Bağdat'ın dış kesiminde dün gece Reuters ajansının bir kameramanının Amerikan askerlerince öldürülmesiyle Irak'ta savaşın başlatıldığı 20 Mart'tan beri ölen gazeteci sayısı 17'ye yükseldi. 
     Görgü tanıkları, Bağdat'ın batısında ABD güçlerinin kontrolünde bulunan ve önceki gün havan topu saldırısına uğrayan Ebu Gureyb hapishanesi dışında çekim yapan Filistinli Mazen Dana'nın 43 , bir Amerikan tankındaki askerlerce vurularak öldürüldüğünü söylediler. 
     Reuters ajansı, ödüllü gazeteci Dana'nın çektiği son görüntülerin, ''hapishane önünde Amerikan tankının kendisine doğru ilerleyişi, tanktan birkaç el ateş açılması ve kamerasının yere düşüşü'' olduğunu duyurdu. 
     
     ABD AÇIKLAMASI 
     Bu arada, ABD ordusu, askerlerinin, Reuters ajansının bir kameramanını vurduğunu doğrularken, gazetecinin kamerasının askerler tarafından roketatar sanıldığını bildirdi. 
     Genelkurmay Başkanlığı'ndan bir sözcü, Amerikan askerlerinin, ''RPG roketatarıyla kendilerini hedef aldığını düşündükleri bir kişiyi vurduğunu, ancak bu kişinin Reuters kameramanı çıktığını'' söyledi. 
     Öte yandan, Dana ile birlikte çalışan gazeteci arkadaşı Nail el Şyukhi, olaydan önce kendisinin hapishane yakınındaki bir Amerikalı askere, bir yetkiliyle görüşüp görüşemeyeceklerini sorduğunu ve ret yanıtını aldığını anlattı. 
     Olayın öğleden sonra, gün ışığında meydana geldiğine dikkati çeken Şyukhi, ''Bizi gördüler ve kim olduğumuzu, ne yaptığımızı biliyorlardı'' dedi. 
     Aynı askerin, yakındaki köprüden hapishanenin görüntüsünü almalarına izin verdiğini anlatan Şyukhi, şöyle devam etti 
     ''Çekimi yaptıktan sonra aracımıza dönüp, gitmek üzere hazırlanırken, bir tankın başı çektiği bir konvoy geldi. Mazen, görüntü almak için araçtan çıktı. Mazen 3-4 metre yürüdü, ben de onu takip ediyordum. Bu sırada net bir şekilde görülebiliyorduk. Tankın içinden bir asker bize ateş açtı. Ben yere yattım, Mazen'in çığlığını duydum ve göğsünü tuttuğunu gördüm.'' Askerlere bağırdığını, bir gazeteciyi öldürdüklerini söyleyip, yardım istediğini anlatan Şyukhi, askerlerin daha sonra çok fazla kanaması olan Dana'ya yardım etmeye çalıştığını, ancak arkadaşının gözlerinin önünde son nefesini verdiğini belirtti. 
     Gazeteciler, Ebu Gureyb hapishanesine, ABD ordusunun, önceki gün buraya düzenlenen havan topu saldırısında 6 Iraklının öldüğünü, 59'unun da yaralandığını açıklamasından sonra gitmişlerdi. 
     Dana'nın ölümüyle Irak savaşının başladığı 20 Mart'tan bu yana öldürülen gazeteci ya da yardımcılarının sayısı 17'ye yükseldi. Dana, öldürülen ikinci Reuters kameramanı olurken, 2 gazeteci hala kayıp. 
     Evli ve 4 çocuk babası olan başarılı bir gazeteci Dana, 2001 yılında Gazetecileri Koruma Komitesi tarafından, çok sayıda fiziksel saldırıya uğradığı El Halil'deki çalışmalarıyla Uluslararası Basın Özgürlük Ödülü'ne layık görülmüştü. 
     
</TEXT>
</DOC>
