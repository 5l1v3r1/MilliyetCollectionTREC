<DOC>
<DOCNO> 188039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/dunya/adun.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya Bushçu oldu 
</HEADLINE>
<TEXT>

   Bush'un 11 Eylül saldırıları sonrasında ortaya attığı 'önleyici saldırı' doktrini Moskova tarafından da benimsendi. Rusya, 'tehdit algıladığı yerleri önceden vurma' kararı aldı 
      CENK BAŞLAMIŞ 
Moskova 

   
   Rusya, ABD Başkanı George W. Bush'un yeni doktrinini benimseyerek, çıkarlarının tehlikede olduğu ülkelere "önleyici saldırı" pre - emptive strike düzenlemeyi kararlaştırdı. Rusya Devlet Başkanı Vladimir Putin, Savunma Bakanı Sergey İvanov ve diğer üst düzey yetkililerin katıldığı toplantıda, Moskova'nın askeri doktrininde önemli değişiklere gidildi. Alınan kararları açıklayan İvanov, Rusya'nın güvenliğine yönelik bir tehditle karşı karşıya kaldıkları anda "önleyici saldırılar" düzenleyebileceklerini söyledi. 
   
   Diplomasi sonuçsuz kalırsa 
   İvanov, dünyanın herhangi bir bölgesinde Rusya'nın çıkarlarının tehlikeye düşmesi, ülke dışında yaşayan Ruslara yönelik bir tehdit oluşması ve diplomatik yolların sonuçsuz kalması durumunda "önleyici saldırı" seçeneğini değerlendireceklerini belirtti. 
   Rus Bakan, bu tür saldırılarda nükleer silah kullanmak istemediklerini, ancak zorunlu olması halinde nükleer silah kullanmaktan da çekinmeyeceklerini söyledi. 
   
   Baltık ülkeleri kastediliyor 
   İvanov'un Rusya dışında yaşayan Ruslara yönelik olası tehditten söz ederken, Baltık cumhuriyetlerini kastettiği sanılıyor. Üç Baltık ülkesi, Litvanya, Letonya ve Estonya gelecek yıl resmen NATO üyesi olacak. 
   Bu açıklamalar, Rusya'nın ABD Başkanı Bush'un yeni doktrinini benimsediğini gösteriyor. İsrail, hafta içinde Suriye'deki bir kampı bombalarken aynı doktrine atıfta bulunmuştu. 
   
   Sinirleniyoruz 
   İvanov, bu arada, NATO'nun Rusya sınırlarına yaklaşmasının kendilerini "sinirlendirdiğini" söyledi. Rusya Savunma Bakanı, Doğu Avrupa ülkelerinin İttifak'a katılmasıyla NATO uçaklarının St. Petersburg'a birkaç dakikada ulaşabileceğini belirterek, "Bu durum hoşumuza gitmiyor" dedi. İvanov, Afganistan'daki operasyonun tamamlanmasından sonra ABD'nin Orta Asya'daki askerlerini çekmesini istediklerini de ilk kez açıkladı. 
   
   
</TEXT>
</DOC>
