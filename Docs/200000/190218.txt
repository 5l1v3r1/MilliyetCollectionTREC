<DOC>
<DOCNO> 190218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sonspo27.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hooijdonk'un yanına Tuncay'ın yerine Semih 
</HEADLINE>
<TEXT>

     Fenerbahçe, Adanaspor ile yapacağı lig maçının hazırlıklarını akşam yaptığı antrenmanla sürdürdü. 
     Teknik direktör Christoph Daum yönetiminde, Samandıra Tesisleri'nde gerçekleştirilen ve yaklaşık 1.5 saat süren antrenmanda futbolcular, istasyon çalışmasının ardından önce yarım saha, daha sonra tam sahada çift kale maç yaptılar. 
     Dört grup halinde yapılan yarım saha maçta Daum, kanat organizasyonları üzerinde dururken, Fatih, Ali Güneş, Serhat ve Rebrov sırayla sağdan, Petkov, Mahmut Hanefi, Hooijdonk ve Erhan da soldan ortalar yaptılar. 
     
     TOMAS YARIDA BIRAKTI 
     Antrenmana, soğuk algınlığı geçiren Yusuf katılmazken, yarım saha çift kale maçta ayak bileğindeki sakatlık nükseden Tomas, çalışmayı yarıda bırakarak tesislere gitti. 
     Hırvat futbolcunun durumunun ciddi olmadığı bildirildi. 
     
     BURSASPOR MAÇINI İZLEDİLER 
     Daum, çift kale tam saha maçta forvette Hooijdonk'un yanında genç Semih'e yer verdi. 
     Recep, Can, Servet, Alper, Petkov, Fatih, Ümit, Hakan, Erhan ve Tuncay'dan oluşan takım, Volkan, Ali Güneş, Luciano, İsmail, Mahmut Hanefi, Serhat, Aurelio, Selçuk, Kemal, Hooijdonk ve Semih'ten oluşan diğer takımı 3-2 yendi. 
     Galip takımın gollerini, Erhan 2 ve Tuncay atarken, diğer ekibin golleri de Semih ile Kemal'den geldi. 
     Bu arada, sabah antrenmanından sonra Daum'un tesislerde kalan futbolculara kasetten Bursaspor maçını izlettiği ve bu maçta yapılan hataları tek tek göstererek çeşitli uyarılarda bulunduğu öğrenildi. 
     Antrenmanın sonunda yardımcı antrenörler Roland Koch ve Eike İmmel Serhat, Semih ve Tuncay'a bir süre özel olarak şut çalışması yaptırdı. 
     Fenerbahçe, yarın akşam FB Şükrü Saracoğlu Stadı'nda basına kapalı olarak gerçekleştireceği antrenmanla Adanaspor maçı hazırlıklarını sürdürecek. 
     
</TEXT>
</DOC>
