<DOC>
<DOCNO> 152396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sonspo28.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Davras Dağı'na futbol kamp merkezi... 
</HEADLINE>
<TEXT>

     Futbol Federasyonu Başkanı Haluk Ulusoy, Isparta'ya 26 kilometre mesafedeki Davras Dağı'na, kamp merkezi kurulacağını bildirdi. 
     Kültür Bakanı Erkan Mumcu, Türkiye Seyahat Acenteleri Birliği TÜRSAB Başkanı Başaran Ulusoy ve Futbol Federasyonu Başkanı Haluk Ulusoy ile Isparta Valisi İsa Parlak, Davras Kayak Merkezi'nde incelemelerde bulundular. 
     Haluk Ulusoy, burada yaptığı açıklamada, Davras Kayak Merkezi yanındaki 360 dönüm düz arazinin, kamp merkezi için uygun olduğunu belirterek, ''Buraya, 5-6 futbol sahasından oluşan bir kamp merkezi kurulacak. Sahalardan birisi sentetik, diğerleri çim saha olarak yapılmalıdır'' dedi. 
     Federasyona arazi tahsisi yapılmasının hemen ardından çalışmalara başlayacaklarını kaydeden Ulusoy, 1,5 ay içerisinde projenin hazırlanacağını ve yaklaşık 6 ayda da inşaat çalışmalarının bitirilebileceğini vurguladı. Ulusoy, ''Tahsis yapılır yapılmaz, ekibimizi buraya yollayacağız. Yanımda tesislerden sorumlu başkan vekilimiz Orhan Saka da var. Önemli olan tahsisin verilmesi, ancak Davras'a, kış turizmi için konaklama tesislerinin de yapılması gerekir. Yatırımcılardan, bir an önce bu bölgeyi değerlendirmelerini bekliyoruz'' diye konuştu. 
     
     KÜLTÜR BAKANI MUMCU 

     Kültür Bakanı Erkan Mumcu da Haluk Ulusoy ile birlikte Davras Kayak Merkezi'nin yerleşim planını inceleyerek, hangi bölgelere ne gibi tesisler yapılabileceği konusunda görüş alışverişinde bulundu. Haluk Ulusoy ile birlikte telesiyeje binerek kayak pistlerini de gezen Mumcu, şunları söyledi 
     ''Davras, kış turizmi için güzel bir bölgedir. Buraya yatırım yapacak girişimci arıyoruz. Yatırım yapanın elini öperiz. En az 20 futbol sahası sığar. Spor turizmi için de uygun. Rakım, 1670 metre. bu rakım, kondisyon için idealdir.'' Mumcu ve beraberindekiler daha sonra Davras Dağı eteklerindeki Çobanisa Köyü'nde cuma namazı kıldılar ve köylülerin ikram ettikleri yemekleri yediler. 
     





</TEXT>
</DOC>
