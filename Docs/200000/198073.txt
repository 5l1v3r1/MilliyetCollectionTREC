<DOC>
<DOCNO> 198073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/ekonomi/eko08.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar dosyaları birleştirildi 
</HEADLINE>
<TEXT>

   GÖKÇER TAHİNCİOĞLU Ankara 
   
   Ankara Cumhuriyet Başsavcılığı, İstanbul Cumhuriyet Başsavcılığı'nın, İmar Bankası'na el konulması sürecinde görevlerini ihmal ettikleri iddiasıyla haklarında suç duyurusunda bulunduğu BDDK - TMSF yöneticileri ile SPK yöneticileri hakkında soruşturma başlattı. Başsavcılık, dosyaları, daha önce İmar Bankası mudilerinin suç duyuruları üzerine başlattığı soruşturma dosyalarıyla birleştirdi. 
   İstanbul Başsavcılığı'nın, Şişli Cumhuriyet Başsavcılığı'nca hazırlanan fezleke nedeniyle yaptığı suç duyuruları Ankara'ya ulaştı. Suç duyurularını inceleyen başsavcılık, BDDK - TMSF yöneticileri ile SPK yöneticileri hakkında soruşturma başlattı. 
   Başsavcılık, daha önce aynı konuda İmar Bankası mudilerinin suç duyuruları üzerine ayrı soruşturma başlatmıştı. Savcılık, içeriklerinin aynı olması nedeniyle suç duyurularını da bu dosyalarla birleştirdi. Bu nedenle, İmar Bankası mudilerinin iddialarıyla Şişli Başsavcılığı'nın hazırladığı fezlekede öne sürdüğü iddialar birlikte değerlendirilecek. 
   
   İnceleme bitmedi 
   Başsavcılık, daha önce Başbakanlık'tan BDDK - TMSF yöneticileri hakkında soruşturma izni istemiş, İmar'ın bono satışını önlemediği gerekçesiyle haklarında soruşturma başlattığı SPK yöneticilerinin sorumluluklarının belirlenmesi için de Başbakanlık Teftiş Kurulu'nun rapor hazırlamasını talep etmişti. 
   Başbakanlık'ın buna ilişkin cevap yazıları ve soruşturma raporu bitmediğinden, soruşturma şimdilik beklemeye alındı. 
   
   
</TEXT>
</DOC>
