<DOC>
<DOCNO> 160350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/soneko03.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Köylülerin tercihi de 4x4... 
</HEADLINE>
<TEXT>

     Görüntüsüyle traktörden çok dev bir arazi aracını anımsatan 100 beygir gücünde, yüzde 40 yakıt tasarrufu sağlayan Lamborghini marka traktörler, ekonomik durumu iyi olan köylülerin gözdesi oldu. 
     Konya'da kurulu Tarmaks Tarım Makinaları Sanayi ve Ticaret Limited Şirketi Yönetim Kurulu Başkanı Nuh Gökbel, İtalya'dan ithal edilen Lomborghini marka dev traktörlerin Konyalı çiftçiler tarafından büyük ilgi gördüğünü söyledi. 
     Gökbel, ''Traktörün Efesi'' sloganıyla Türkiye piyasasına sürülen ve 70-80 beygir gücündeki rakiplerine 100 beygirlik dizel motoruyla büyük fark atan Lomborghiniler'in, arka ve ön teker ebatları birbirine çok yakın olması nedeniyle, görünümleriyle de köylülerin yeni tutkusu haline geldiğini anlattı. 
     
     TANK TEKNOLOJİSİ KÖYLÜLERİ HAYRAN BIRAKIYOR 
     Çift çeker olarak bilinen 4x4 traktörlerin bir diğer özelliğinin ise kullanıcısına tanıdığı klima ve müzik seti konforu olduğunu ifade eden Gökbel, şunları kaydetti 
     ''Lomborghiniler, 100 beygirlik üstün motor gününe rağmen, enjektörlü oluşu nedeniyle, diğer traktörlere göre daha fazla yük taşıdığı halde yüzde 40 oranında yakıt tasarrufu sağlıyor. Tok şanzıman denilen özelliğe sahip olması nedeniyle, tank teknolojisi ile üretildiği için 45 kilometre hızla giderken geri vitese takılması durumunda, patinaj yaparak aynı hızla geriye doğru hareket etmeye başlıyor. Buna bir de traktörün dev bir arazi aracı görünümü eklenince ekonomik durumu iyi olan köylünün gözdesi oldu.'' Kullanım süresi açısından rakiplerine en az iki kat fark atarak 18 bin saatlik garantiyle satılan bu traktörün fiyatının ortalama 70 milyar lira olduğunu belirten Gökbel, sözlerini şöyle sürdürdü 
     ''Konya'da sadece Mayıs ayında 16'sı 4x4 olmak üzere toplam 20 adet Lomborghini marka traktör satışı gerçekleştirdik. 40-50 kişiden de bu traktörlerle ilgili ön sipariş almış durumdayız. Henüz önünü net olarak göremeyen çiftçilerimiz, yeni nesil Lomborghini marka traktör alabilmek için bol paraya kavuşacakları harman zamanını bekliyorlar. Hem çiftçiye hem de bize kazandıran bu 4x4 ithal traktörlerin satışında yaz ortasına doğru daha büyük patlama bekliyoruz.'' 
     
</TEXT>
</DOC>
