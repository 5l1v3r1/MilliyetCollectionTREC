<DOC>
<DOCNO> 190514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sontur01.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Demokrasinin, konuşmaktan çok yaşanması gerek 
</HEADLINE>
<TEXT>

     Başbakan Recep Tayyip Erdoğan, ''Demokrasi, konuşulmaktan çok yaşanması gereken bir sistemdir'' dedi. 
     Başbakan Erdoğan, Kırgızistan Yasama Meclisi Başkanı Abıgani Erkebayev ile Parlamento Binası'nda biraraya geldi. 
     Erdoğan, burada yaptığı konuşmada, öncelikle ''Kardeş Kırgız Cumhuriyeti''nin Ulusal Meclisi'nin kutsal çatısı altında bulunmaktan mutluluk duyduğunu söyledi. İlk Kırgız devletinin kuruluşunun 2200. yıldönümünün kutlandığı bu yılın, Kırgız Cumhuriyeti'nin parlamentosu için de önemli bir yıl olduğunu bildiğini belirten Erdoğan, Kırgızistan'da bu yıl yapılan referandumun sonucunda kabul edilen yeni anayasa ile parlamentonun yetkilerinin önemli ölçüde artırıldığını ve ayrıca iki meclisli parlamento yapısından tek meclisli yapıya geçilmesinin kabul edildiğini öğrendiğini kaydetti. Erdoğan, bu gelişmenin Kırgız halkı ve demokrasi için hayırlı olmasını dileyerek, şöyle konuştu 
     ''Kırgız Cumhuriyeti'nin demokratikleşme ve insan hakları yönünde önemli adımlar attığını memnuniyetle izliyoruz. Demokratikleşme ve insan hakları konusunda sağlanan ilerlemede, Kırgız parlamentosunun oynadığı önemli rolü takdirle karşıladığımızı belirtmek isterim. 
     Demokrasinin tam olarak yerleşmesinde, halkın tüm kesimlerinin temsil edildiği ve muhalefetin görüşlerini duyurduğu parlamentolar en önemli rolü oynamaktadırlar. Muhalif görüşlerin de seslendirilmesine imkan veren parlamentolar, hem toplumdaki gerginlikleri gidermekte, hem de aşırı akımların hak etmedikleri bir güç kazanmasını önlemektedir.'' Başbakan Erdoğan, Türk ve Kırgız halkları arasında tarihten gelen yakın ve kardeşçe bağların iki ülke ilişkilerinin gelişmesinde itici kuvvet olduğunu dile getirerek, iki ülke halkları arasındaki ilişkilerin geliştirilmesinde parlamentoların önemli katkı sağladığını belirtti. 
     Parlamentolar arasındaki yakın dostane bağların daha da pekiştirilmesi gerektiğine işaret eden Erdoğan, ''Türk ve Kırgız parlamentolarında karşılıklı olarak kurulmuş olan dostluk gruplarının daha faal bir şekilde çalışmalarını, parlamentolarımız arasındaki temasların sıklaştırılmasını arzuluyoruz'' diye konuştu. 
     
     "KONUŞULMAKTAN ÇOK YAŞANMASI GEREKEN SİSTEM'' 
     Başbakan Erdoğan, Kırgızistan'daki demokrasi ve insan hakları konusundaki gelişmeleri yakından izlediklerini belirtirken, ''Demokrasi, konuşulmaktan çok yaşanması gereken bir sistemdir'' dedi. 
     Gelişmekte olan ülkelerin reformlara yönelik yasalar yapmalarına rağmen, bunları uygulamaya koyamadıklarını ifade eden Erdoğan, uygulanamayan yasaların raflarda süs olarak kaldığını anlattı. 
     Siyasetin kendisine göre riskleri bulunduğunu ve bu risklerin göze alınarak adım atılması gerektiğini ifade eden Erdoğan, ''Biz siyasete girerken, bir cebimizde kefenlik, bir cebimizde bayramlık vardı'' dedi. 
     Başbakan Erdoğan, hükümet olarak dış politikaya büyük ağırlık verdiklerini vurgulayarak, gerek ekonomik, gerek insan hakları, gerekse dış politika alanlarında önemli gelişmeler sağladıklarını ve tüm alanlarda yoğun reformların süreceğini bildirdi. 
     
     ANAHTAR ÜLKE 
     Türkiye'nin içe kapalı politikasını sürdürmesinin doğru olmadığını ifade eden Erdoğan, ''Dünya ile kucaklaşmaya mecburuz'' diye konuştu. 
     Başbakan Erdoğan, Türkiye'nin kardeş ülkelerle ilişkilerinin özel bir önemi olduğunu belirterek, ''Kırgızistan'ın, bizim Avrasya politikamızda özel bir yeri ve önemi bulunmaktadır. Kırgızistan, bu coğrafyada anahtar ülkedir. Kardeş Kırgızistan, bölgesinde Çin, Rusya ve ABD arasındaki ilişkileri dengeleyen stratejik önemde bir ülkedir'' dedi. 
     Başbakan Erdoğan'a, görüşme sonrasında Yasama Meclisi Başkanı Erkebayev tarafından bir tablo hediye edildi. 
     Görüşmeye devlet bakanları Beşir Atalay ve Mehmet Aydın ile Adalet Bakanı Cemil Çiçek de katıldı. 
     
</TEXT>
</DOC>
