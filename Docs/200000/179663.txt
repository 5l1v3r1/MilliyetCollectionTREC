<DOC>
<DOCNO> 179663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/magazin/amag.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Prestij ailesi babasız kaldı 
</HEADLINE>
<TEXT>

   Bir zamanların ünlü müzik şirketi 'Prestij Ailesi'nin kurucusu Hilmi Topaloğlu, uzun süredir savaştığı beyin tümörüne yenik düştü... 
      ABDULLAH MALKOÇ İSTANBUL 
   
   MAHSUN Kırmızıgül, Alişan ve Özcan Deniz gibi pek çok şarkıcıyı müzik dünyasına kazandıran Hilmi Topaloğlu, beyin tümörü tedavisi gördüğü Taksim İlkyardım Hastanesi'nde dün sabaha karşı öldü. Bugün öğlen namazından sonra Levent Camii'nde cenaze namazı kılınacak olan Topaloğlu, daha sonra Adapazarı Karasu'da toprağa verilecek. 
   AĞUSTOS ayından beri hastanede yaşama savaşı veren Topaloğlu'nun ölüm haberi, ilk olarak 05.00 sıralarında Alişan'a ulaştı. Alişan, 'manevi babam' dediği Topaloğlu'nun ölüm haberini alınca bayıldı. İlk uçakla Diyarbakır'dan İstanbul'a giden Mahsun Kırmızıgül de, "Hastalık da, ölüm de ona yakışmadı. Acımı tarif edemem" dedi. 
   HABERİ alınca hastaneye koşan Topaloğlu'nun kardeşi Mustafa Topaloğlu da, "Ona hastalığı sırasında 'Seni ayağa kalkınca sahile götüreceğim' demiştim ama kısmet olmadı. Bu mutlu tabloyu bozanların da başı sağolsun. Çünkü onlar da çok üzülecek" dedi. 
   ASMALI Konak filminin montajı için Marmaris'te bulunan Özcan Deniz, Hilmi Topaloğlu'nun ölüm haberini duyunca şok oldu. Deniz, "Doktorlar bizi hazırlamıştı. Buna rağmen şok oldum. Çok enerji dolu bir insandı. Cenazesine sabahleyin katılacağım" dedi. 
   
   
</TEXT>
</DOC>
