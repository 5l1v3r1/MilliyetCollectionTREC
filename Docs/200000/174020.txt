<DOC>
<DOCNO> 174020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sonspo36.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüzgar Kız Süreyya Ayhan Kayseri kampını tamamladı... 
</HEADLINE>
<TEXT>

     9. Dünya Şampiyonası hazırlıklarını Kayseri'de tamamlayan Avrupa Şampiyonu milli atlet Süreyya Ayhan, çok iyi bir kamp dönemi geçirdiğini belirterek, ''Başarılı olacağıma inanıyorum'' dedi. 
     Süreyya Ayhan ve antrenörü Yücel Kop ile Gençlik ve Spor Kayseri İl Müdür Vekili Mehmet Gülyuva, vali Nihat Canpolat'ı ziyaret etti. 
     Ayhan burada, 20 günü aşkın bir süredir Kayseri'de kamp yaptıklarını ifade ederek, 10 Ağustos Pazar günü Berlin'de Altın Lig'in 4. ayak yarışmalarına, 16 Ağustos'da da 5. ayak yarışmalarına katılacağını söyledi. 
     Kayserililer'in atletizme sahip çıkmasını isteyen Ayhan, şunları kaydetti 
     ''Kayseri'de çok yetenekli gençler var ama sadece yetenekli olmak yetmiyor. Başta valimiz, belediye başkanımız ile gençlik ve spor il müdürümüz olmak üzere herkesin atletizme sahip çıkması gerekir. Neden gelecekte Dünya Şampiyonası'na Kayseri'den bir sporcu katılmasın Ben Kayseri'nin gençlerine güveniyorum.'' Antrenör Yücel Kop da rahat bir kamp dönemi geçirdiklerini, bu ortamı sağlayan vali Nihat Canpolat, Kayseri Büyükşehir Belediye Başkanı Mehmet Özhaseki ile Gençlik ve Spor Kayseri İl Müdür Vekili Mehmet Gülyuva'ya teşekkür etti. 
     Kayseri'nin atletizm merkezi olması gerektiğine işaret eden Kop, ''2 bin 200 metrede kamp, 1050 metrede antrenman yapıyoruz. Bu atletizmde aranan bir ortamdır'' dedi. 
     Vali Canpolat ise Süreyya Ayhan'ın başarılarıyla gurur duyduklarını bildirdi. 
     Kayserililer'in Ayhan'ın yarışmalarını artık daha yakından izleyeceklerini kaydeden Canpolat, ''Süreyya Ayhan, göğsünde Türk bayrağıyla bizim için yarışıyor. Kayseri halkı olarak arkasındayız. Kamp yeri olarak Kayseri'yi seçtikleri için de Kayserililer adına taşekkür ediyorum. Başarı haberlerini merakla bekliyoruz'' diye konuştu. 
     Daha sonra Kayseri Büyükşehir Belediye Başkanı Mehmet Özhaseki'yi ziyaret eden Ayhan, çok iyi bir hazırlık dönemi geçirdiğini ve başarılı olacağına inandığını söyledi. 
     Özhaseki de Dünya Şampiyonası'nda tüm Türkiye'nin Süreyya Ayhan'ın arkasında olacağını bildirdi. 
     Türk halkının sıkıntılı günler yaşadığını, bu nedenle de yüzünü güldürebilecek haberlere hasret kaldığını dile getiren Özhaseki, halkın yüzünü güldürebilecek haberlerden birinin de Süreyya Ayhan'ın Dünya Şampiyonluğu olacağını anlattı. 
     
</TEXT>
</DOC>
