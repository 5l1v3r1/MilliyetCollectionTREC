<DOC>
<DOCNO> 195966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur38.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözaltına alınan 2 kişiden biri tutuklandı... 
</HEADLINE>
<TEXT>

     İşadamı Kaya Çilingiroğlu'nun bacaklarından yaralandığı silahlı saldırıyı gerçekleştirdiği iddiasıyla gözaltına alınan Şükrü Hacısüleymanoğlu tutuklandı. 
     İstanbul Organize Suçlar Şube Müdürlüğü'ndeki işlemleri tamamlanan Hacısüleymanoğlu ve beraber yakalanan İsmail Tabaklar, önce İstanbul DGM Cumhuriyet Başsavcılığı'na sevk edildi. 
     Hacısüleymanoğlu ve Tabaklar'ı sorgulayan DGM Cumhuriyet Savcısı, ''görevsizlik kararı'' ile sanıklar ve dosyalarını İstanbul Cumhuriyet Başsavcılığı'na gönderdi. 
     Dosyayı inceleyen nöbetçi Cumhuriyet Savcısı'nın tutuklanmaları istemiyle nöbetçi 2. Asliye Ceza Mahkemesi'ne sevk ettiği sanıklardan Hacısüleymanoğlu, burada yeniden yapılan sorgusunun ardından tutuklanarak Bayrampaşa Cezaevi'ne konuldu. Tabaklar ise serbest bırakıldı. 
     İşadamı Kaya Çilingiroğlu, 11 Kasım 2003 tarihinde Etiler Hareket Sitesi'ndeki işyerinin önünde cipinden indiği sırada uğradığı silahlı saldırıda her iki bacağından aldığı kurşunlarla yaralanmıştı. 
     
</TEXT>
</DOC>
