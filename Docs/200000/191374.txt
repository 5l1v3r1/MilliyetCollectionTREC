<DOC>
<DOCNO> 191374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sondun20.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'nın en büyük petrol şirketinin başkanı tutuklandı... 
</HEADLINE>
<TEXT>

     Rusya'nın en büyük petrol şirketi Yukos'un Başkanı Mihail Kodorkovski, dün akşam çıkarıldığı nöbetçi mahkeme tarafından tutuklandı. 
     Kodorkovski'nin avukatı Anton Drel, dün akşam Moskova'nın Besmeni Bölge Mahkemesi'nde kapalı olarak yapılan duruşmada, müvekkilinin tutuklu olarak yargılanması kararı alındığını açıkladı. 
     Avukat Drel, kararın bozulması için il mahkemesine başvuracağını belirtti ve Kodorkovski'nin sorgulama sırasında suçlamaların hiçbirini kabul etmediğini bildirdi. 
     Sovyetler Birliği dönemindeki gizli servis KGB'nin dağıtılmasından sonra kurulan Federal Güvenlik Bürosu FSB elemanları tarafından dün Novosibirsk kentindeki havaalanında özel uçağının yakıt ikmali sırasında yakalanarak Moskova'ya getirilen Kodorkovski, burada hakkındaki vergi kaçırma, devlet malını zimmetine geçirme ve resmi belgelerde tahrifat yapma suçlamaları nedeniyle sorgulanmıştı. 
     Moskova Savcılığı da, Kodorkovski'nin kaçma ihtimali ve delilleri yok etme olasılığından dolayı tutuklanmasını istemişti. 
     
</TEXT>
</DOC>
