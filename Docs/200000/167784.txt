<DOC>
<DOCNO> 167784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sondun08.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Demi Moore, meleklerle yarışmak uğruna servet harcadı... 
</HEADLINE>
<TEXT>

     Sinemanın şarap gibi eskimeyen yıldızı Demi Moore, güzellik uğruna yüzbinlerce dolar harcadı. ''Charlie'nin Melekleri'' filminde formda görüntüsüyle kıskandıran Moore, bu görünüme kavuşabilmek amacıyla estetik operasyonlarına 400 bin dolar yaklaşık 560 milyar lira döktü. 
     Internetteki ''askmen'' sitesinin haberine göre, Türkiye'de de gösterime giren ''Charlie'nin Melekleri Tam Gaz'' adlı filmde Cameron Diaz 31 , Drew Barrymore 28 ve Lucy Liu 35 ile birlikte rol alan 41 yaşındaki Moore, bu güzellerin gölgesinde kalmamak için canını dişine taktı. 
     Demi Moore, aralarında liposuction yağlarını aldırma ve göğüs ameliyatının da bulunduğu bir dizi operasyon için bıçak altına yatarak, üç güzel meleği bile geride bıraktı. 
     Filmde bikinili görüntüsüyle dikkatleri üzerinde toplayan Moore'un bu operasyonları geçirmesinin ardında, beyazperdede yeni bir patlama yapma isteğinin yattığı belirtildi. Yeni bir teklif alamadığı için bir süredir reklamlarda seslendirme yaparak hayatını kazanma yoluna giden Demi Moore'un, elindeki fırsatı değerlendirmek adına büyük çaba gösterdiği ifade edildi. 
     Bir dönem kaprisleriyle tanınan ve yapımcıları peşinde koşturan Demi Moore'un 25 yaşındaki aktör Ashton Kutcher ile basının yoğun olduğu yerlerde boy göstermesinin de, reklam amacıyla yapılmış olabileceği kaydedildi. 
     Demi Moore, ''Charlie'nin Melekleri'' filminin galasına Ashton Kutcher, Bruce Willis ve üç çocuğuyla birlikte katılmış, gece boyunca objektiflere poz vererek rol arkadaşlarını gölgede bırakmakla suçlanmıştı. 
     Moore ile her fırsatta dostça ayrıldığını vurguladığı ünlü oyuncu Bruce Willis, 1998 yılında 11 yıllık evliliğin ardından yollarını ayırmıştı. 
     
</TEXT>
</DOC>
