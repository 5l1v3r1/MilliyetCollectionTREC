<DOC>
<DOCNO> 199358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sontur31.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamudaki ücret farklılığının giderilmesi için çalışma başlatıldı 
</HEADLINE>
<TEXT>

     Başbakan Recep Tayyip Erdoğan, kamuda çalışanlar arasındaki ücret farklılığının giderileceğini, bu amaçla çalışma başlatıldığını söyledi. 
     Alınan bilgiye göre, AK Parti Grubu'nun basına kapalı bölümünde konuşan Tokat Milletvekili Resul Tosun, hükümetin bir yılını değerlendirdi. AK Parti'nin seçim öncesinde halka verdiği sözleri tutmak için çaba gösterdiğini, birçok alandaki olumlu gelişmeye karşılık toplumun beklentilerinin tam olarak karşılanamadığını kaydeden Tosun, doğrudan gelir desteğinin üretime göre verilmesi gerektiğini savundu. 
     Kamuda çalışanlar arasında ücret farklılığı bulunduğunu, aynı kurumda aynı işi yapan iki insanın bile farklı ücret aldığını belirten Tosun, bu adaletsizliğin giderilmesini istedi. 
     Başbakan Recep Tayyip Erdoğan, Tosun'a yanıt verirken, kamuda 400 farklı ücret ödendiğini belirterek, bunun giderilmesi için çalışma başlatıldığını söyledi. AK Parti'nin adaleti sağlamak iddiası ile halktan yetki istediğini, bunun gereğini yerine getireceklerini anlatan Erdoğan, kendisinin de bu çalışmanın yapılması ve kısa sürede sonuçlanması için talimat verdiğini kaydetti. Erdoğan, kamuda ücret farklılığını önemli bir sorun olarak gördüklerini belirterek, bunun mutlaka giderileceğini ifade etti. 
     Karaman Milletvekili Yüksel Çavuşoğlu ise 22 Kasım'da Karaman'ın Ermenek ilçesinde kömür ocağında meydana gelen grizu patlaması hakkında bilgi verdi. Kömür ocağında incelemelerde bulunduğunu anlatan Çavuşoğlu, patlamanın meydana geldiği yerde sigara izmariti gördüğünü kaydetti. Çavuşoğlu, hükümete, facianın sonrasında gerekli tüm yardımı yapmasından ötürü teşekkür etti. 
     
</TEXT>
</DOC>
