<DOC>
<DOCNO> 156896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sonspo19.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor telafi peşinde... 
</HEADLINE>
<TEXT>

     Adanaspor Genel Menajeri Şahabeddin Yavuzer, Beşiktaş karşısında kaybettikleri 3 puanı, Samsunspor karşısında telafi edeceklerini savundu. 
     Yavuzer, Adanaspor'un Beşiktaş karşısında iyi mücadele etmesine karşın, puan alamadıklarını, çok istemelerine rağmen Galatasaray ve Gençlerbirliği maçındaki başarıyı gösteremediklerini belirtti. 
     Ligin son haftalarına yaklaşıldığını da ifade eden Yavuzer, şöyle konuştu 
     ''Son üç maç öncesinde ne şampiyon ne de ligden düşen takım belli oldu. Bu sezonun zorlu geçtiğinin göstergesidir. Hafta sonu Samsunspor'dan alacağımız puan, son iki haftaya daha rahat girmemizi sağlayacaktır. 
     Teknik heyete ve futbolculara güveniyoruz. Son haftalarda sergilenen olumlu futbolun Samsunspor maçında da sahaya yansıması halinde hedefe ulaşmış olarak Adana'ya döneceğimize inanıyorum. Beşiktaş karşısında kaybedilen 3 puanı Samsunspor maçında telafi edeceğiz.'' Yavuzer, Pachola'nın sakatlığının tedavisi için Brezilya'ya gittiğini, Cafer'in kart cezalısı olması nedeniyle forma giyemeyeceğini, Murat Özatak'ın ise sakatlığının sürdüğünü sözlerine ekledi. 
     
</TEXT>
</DOC>
