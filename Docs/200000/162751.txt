<DOC>
<DOCNO> 162751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sonspo16.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz Trabzon'un kalp atışlarını hızlandırdı.. 
</HEADLINE>
<TEXT>

     A Milli Futbol Takımı formasını ilk kez dün akşam Makedonya karşısında giyen, oynadığı futbol ve attığı golle büyük beğeni kazanan Gökdeniz, bordo-mavili camiayı da sevindirdi. 
     Kulüp Yönetim Kurulu Üyesi Ekrem İmamoğlu, gelecek sezon şampiyonluk yolunda şimdiden bir heyecan yaşadıklarını belirterek, ''Gökdeniz, dün akşamki futboluyla kalp atışlarımızı daha da hızlandırdı'' dedi. 
     İmamoğlu, geçen sezonki kadrolarından sadece Aurelio'nun başka bir takımla anlaştığını belirterek, ''Geçen yılın Türkiye Kupası Şampiyonu bir takımız var. Buna takviye transferler de yapıyoruz ve yapmaya devam edeceğiz. Gelecek sezon için çok ümitliyiz'' diye konuştu Bordo-mavili takımdan 3 veya 4 oyuncunun gelecek sezon A Milli Takım'a yükseleceğine inandığını da kaydeden İmamoğlu, Trabzonspor'un mevcut kadrosunda Gökdeniz gibi yıldız oyuncuların yer aldığını ve önceki yıllarda olduğu gibi milli takıma verdikleri oyuncularla yine kendilerinden söz ettireceklerini söyledi. 
     Kulüp Başkanı Özkan Sümer'in bu akşam Belçika'dan döneceğini de bildiren İmamoğlu, Sümer'in Belçika Milli Takımı kalecisi Van De Gliert ve bazı oyuncularla görüşme yaptığını kaydetti. 
     
</TEXT>
</DOC>
