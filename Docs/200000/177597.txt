<DOC>
<DOCNO> 177597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/spor/spo00.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Paris, Dünya'nın nefesini kesecek 
</HEADLINE>
<TEXT>

   Dünya Atletizm Şampiyonası bugün Paris'te start alacak. İlk kez iddialı olduğumuz organizasyonda altın kızımız Süreyya Ayhan, bayanlar 1500 metrenin en büyük favorisi 
      
   9 gün sürecek 
   9. DÜNYA Atletizm Şampiyonası bugün Fransa'nın başkenti Paris'te başlıyor. Atletizm Dünyası'nın kalbi, 9 gün boyunca bu muhteşem şölende atacak ve ekran başındaki milyonlar süper atletlerin nefes kesecek kapışmalarına tanıklık edecek. SaintDenis'deki 75 bin kişilik Stade de France'da yapılacak olan şampiyonada ilk kez bir Türk atleti kategorisinin şampiyonluktaki en büyük favorisi olarak piste çıkacak. Gururumuz, altın kızımız ve Avrupa Şampiyonumuz Süreyya Ayhan 1500 metre bayanlarda altın madalya kovalayacak. 
   
   Rekor katılım 
   ŞAMPİYONAYA katılımın rekor seviyede olduğu açıklandı. 203 ülkeden 1054'ü erkek, 848'i bayan olmak üzere toplam 1902 atletin katılacağı dev organizasyonda gözler erkekler ve bayanlar 100 metre yarışlarında olacak. Erkeklerde dünya rekortmeni ABD'li Tim Montgomery ile vatandaşı Dünya Şampiyonu Maurice Greene arasındaki hesaplaşma merakla beklenirken, Dünya Şampiyonu Marion Jones'un katılmayacağı bayanlarda favori olarak bu sezonun en iyi derecesini koşan Bahamalı atlet Chandra Sturrup gösteriliyor. Şampiyona bugün 09.30'da erkekler gülle atma elemeleriyle başlayacak. 
   
   Süreyya'dan kaçan kaçana    Korkulu rüya 
   ATLETİZM otoriteleri tarafından 1500 metre bayanların en büyük favorisi olarak gösterilen atletimiz Süreyya Ayhan, Golden Lig'deki performansı ve yetişilmez taktiği ile rakiplerinin korkulu rüyası oldu. En büyük rakiplerinden son Dünya Şampiyonu Rumen atlet Gabriela Szabo'nun 5 bin metreye kaçmasının ardından, bu kategorinin ünlü ismi Cezayirli Nuriye Merah Benida da Ayhan'la baş edemeyeceğini anlayınca geçen hafta Dünya Şampiyonası'na katılmayacağını açıklamıştı. 
   
   Son kurban Hamilton 
   GOLDEN Lig'in Zürih ayağında 3 55.60 koşarak sezonun en iyi derecesini yapan ve formunun zirvesinde olduğunu kanıtlayan Ayhan'ın son kurbanı Amerikalı atlet Suzy Favor Hamilton oldu. Dünya Şampiyonası'nda atletimize rakip olabilecek ender sporcular arasında gösterilen Hamilton, dün yaptığı şok açıklamayla baldırındaki sakatlığın nüksettiğini ve Dünya Şampiyonası'na katılmayacağını bildirdi. Avrupa şampiyonu atletimiz daha piste çıkmadan iki tecrübeli rakibini korkusuyla saf dışı bırakmış oldu. 
   
   Üç temsilci    Paris'te Süreyya Ayhan'ın dışında 5 bin metrede Elvan Abeylegesse ile erkekler maratonda Yusuf Zepak yarışacak 
   DÜNYA Atletizm Şampiyonası'nda Türkiye'yi üç atlet temsil edecek. 1500 metre bayanlarda Süreyya Ayhan'ın yanı sıra bayanlar 5 bin metrede Elvan Abeylegesse ve erkekler maratonda Yusuf Zepak yarışacak. Ayhan, ilk sınavına 27 Ağustos Çarşamba gecesi saat 22.15'te çıkacak. 29 Ağustos Cuma gecesi 22.35'de yarı final müsabakalarına katılacak olan sporcumuz, 31 Ağustos Pazar akşamı Türkiye'nin dört gözle beklediği finale çıkacak. 
   BAYANLAR 5000 metredeki temsilcimiz Elvan Abeylegesse ise 28 Ağustos Perşembe akşamı saat 20.05'te seçmeler için piste çıkacak. Kategorisinin umut vaadeden atletleri arasında gösterilen genç sporcumuz başarılı bir performans sergileyebilirse 30 Ağustos Cumartesi günü saat 19.35'te final koşmaya hak kazanacak. Yusuf Zepak'ın katılacağı Erkekler Maraton yarışı ise 30 Ağustos Cumartesi günü saat 15.20'de başlayacak. 
   
   Kayıp yıldızlar    BUGÜN başlayacak ve 31 Ağustos'ta sona erecek olan 9. Dünya Atletizm Şampiyonası'nda gözler bazı ünlü yıldızları arayacak. Bayanlar 100 metrenin 5 dünya şampiyonluğu yaşamış ABD'li yıldızı Marion Jones kısa süre önce doğum yaptığı için Paris'te start alamayacak. Bayanlar Maraton'da dünyanın en iyi derecesini elinde bulunduran İngiliz atlet Paula Radcliffe, Bayanlar uzun atlama'nın ünlü ismi Alman Heike Drechsler, Avustralyalı bayan atlet Cathy Freeman ve Bayanlar 400 metrenin favorilerinden Fransız Marie Jose Perec sakatlıkları nedeniyle atletizm severleri mahrum bırakacaklar. 
   
   Edwards bırakıyor    ERKEKLER üç adım atlamada 18.29'luk derecesiyle Dünya Rekoru'nu elinde bulunduran İngiliz atlet Jonathan Edwards, Dünya Şampiyonası'nın ardından pistlere veda edeceğini açıkladı. Bu sezon sadece üç yarışmaya katılan Edwards, son olarak Londra'da yarışmış ve sağ ayak bileğinden sakatlanmıştı. 
   
   Rekora servet    IAAF Uluslararası Amatör Atletizm Federasyonu Başkanı Lamine Diack, bugün Paris'te başlayacak olan Dünya Atletizm Şampiyonası'nda dünya rekoru kıracak olan sporcuya 100 bin dolar para ödülü verileceğini açıkladı. Dünya Şampiyonası 2001'de Kanada'nın Edmunton kentinde yapılmış, rekor çıkmamıştı. 
   
   Yaraş'ın zaferi    PARİS'TE yapılan Dünya Atletizm Kongresi'nde Türkiye ikinci masa başı zaferini kazandı. Milletler Kupası Birinci Lig müsabakalarının önümüzdeki yıl İstanbul'a verilmesini sağlayan Atletizm Federasyonu kongre ekibinden Münir Yaraş, seçimde Dünya Yol Koşusu Kros ve Dağ Koşusu Komitesi'ne girmeyi başardı. 
   
   
</TEXT>
</DOC>
