<DOC>
<DOCNO> 182812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/spor/spo05.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayıkla pirincin taşını 
</HEADLINE>
<TEXT>

   Fenerbahçe - Gaziantepspor karşılaşmasını izleyen Daily Mail gazetesinin yazarı Alan Fraser, yaşanan olayları fırsat bildi, Şükrü Saracoğlu Stadı'nda ürkütücü anlara tanıklık ettiğini ifade etti 
      NEVSAL ELEVLİ 

   
   'Cehennem bekliyor' 
   DAİLY Mail gazetesinin tanınmış futbol yazarı Alan Fraser, "Futbol cehenneminde bir gecem" başlığıyla verdiği haberinde geçtiğimiz pazar oynanan Fenerbahçe - Gaziantepspor maçında kendisini dehşete düşüren izlenimlerini yayınladı. İngiltere'yi "hoşgeldiniz" yerine "cehennemin" beklediğini belirten Fraser, maçta yaşanan ürkütücü anlara tanıklık ettiğini yazdı. 
   
   'Hakemlere kalkan' 
   FRASER, haberinde pankartları okuyunca "Burası Kadıköy, buradan çıkış yok" mesajının aslında İngiliz futbol fanatiklerine bir uyarı olduğunu ileri sürdü. Daily Mail'in yazarı, hakemlerin sahayı silahlı 50 polisin kalkanları altında seyircilerin fırlattığı şişelerden korunarak terk ettiğini, bir ara orta sahaya gelerek oyunu durdurma tehdidinde bulunduklarını da bildirdi. 
   
   'Korku ve dehşet' 
   İNGİLİZ Milli Takımı'nın yüzyüze geleceği durumu korku ve dehşetle seyrettiğini belirten Fraser, "Bu İngiliz futbol fanatizmi boyutlarında bir şiddet gösterisi değildi. Bambaşka bir şeydi. Kimse sandalyeleri yerlerinden sökmüyor, yumruklar atılmıyordu. Kimse sarhoş değildi. Ama öylesine ürkütücü atmosfer ve şiddet havası vardı ki, herşey olabilirdi" yorumunu yaptı. 
   
   'Sinirleri bozuyor' 
   YAZISINA, "Susmayan şarkılar ve bağırmalar, insanın sinirlerini bozuyordu. Şiddet o boyutlara çıktı ki, itiraf etmese bile hakemi, diğer takımı ve sonucu etkiledi" ifadeleriyle devam eden Fraser, Federasyon Başkanı Ulusoy'un sözünde durduğunu da belirtti. İngiliz yazar, "Evet maçı İstanbul'da oynatacaklar. Ancak ortam hiç de iyi olmayacak" dedi. 
   
   Dostluk köprüsü    NECMİ KEPÇETUTAN 

   TÜRKİYE - İngiltere maçı öncesi iki ülke arasında yükselen tansiyonu Gençlerbirliği ve Blackburn Rovers taraftarları düşürecek. UEFA Kupası'nda 24 Eylül'de iki takım arasında oynanacak karşılaşma öncesi internet üzerinden iletişime geçen Türk ve İngiliz taraftarlar bir dostluk maçı yapma konusunda anlaşmaya vardı. 
   İKİ taraf 24 Eylül günü Gençlerbirliği tesislerindeki halı sahada mücadele edecek. Gençlerbirliği taraftarlar sitesi "alkaralar.com"un yöneticisi Barış Karacasu, İngilizlerin bu maçın rövanşını istediklerini, imkan bulmaları halinde İngiltere'ye gideceklerini söyledi. Bu arada Blackburn taraftarına 980 bilet ayrıldı. 
   
   
</TEXT>
</DOC>
