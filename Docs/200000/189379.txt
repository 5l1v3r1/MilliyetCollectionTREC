<DOC>
<DOCNO> 189379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sontur27.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, BM Güvenlik Konseyi'nin kararından memnun... 
</HEADLINE>
<TEXT>

     Türkiye, BM Güvenlik Konseyi'nin Irak hakkında dün oybirliğiyle kabul ettiği 1511 sayılı kararı memnuniyetle karşıladığını açıkladı. 
     Dışişleri Bakanlığı'ndan yapılan açıklamada, Güvenlik Konseyi'nin, uluslararası toplumun kendisinden beklediği uyumlu birlikteliği bu şekilde sergilemiş olmasının, gerek Birleşmiş Milletler sisteminin etkinliği, gerek Irak'ın geleceği açısından Türkiye'ye güven verdiği belirtilerek, aynı anlayışın ileride de sürdürülmesi temenni edildi. 
     Kararın, Irak'taki siyasi geçiş döneminin mümkün olduğunca hızlandırılması gerektiğinin altını çizdiği, bu süreçte hangi adımların atılmasının öngörüldüğünü ortaya koyduğu kaydedilen açıklamada, kararın ayrıca, Irak'ın siyasi, sosyal ve ekonomik alanlarda düzlüğe çıkabilmesinin önkoşulu olan istikrar ve güvenliğin tesisine yönelik yeni düzenlemeler içerdiği, bu bağlamda birleşik komuta altında çokuluslu güç kurulmasına yetki verdiği ifade edildi. 
     BM üyesi ülkelerin, askeri kuvvet dahil olmak üzere, söz konusu güce katkıda bulunmaları istenen açıklamada, uluslararası toplumun Irak'ın yeniden yapılandırılmasında elinden gelen katkıyı yapması çağrısında bulunuldu. 
     Açıklamada şöyle denildi 
     ''1511 sayılı kararla uluslararası toplumun terörizmle mücadelede sergilediği kararlılık en üst düzeyde teyit edilmiş olmaktadır. 
     Irak'taki geçiş döneminin hızlandırılması için yeni bir perspektif sunan bu kararın başarıyla uygulanabilmesi amacıyla, Irak halkının tüm kesimlerinin üzerine düşen sorumluluğu yerine getirmesi büyük önem taşımaktadır. Çeşitli vesilelerle vurgulandığı üzere, istikrarlı, toprak bütünlüğü, egemenliği ve siyasi birliği korunmuş, kendisi ve çevresi ile barışık müreffeh bir Irak'ın vücuda gelmesi Türkiye'nin Irak'a ilişkin vizyonunun temelini oluşturmaktadır. Bu hedeflere en kısa sürede ulaşılması Irak halkının yanı sıra bölge ülkelerinin ve uluslararası camianın menfaatinedir. Bu güç dönemin aşılması amacıyla, Türkiye komşusu Irak'a elinden gelen her türlü yardımı yapmaya kararlıdır.'' 
     
</TEXT>
</DOC>
