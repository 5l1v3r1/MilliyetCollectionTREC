<DOC>
<DOCNO> 168370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/dunya/dun02.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
BBC, Bush'un yalanının peşinde 
</HEADLINE>
<TEXT>

Bir CIA yetkilisi, BBC'ye, Bush'un, Irak'ın Nijer'den uranyum almaya çalıştığı iddiasını, yanlış olduğunu bile bile dile getirdiğini söyledi. 
     LONDRA Milliyet 

     İngiltere'nin Irak savaşına girmesi için Saddam'ın kitle imha silahları konusunda hatalı bilgiler içeren istihbarat raporlarını bile bile kullanmakla suçladığı Başbakan Tony Blair'le kanlı bıçaklı olan yayın kuruluşu BBC, bu kez de ABD Başkanı George W. Bush'un üzerine gidiyor. 
     BBC, dünkü internet sitesindeki haberinde bir CIA yetkilisine dayanarak, ABD gizli servisinin Irak'ın nükleer silah geliştirmek amacıyla Afrika ülkesi Nijer'den uranyum satın almaya çalıştığı yolundaki iddiaların doğru olmadığı bilgisini Başkan'a ulaştırdığını, ancak Bush'un bu bilginin eline geçmesinden 10 ay sonra ocakta yaptığı "Birliğin Durumu" konuşmasında, yanlış olduğu saptanan iddiaları kullandığını belirtti. 
     
     Uranyum değildi 
     CIA yetkilisi, uranyum iddialarının bir ABD'li diplomat tarafından Mart 2002'de kesin olarak çürütüldüğünü açıkladı. Yetkili, elde edilen son bilgilerin Beyaz Saray da dahil tüm ilgili devlet birimlerine ulaştırıldığının altını çizdi. Beyaz Saray ise, önceki gün yaptığı açıklamada, Bush'un, bu iddiaları dile getirmesinin hatalı olduğunu ilk kez itiraf etti. 
     

</TEXT>
</DOC>
