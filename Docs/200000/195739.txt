<DOC>
<DOCNO> 195739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/soneko08.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Tüzmen, Zerda'nın setinde espriyi patlattı 
</HEADLINE>
<TEXT>

     Devlet Bakanı Kürşad Tüzmen, çekimleri 2 yıldan bu yana Gaziantep'te süren televizyon dizisi Zerda'nın setine sürpriz bir ziyaret yaparak, Fen Lisesi'nde çekimleri süren Zerda'nın başrol oyuncusu Ece Uslu ve dizi yapım ve yönetmenlerine başarılar diledi. Bakan Tüzmen, Zerda'nın ilgi çeken ve sürekli bir dizi olduğunu belirterek, ''Türk milleti bu diziyi sevmiştir, zaten sürekli olan ve konusu olanlar izleyici buluyor'' dedi. 
     Bakan Tüzmen, daha sonra dizinin başrol oyuncusu Ece Uslu'ya şaka yaparak, ''Zerda Hanım, partimizin Gaziantep Büyükşehir belediye Başkan adayıdır'' dedi. Tüzmen ve Uslu daha sonra sette bulunan bir konuşma kürsüsünde gazetecilere hatıra pozu verdiler. 
     
     EKONOMİK GÜÇ AÇISINDAN 20'NCİYİZ 
     Bakan Tüzmen genelde herkesin ümitli ve umutlu olduğu, sonunda tünelin ucundaki ışığı herkese gösterildiği bir döneme gelindiğini kaydederek, şöyle konuştu 
     ''İleri ki bir zamanda sizlerle birlikte buraya geldiğimizde, daha iyi bir noktaya geldiğimizi göreceğiz. Bu sene için 48 milyar doları geçen ihracat, 120 milyar dolar dış ticaret hacmi olan bir ülkede yaşadığımızı herkese hatırlatmak isterim. Dünyanın ekonomik güç açısından 20. büyük ülkesinde olduğumuzu söylemek isterim. Bu güzel bir gösterge. Her geçen günden daha iyi, isterdik ki bu herşey daha çabuk çözülsün ama yapısal sorunlarımız, para sorunlarımız vardı. Yüksek enflasyonumuz vardı. Büyük borçlarımız vardı ve bunu çeviremeyecek durumdaydık. Çok yüksek faiz oranlarımız vardı. Bütün girdi maliyetleri çok yüksekti, şimdi bunları aşağıya doğru çekmeye başladık. Dolayısıyla, 2004 çok daha iyi olacak. Hedefimiz bu yıl enflasyonu yüzde 20'nin altına indirmekti. Enflasyon 2004 yılında yüzde 13-14 olacak. Esas amacımız 10'nun altına indirebilmek, yani tek haneli olmak. Herhalde bunu 2005 yılında görebileceğiz. Belki, bu daha erken de olabilir. İşte o zaman, o aşağıdakinin yaş sebze ve meyve satıcının sıkıntısı bundan kaynaklanıyor. Fiyatlar düşük, enflasyon az, dolayısıyla çok iyi fiyattan satamıyorlar. Alıcı memnun nihai tüketici memnun. Ara kademeleri biraz daha desteklememiz lazım.'' 
     ''ESNAF UMUTLU, AMA BU KIPIRDAMA YETERLİ DEĞİL...'' 
     Bugün yaptığı gezideki izlenimleri arasında, esnafın gelecekten umutlu olduğunu, şu anda kıpırdama olmasına rağmen bu kıpırdamayı yeterli kıpırdama olmadığını, geçen senenin aynı zamanına göre bu senenin daha iyi olduğunu kaydeden Bakan Tüzmen, sözlerini şöyle sürdürdü 
     ''Aslında biliyorsunuz, bizim makro ekonomik dengelere oturttuktan sonra, enflasyonu aşağıya doğru çektikten sonra aşağı doğru bu paranın inişi, yani kişi başına gelirin artışı vakit alıyor. Vatandaşın cebindeki harcama kapasitesinin artırılması gücünün artırılması vakit alıyor. Dolayısıyla ben bu geziyi duymak istediğimiz cevapları almak için düzenlemedik. Objektif olarak neyse onu duymak istedik yani herşeyi doğallığında sürdürüyoruz. Çünkü biz de herşeyin bize iyi anlatılmasına karşıyız, iyi ve kötü neyse onu duyalım, kendini kandırmanın bir alemi yok. Ve geziye en zor kesimden başladık. Ürünün fazla olması bu sene yaş sebze ve meyvenin tarım ürünlerinde oldukça bolluk yaşanmasına neden oldu. Geçen seneye göre tarım ürünleri ihracatımız yüzde 32 oranında arttı. Fakat ara kesimde, esnafta ucuza alıyor, ucuza satmak zorunda kalıyor. Tabi memnun değiller, ama açık açık da söylüyorlar, zaten durgunluk var diyorlar.'' Ar-Ge yapan, ihracata ağırlık veren imalat sanayide çok ciddi bir artış gözlemlediğini, yaklaşık 500-600 bin dolarlık ihracatı olan firmaların, 7-8 milyon dolarlık ihracat rakamlarına ulaştıklarının görüldüğünü anlatan Tüzmen, ''Moreller yüksek, kapasiteler son anına kadar kullanılıyor. Bu tip yerler ihracata çok katkısı olan yerler. Mesela, bir firmaya baktık otobüs firmasının şasesini üretiyor. Bunlar tümüyle ihracata mal hazırlayan makineler. Buralarda işler iyi, üretim iyi, burada tabi Ar-Ge çalışmalarının olması, bizi ilerisi için ihracat için daha fazla ümitlendiriyor'' diye konuştu. 
     
</TEXT>
</DOC>
