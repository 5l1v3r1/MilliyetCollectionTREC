<DOC>
<DOCNO> 154430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/soneko03.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuncer Kayalar Doların düşüşü ihracatı tehdit edecek boyutta değil 
</HEADLINE>
<TEXT>

     Dış Ticaret Müsteşarı Tuncer Kayalar, dolar açısından TL'nın değerlenmiş vaziyette olduğunu belirterek, ''Ama şu aşamada ihracatın artışını tehdit edecek boyutta bir durum görünmüyor'' dedi. 
     Kayalar, son dönemde TL'nin değer kazanmasının ihracata etkisi ile ilgili olarak, olayın euro ve dolar olmak üzere, iki boyutu olduğunu kaydetti. 
     İhracatın yüzde 'ünün AB ülkelerine yönelik olduğunu hatırlatan Kayalar, euro açısından herhangi bir sıkıntı olmadığını belirtti. 
     
     ''MÜSTEŞARLIK'TA IRAK ÇALIŞMA KOMİTESİ OLUŞTURULDU'' 
     Irak'ta iş yapan Türk firmalarının kontratları ile ilgili soru üzerine Kayalar, konuyu yakından izlediklerini ve Müsteşarlık bünyesinde bir Irak Çalışma Komitesi'nin oluşturulduğunu kaydetti. 
     Kayalar, ''Arkadaşlarımız sürekli gelişmeleri izliyorlar ve buradan ihracatçılarımız hiçbir şekilde zarar görmemeleri için her türlü tedbiri alıyoruz ve almaya da devam edeceğiz'' dedi. 
     ''Bundan sonraki süreçte Türk firmalarının Irak'ta şansı ne olur ve hangi sektörler öne çıkar'' şeklindeki soru üzerine de Kayalar, Irak'taki muhatapların tam olarak belirlenmesinin önemli bir husus olduğunu ve beklemek gerektiğini bildirdi. 
     Muhatap belirlendikten sonra Türk ihracatçılarının o pazardan hak ettikleri payı almamaları için hiçbir nedenin olmadığını kaydeden Kayalar, devlet olarak muhatabın kesin olarak belirlenmesinin ardından, üst düzey temaslarla mevcut pazar payını korumak ve daha da geliştirmek için her türlü gayret ve çabayı sarf edeceklerini söyledi. 
     Irak ve Türkiye arasında 2 yıl önce çok düşük düzeyde olan ticaret hacminin 1.3 milyar dolar seviyesine getirildiğini hatırlatan Kayalar, bu durumun Türk ihracatçısının Irak pazarında ne denli büyük bir potansiyele sahip olduğunu gösteren önemli bir gösterge olduğunu kaydetti. 
     Kayalar, ''Dolayısıyla orada ekonomik ve siyasi istikrar sağlandıktan sonra ihracatçılarımızın geçmişte gösterdikleri potansiyelin aynısını gelecekte de göstereceklerinden hiç bir tereddüt yok'' dedi. 
     Irak'ın Türkiye'ye yakın oluşunun da çok büyük bir avantaj olduğunu belirten Kayalar, bu durumun özellikle nakliye açısından avantaj sağlayacağını söyledi. 
     Kayalar, son 2 yıl içinde Irak'a yapılan ihracatın yapısına bakıldığında gıda ürünlerinden, makine teçhizata, otomotiv sanayine kadar çok geniş bir yelpazede, tüm sektörlerin ihracat içinde temsil edildiğini kaydetti. Müteahhitlik sektörünün de çok önemli olduğunu belirten Kayalar, ''Ayrıca ileriye yönelik olarak siyasi ve ekonomik istikrara bağlı olarak enerji projelerinde işbirliği yapabilme imkanı mevcut olacaktır'' dedi. 
     
     SARS'IN ETKİLERİ 
     ''Uzak doğu ülkelerinde görülen SARS hastalığı nedeniyle siparişlerin Türkiye'ye kayma olasılığı'' ile ilgili soru üzerine Kayalar, ''Bunun etkilerini net bir şekilde değerlendirmek için biraz daha zamanın geçmesine gerek var'' dedi. 
     Gümrük Birliği Anlaşması'nın bazı hükümleri nedeniyle bazı ülkelerle imzalanacak Serbest Ticaret Anlaşmalarında STA yaşanan sorunlarla ilgili soru üzerine de Kayalar, bu durumun Gümrük Birliği bağlamında, AB ile olan ilişkilerin çok önemli bir gündemini oluşturduğunu kaydetti ve şöyle devam etti 
     ''AB'nin STA akdetmiş olduğu ülkelerle Türkiye'nin bu ülkelerle yapmış olduğu STA süreci birbiri ile örtüşmüyor. Bu ülkelerle STA anlaşması imzalanmasına yönelik AB yetkilileri ile sürekli temaslarımız sürüyor ve sürmeye de devam edecek. Belki burada daha proaktif daha aktif bir yaklaşım benimsenmesi gerekiyor. Yani AB üçüncü ülkelerle imzalayacakları STA anlaşmalarındaki müzakere sürecine paralel olarak Türkiye'nin de bu müzakere sürecine ilgili ülkelerle başlatması en iyi yoldur. Zaten çalışmalarımızda bu yönde sürüyor. Bundan sonra AB 3. bir ülke ile bir STA anlaşması müzakeresine girdiği anda, biz de eş zamanlı olarak girmeyi arzu ediyoruz ve bu yönde de çalışmalarımızı sürdürüyoruz.'' 
     
     SINIR TİCARET MERKEZLERİ 
     Sınır Ticaret Merkezleri ilgili soru üzerine de Kayalar, sınır ticaret merkezleri ile ilgili kararnamenin çıktığını bildirdi. 
     Bundan sonra sınır ticaret merkezi kurulacak olan bölgelerdeki sınır ülkeleri ile temasların yürütüleceğini anlatan Kayalar, öncelikle Suriye ve İran ile temasların başlatıldığını ve bu ülkelerle temasların tamamlanması neticesinde sınır ticaret merkezlerinin oluşturulacağını söyledi. 
     
</TEXT>
</DOC>
