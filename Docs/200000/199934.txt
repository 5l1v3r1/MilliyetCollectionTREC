<DOC>
<DOCNO> 199934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/yasam/yas02.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çetenin köstebeği bir astsubay çıktı 
</HEADLINE>
<TEXT>

   Cezaevindeki çete lideri, bir astsubayı 'istihbaratçı', bir gardiyanı ise 'haberci' olarak kullanıyormuş... 
      ERDAL KILINÇ İstanbul 
   
   Adı TBMM Susurluk raporunda da geçen ve halen Aydın E Tipi Cezaevi'nde yatan 'Ege çetesi' lideri Ahmet Tekin Baykal'ın adamı olduğu öne sürülen 33 kişi yakalandı. 
   Aydın İl Emniyet Müdürlüğü'ne bağlı İstihbarat ve Organize Suçlar Şube müdürlüklerince ortak yürütülen çalışmalar sonucu gözaltına alınanlar arasında Astsubay Timur Gaman ile Aydın E Tipi Cezaevi gardiyanı Abdulkadir Yolcu da bulunuyor. 
   Çete lideri Ahmet Tekin Baykal'ın, adamlarıyla, gardiyan Yolcu aracılığıyla haberleştiği ileri sürülürken, Yolcu'nun ayrıca Baykal'a uyuşturucu temin ettiği ve telefonla görüşme imk nı sağladığı da öne sürüldü. 
   
   23 kişi cezaevinde 
   Çete içinde 'Suat' kod adıyla tanınan astsubay Gaman'ın da, baskı yapılabilecek kişilerle ilgili istihbarat topladığı, çeteye yönelik askeri ve polis operasyonlarını önceden haber verdiği iddia edildi. 
   Uyuşturucu ticaretinden adam kaçırmaya, çek senet tahsilatından haraç toplamaya kadar birçok suçtan gözaltına alınıp İzmir DGM'ye çıkarılan 33 sanıktan aralarında astsubay ve gardiyanın da bulunduğu 23 kişi tutuklanarak cezaevine gönderildi. 
   
   
   
</TEXT>
</DOC>
