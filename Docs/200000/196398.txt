<DOC>
<DOCNO> 196398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sonspo27.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Cemal Aydın yeniden Kulüpler Birliği başkanlığına seçildi 
</HEADLINE>
<TEXT>

     Birinci Süper Lig Kulüpler Birliği toplantısı, İstanbul'da yapıldı. 
     Sürmeli Oteli'nde gerçekleştirilen toplantıda Ankaragücü Kulübü Başkanı Cemal Aydın, yeniden kulüpler birliği başkanlığına seçildi. 
     Başkan Aydın, toplantı sonrası yaptığı açıklamada her yıl kasım ayında birliğin başkanlık seçimi yapıldığını kaydederek, ''Bugünkü toplantıda arkadaşlar benim ve yönetim kurulumun göreve devam etmesi yönünde karar verdi'' dedi. 
     Aydın, seçimin dışında toplantıda tribün terörü ile ilgili çıkarılacak kanun taslağının da görüşüldüğünü belirterek, ''Toplantıda mecliste tribün terörü ile ilgili çıkacak yasayı da tartıştık. Bu yasayla gelecek yıldan itibaren stat içi güvenlik kulüplere ait olacak. Bu da büyük bir sorumluluk. Neler yapılabileceğini ve alınacak önlemlerin neler olması gerektiğini görüştük'' diye konuştu. 
     Beşiktaş Kulübü İkinci Başkanı Hüsnü Güreli'nin bu konuda çalışması bulunduğunu ve toplantıda bunu da görüştüklerini vurgulayan Aydın, ''Kulüpler olarak soyunma odası koridorlarında ve stat içinde alınacak tedbirlere çok önem veriyoruz. Gelecek sezon UEFA kriterleri de gündeme gelecek. Bu nedenle, sorumluluğumuz büyük. En kısa sürede bir komisyon oluşturup bu konuda çalışmalarımızı daha da genişleteceğiz'' şeklinde konuştu. 
     Aydın, son olarak A Milli Futbol Takımı'nın Letonya ile yapacağı rövanş maçına da değinerek, ''Toplantıda kulüp başkanı ve yönetici arkadaşlarla da konuştuk. Milli takımımızın Letonya'yı eleyerek Portekiz'e gideceğine yürekten inanıyoruz'' dedi. 
     
</TEXT>
</DOC>
