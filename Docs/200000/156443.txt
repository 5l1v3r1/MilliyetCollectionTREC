<DOC>
<DOCNO> 156443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sonspo29.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da hedef önce UEFA... 
</HEADLINE>
<TEXT>

     Birinci Süper Lig'de özellikle ligin ikinci yarısına teknik sorumlu Nurullah Sağlam yönetiminde giren ve UEFA Kupası'na girmeyi büyük ölçüde garantileyen Gaziantepspor'da, gelen başarının ardında herkes genç teknik adam Sağlam'ı konuşuyor. 
     İlk yarının sona ermesinin ardından görevinden istifa eden Gigi Multescu'nun yerine teknik sorumlu olarak takımı alan ve genç ekibiyle başarılı bir ikinci yarı yaşayan Nurullah Sağlam, spor kamuoyundan da geçen not aldı. 
     Yeni sezonda takımın başında kalıp kalkmayacağı henüz netleşmeyen teknik sorumlu Nurullah Sağlam, ''Takdir yönetimindir'' dedi. 
     Gaziantepspor'un UEFA Kupası hedefine adım adım yaklaştığını, bu kupada mücadele ederken takımının başında olmak istediğini belirten Sağlam, ''Gönlüm tabii ki, Gaziantepspor'un Teknik Direktörü olarak yeni sezonda da görev almaktır. Ancak, benim hakkımda son kararı yönetim kurulu verecektir. Ben şu anda ne söylesem boş olacaktır. Yönetim kurulumun vereceği her türlü karara saygılıyım'' diye konuştu. 
     Yeni sezonda takımın başında kaldığı takdirde, ilk hedefinin Avrupa'da başarıyı yakalamak olduğunu ifade eden Sağlam, şöyle konuştu 
     ''Galatasaray Avrupa'da başarılı olduğu dönemde, ligde de aynı çizgiyi devam ettirdi. Biz niye yapmayalım diye düşünüyorum. Eğer görevde kalırsam, öncelikli hedefim UEFA'da başarılı olmaktır. Ligde arkamızda 1 milyon insan olurken, Avrupa'da 70 milyon insanın desteğini alacağız. Türkiye'ye en iyi şekilde temsil edip, milletimize yeni heyecanlar yaşatmak istiyoruz.'' 
     
     SIRADIŞI OYUNCU İBRAHİM TORAMAN 
     Gaziantepspor'un başarısını bir bütün olarak değerlendirmek gerektiğini, yönetiminden, teknik heyete ve futbolcusuna kadar herkesin katkısının bulunduğunun bir gerçek olduğunu belirten Sağlam, sözlerini şöyle sürdürdü 
     ''Gaziantepspor her zaman söylediğimiz gibi genç, yetenekli Türk futbolcuları için bir yükselme kapısıdır. Biz gençleri harcamayız, onları yetiştirir, tekrar Türk futboluna armağan ederiz. Bu yılda bir çok genç oyuncu yetiştirdik. Son olarak Kemal Aslan'ı Fenerbahçe'ye verdik. Sezon sonunda İbrahim Toraman yine büyük kulüplerin gözdesi olacak. Ancak yönetim kurulu bu oyuncuyu kimseye vermeyecek. 
     Böyle bir oyuncuya tekliflerin yağması bence çok normal. İbrahim, komple bir futbolcu, tıpkı bir joker gibi. Her mevkiinin adamıdır. Verilen her görevi başarıyla yerine getirir, ender bulunan yeteneklere sahiptir. Defanstaki başarısını gol yollarında da gösteriyor. Defans oyuncusu olmasına rağmen bir forvet oyuncusu gibi 5 gol attı. Sıradışı bir oyuncu. Gaziantepspor ve Türk futbolu için bir kazançtır. '' Sağlam, forvet oyuncusu Erdal'ın da kısa sürede Türk futbolunun yükselen değerleri arasında yerini alacağına inandığını belirtti. Sağlam, bu oyuncunun biraz eksikleri bulunduğuna dikkat çekti. 
     
     ''TAKIM İÇİ DENGELER KORUNMALI'' 
     Yeni sezonda yönetimin, takım içindeki dengeleri sağlamasının çok önemli bir nokta olduğunun altını çizen Sağlam, şunları kaydetti 
     ''Başarı faktörleri arasında yer alan takım içindeki dengeleri kurmak çok önemli. Mütevazı bütçelerle kurulan Anadolu takımları öncelikle takım içinde dengeleri kurmak zorunda. Gaziantepspor bunu çok iyi yapıyor. Yeni sezonda Maxim başka takıma gidecek gibi. Maxim ve Viola bizim için maliyetli oyuncular. Cesar'da yeniden anlaşabiliriz. Maxim gibi kaliteli bir oyuncuyu elde tutmak zor olacak. Kalmasını isterim ancak zor.'' Bu arada, Trabzonspor karşılaşmasının hazırlıklarının sürdüren Gaziantepspor'da, çalışmalar aralıksız sürdürülüyor. 
     Ligin ilk devresinde Türkiye Kupası maçı için uçakla Trabzon'a giden ve havaalanında diğer yönetici Bülent Mamatoğlu ile birlikte saldırıya uğrayan Profesyonel Futbol Şube Sorumlusu Asım Atmaz'ın Başkan Doğan ile birlikte Trabzon deplasmanına gitmeyecekleri öğrenildi. 
     Dövülme olayının ardından eski oyuncuları Fatih Tekke'yi suçlayan Atmaz, bu oyuncu hakkında Cumhuriyet Başsavcılığı'na şikayette bulunmuştu. Fatih Tekke'ye gerekli cezanın verilmesi için Futbol Federasyonu'na başvuran Gaziantepspor yönetimi, bu konuda gerekenin yapılmadığı takdirde ikinci yarıdaki karşılaşmaya çıkmayacaklar yönünde açıklama yapmışlardı. 
     Gelişen olayların gölgesinde Gaziantepspor, Trabzon'a gitme kararı alırken, Başkan Celal Doğan ve Asım Atmaz'ın yeni gerginliklerin önünü almak için bu deplasmana gitmeme kararı aldıkları öğrenildi. 
     Bu arada Gaziantepspor'un başarılı defans oyuncusu Alper, evliliğe ilk adımını attı. Tenis kulübünde düzenlenen törenle Ezgi Ayaz ile nişanlandı. Nişan törenine Başkan Doğan, yöneticiler, teknik heyet ve futbolcular katıldı. 
     
</TEXT>
</DOC>
