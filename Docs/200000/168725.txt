<DOC>
<DOCNO> 168725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sondun32.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan Viyana'da... 
</HEADLINE>
<TEXT>

     Resmi bir ziyaret için Viyana'da bulunan Başbakan Recep Tayyip Erdoğan, Avusturya Ekonomi Odaları Başkanı'nın onuruna verdiği akşam yemeğine katıldı. 
     İkametine ayrılan Emperial Oteli'nden 1000 metre kadar yürüyerek Bristol Oteli'ndeki akşam yemeğine katılan Başbakan Erdoğan yürüyüş sırasında kendisine tezahürat yapan bir Türk vatandaşıyla kısa süre sohbet etti. 
     Avusturyalı ve Türk korumaların engeline karşın kendisine ''Sayın Başbakanım hoş geldiniz'' diye seslenen Türk vatandaşına yönelen Erdoğan kendisiyle öpüşerek halini hatırını sordu. 
     Başbakan Erdoğan, aynı güzergahta toplanan bazı meraklı Avusturyalıların ''Wilkommen'' hoş geldiniz seslenişine de ''hallo'' diye karşılık verdi. 
     Başbakan Erdoğan'ın onuruna verilen akşam yemeğine beraberindeki Devlet Bakanı Kürşad Tüzmen, İçişleri Bakanı Abdülkadir Aksu, Enerji ve Tabii Kaynaklar Bakanı Hilmi Güler, Türkiye'nin Viyana Büyükelçisi Mithat Balkan ile Türk ve Avusturyalı işadamları katıldılar. 
     Başbakanlık danışmanı Cüneyt Zapsu ise Başbakan Erdoğan'ın masasında tercüman olarak yer aldı. 
     Viyana'daki resmi temaslarını sürdürecek olan Başbakan Erdoğan, yarın TSİ 11.00'de Millenium City adlı alışveriş merkezinde Avusturya'da yaşayan Türk vatandaşlarına hitap ederek sorunlarını dinleyecek. Daha sonra çok sayıda Türk esnafın çalıştığı Brunnenmarkt adlı sebze pazarında incelemede bulunarak bölgedeki bir Türk restoranında Viyana'daki Türk dernek yöneticileriyle toplantı yapacak. 
     Başbakan Erdoğan, yarın akşam saatlerinde Türkiye'ye dönecek. 
     
</TEXT>
</DOC>
