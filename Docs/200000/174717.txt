<DOC>
<DOCNO> 174717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/son/sontur20.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Edirne'de arılar yoldan geçenlere saldırdı... 
</HEADLINE>
<TEXT>

     Edirne'de, Yunanistan'a geçişin sağlandığı Lozan Caddesi'nde kesilen bir ağacın kovuğuna yuva yapan çok sayıda bal arısı, ağacı kesenle birlikte 6 kişiyi soktu. 
     Çevre İl Müdürlüğü'nün talimatı ile Lozan Caddesi'nde, içleri çürümüş ve devrilme tehlikesi bulunan 6 karakavak ağacının kesim işi, Tahsin Ali Muto'ya 65 verildi. 
     Kesim sırasında, ağacın kovuğunda bulunan arılar Muto ile çevredeki 5 kişiye saldırdı. Bu kişilerden, kesilen ağacın yanındaki serada bulunduğu sırada arıların saldırısına uğrayan Hatice Özkayalar 73 , Edirne Devlet Hastanesi'ne kaldırılarak, gözetim altına alındı. 
     Arılar ve ağaç kesimi nedeniyle bir süre yol trafiğe kapandı. Yol kenarında bekletilen araç sürücüleri, araçlarının içinden inmemeleri ve otomobillerinin camlarını kapatmaları konusunda uyarıldı. 
     Bu arada, kesilen ağacın bitişiğindeki başka bir ağacın kovuğunda da arılar bulunduğunun belirlenmesi üzerine, Tarım İl Müdürlüğü'nden gelen özel giysili uzmanlar, tütsüyle arıları uzaklaştırarak ağacın kesilmesine yardımcı oldular. 
     Ağaçları kesmekle görevli Muto, 35 yıldır ağaç kestiğini belirterek, ''Daha önceleri de ağaç keserken arıya rastladım. Fakat bu ağaçların kovuğundan çok sayıda arı çıktı. Arılar önce bana saldırdı. Ardından çevrede bulunan 5 kişiyi ve bir köpeği soktu'' dedi. 
     
</TEXT>
</DOC>
