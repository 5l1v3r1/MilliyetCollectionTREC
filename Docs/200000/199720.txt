<DOC>
<DOCNO> 199720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sondun16.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail "Büyük bir saldırı olursa Arafat sürgüne gönderilecek" 
</HEADLINE>
<TEXT>

     İsrail İç Güvenlik Bakanı Tzahi Hanegbi, İsrail'in kuzeyindeki bir okula dün düzenlenmek istenen, ancak engellenen intihar saldırısı gibi ''çok büyük bir saldırı'' olması durumunda, Filistin lideri Yaser Arafat'ın sürgüne gönderileceğini belirtti. 
     Hanegbi, askeri radyoya yaptığı açıklamada, ''Eğer bu saldırı gerçekleşseydi Arafat'ın bölgede, Ortadoğu'da kalamayacağı kesindi'' dedi. 
     Bakan Hanegbi, İsrail güvenlik kabinesinin, Tel Aviv ve Kudüs yakınlarındaki iki intihar saldırısının ardından 11 Eylül'de Yaser Arafat'tan ''kurtulma'' konusunda ''prensip kararı'' aldığını da hatırlattı. Kabine, bu kararın nasıl ve ne zaman uygulamaya konulacağını açıklamamıştı. 
     İsrail ordusu, dün Batı Şeria'daki Cenin kenti yakınlarında söz konusu intihar saldırısının hazırlığında olan İslami Cihad üyesi iki Filistinliyi yakalamıştı. 10'ar kiloluluk patlayıcı madde bulunan kemer takan Filistinliler, İsrail topraklarına sızmak üzereyken ele geçirilmişti. 
     
</TEXT>
</DOC>
