<DOC>
<DOCNO> 167777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sondun01.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kolestrol düşürücüler her derde deva... 
</HEADLINE>
<TEXT>

     Amerika'da yaklaşık 15 milyon kişi tarafından kullanılan ''statin'' grubu kolesterol düşürücülerin, insanları başka hastalıklardan da koruduğu, bu nedenle adeta ''harika ilaç'' niteliği taşıdığı bildirildi. 
     Konuyu bu haftaki sayısının kapak konusu yapan Newsweek dergisi, ''bu ilaçların 12-15 milyon kişi tarafından, özellikle kötü kolesterolün LDL azaltılması amacıyla kullanıldığını, buna ek olarak 21 milyon kişinin de kalp ve damar hastalıklarıyla mücadele amacıyla bu grup ilaçları kullanmasının yararlı olacağını'' yazdı. 
     Dergiye açıklamada bulunan Oxford Üniversitesi öğretim üyelerinden Dr. Rory Collins, ''Statin grubu ilaçlar, modern aspirin gibi'' diye konuşurken, Alzheimer hastalığı üzerine yaptığı araştırmalarla tanınan Arizona'daki Sun Sağlık Araştırmaları Enstitüsü Başkanı Dr. Larry Sparks, ''statin grubu ilaçların Alzheimer hastalığı, multiple sclerosis, kemik erimesi, hatta kanser tedavisinde yararlı olduğunu'' söyledi. 
     
     İLAÇ ŞİRKETLERİNE BÜYÜK PARA KAZANDIRIYOR 
     Haberde, statin grubu ilaçların üretici ilaç firmalarına büyük paralar kazandırdığına da dikkati çeken Newsweek, ilacın kalp damar hastalıkları tedavisinde kullanılmasının çok yarar sağlayacağını vurguladı. 
     ABD'de kalp hastalıklarından her yıl yaklaşık 500 bin kişi ölüyor. Genel olarak obez bir toplum olan, egzersiz yapmayan ve sürekli yağlı yiyeceklerle beslenen Amerikalıların bu alışkanlıklarından vazgeçmeyeceklerini anlayan sağlık yetkilileri, şimdi ''Onların kalp hastalıklarından ölmesinin nasıl önüne geçebiliriz'' sorusu üzerinde kafa yormaya başladı. 
     Sausalito Önleyici Tıp Araştırma Enstitüsü Başkanı Dr. Dean Ornish, dergiye verdiği demeçte, ''kişilerin yağ bakımından düşük, vejetaryen rejimle beslenmek ve günde en az 30 dakika sıkı egzersiz yapmak kaydıyla, bir yılda kolesterol düzeyini yüzde 40 düşürebileceğini'' ifade etti. Ancak Amerikalılar, bu rejimi uygulamak yerine ilaç almayı tercih ediyor. 
     
     KANSERİ DE ÖNLÜYOR 
     Öte yandan Hollanda'da yapılan bir araştırmanın sonuçlarına göre, en az 4 yıldır statin grubu ilaç kullanan hastalarda kanser riskinin yüzde 20 oranında azaldığı saptandı. 
     Statin grubu ilaçların, özellikle prostat ve karaciğer kanserini önlemede etkili olduğu belirtiliyor. 
     
</TEXT>
</DOC>
