<DOC>
<DOCNO> 189887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/soneko18.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan 2003 yılsonu faiz dışı fazla hedefine ulaşılacak 
</HEADLINE>
<TEXT>

     Maliye Bakanı Kemal Unakıtan, Ocak-Eylül bütçe uygulama sonuçlarının faiz dışı fazla hedefine uygun olarak gerçekleştiğini bildirdi. 
     Bakan Unakıtan, Ocak-Eylül 2003 döneminde, konsolide bütçe giderlerinin 101 katrilyon 576 trilyon lira, konsolide bütçe gelirlerinin ise 71 katrilyon 751 trilyon lira olduğunu kaydetti. 
     Bütçe giderlerinin bileşimine bakıldığında, faiz dışı harcamaların 55 katrilyon 11 trilyon lira, personel harcamalarının 22 katrilyon 155 trilyon lira, diğer cari harcamaların 3 katrilyon 983 trilyon lira, yatırım harcamalarının 3 katrilyon 109 trilyon lira, transferlerin 72 katrilyon 329 trilyon lira, faiz ödemelerinin 46 katrilyon 565 trilyon lira, faiz hariç transferlerin 25 katrilyon 764 trilyon lira olduğunu belirten Unakıtan, şu bilgileri verdi 
     ''Bütçe gelirleri içinde vergi gelirleri 60 katrilyon 145 trilyon lira, vergi dışı normal gelirler 7 katrilyon 22 trilyon lira, özel gelir ve fonlar 3 katrilyon 197 trilyon lira, katma bütçe gelirleri ise 1 katrilyon 387 trilyon lira olarak gerçekleşmiştir. Dokuz aylık sonuçlara göre, bütçe açığı 29 katrilyon 825 trilyon lira, ulaşılan IMF Uluslararası Para Fonu tanımlı faiz dışı bütçe fazlası 16 katrilyon 289 trilyon liradır. Yıl sonu tahminleri esas alındığında, bütçe harcamalarının yüzde 72'si, bütçe gelirlerinin ise yüzde 70'i dokuz ayda gerçekleşmiş bulunmaktadır. Temel performans göstergelerinden biri olan IMF tanımlı faiz dışı fazlada, hedefin yüzde 91'i gerçekleştirilmiştir.'' 
     
     ''2003 YILSONU FAİZ DIŞI FAZLA HEDEFİNE ULAŞILACAK'' 

     Bakan Unakıtan, 2003 yılsonu faiz dışı fazla hedefine ulaşılacağını bildirdi. 
     Unakıtan, 2003 yılı sonu itibarıyla konsolide bütçe harcamalarının 141 katrilyon 41 trilyon lira, konsolide bütçe gelirlerinin 100 katrilyon 282 trilyon lira, bütçe açığının 40 katrilyon 759 trilyon lira, IMF tanımlı faiz dışı fazla tutarının da 17 katrilyon 990 trilyon lira olarak gerçekleşeceğinin tahmin edilmekte olduğunu bildirdi. 
     2003 başlangıç ödenekleri ile karşılaştırıldığında bütçe harcamalarının 4 katrilyon 909 trilyon daha fazla, bütçe gelirlerinin ise 501 trilyon daha az gerçekleşeceğini belirten Bakan Unakıtan, gelir ve harcama kalemlerinde meydana gelen sapmalara rağmen, bütçe ödeneklerinin kullanımı konusunda yapılan düzenlemeler ve alınan tedbirlerle konsolide bütçe için belirlenen yüzde 5'lik faiz dışı fazla hedefi olan 17 katrilyon 852 trilyon liralık hedefin aşılmış olacağını söyledi. 
     Konsolide bütçe dışı kamu sektörün katkıları da dikkate alındığında tüm kamu sektörü için benimsenen yüzde 6.5'lik faiz dışı fazla hedefine önemli bir zorlukla karşılaşılmaksızın ulaşılacağını da kaydeden Unakıtan, şöyle devam etti 
     ''Bütçe giderleri içinde personel harcamaları 576 trilyon lira, vergi iadeleri 1 katrilyon 831 trilyon lira, sosyal güvenlik kurumlarına transferler 1 katrilyon 217 trilyon lira, kuruluş transferleri 482 trilyon lira ve tarımsal destekleme ödemeleri 235 trilyon lira sapma gösterecektir. Buna karşılık, başlangıç ödeneklerine göre diğer cari harcamalar 810 trilyon, yatırım harcamaları 1 katrilyon 499 trilyon, borç faizi ödemeleri ise 6 katrilyon 350 trilyon lira daha az gerçekleşecek. Bütçe gelirleri içinde, vergi gelirlerinde hedefin 844 trilyon, katma bütçe gelirlerinde 304 trilyon lira üzerine çıkılacak buna karşılık özel gelir ve fonlarda 1 katrilyon 432 trilyon lira, vergi dışı normal gelirlerde ise 217 trilyon lira hedefin gerisinde kalınacaktır.'' 
     
     BÜTÇE HARCAMALARINDAKİ SAPMANIN NEDENLERİ 

     Bütçe harcamalarındaki sapmanın, büyük ölçüde memur ve işçilere bütçe hedeflerinin üzerinde maaş ve ücret artışı sağlanmasından, ihracatın öngörüleri önemli ölçüde aşması ve vergi barışı projesinin mahsup taleplerini hızlandırmasına bağlı olarak vergi iadelerinin önemli oranda artış göstermesinden kaynaklandığını bildiren Unakıtan, şunları söyledi 
     ''Sapma, sosyal güvenlik kurumlarının prim tahsilatında sıkıntı yaşamaları ve sağlık alanında alınması öngörülen bazı tedbirlerin zamanında uygulamaya konulamamasından, sosyal yardımlaşma ve dayanışmayı teşvik fonuna yapılan transferlerden, çiftçilere yapılan mazot desteği ödemesinden de kaynaklanmaktadır. Bütçe gelirlerindeki sapmanın temel nedenleri ise, özel gelirlerden bütçeye gelir kaydedilecek tutarın hedefin altında kalması, taşınmaz mal satış gelirlerinde hedefe ulaşılamaması, döner sermaye işletmeleri ile hazine portföyü ve iştirak gelirlerinin düşük kalmasıdır.'' 
     
</TEXT>
</DOC>
