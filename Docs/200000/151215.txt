<DOC>
<DOCNO> 151215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/son/sontur15.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
"Asmalı Konak" seti, yoğun ilgi nedeniyle barikatla kapatıldı... 
</HEADLINE>
<TEXT>

     ''Asmalı Konak'' adlı televizyon dizisinin çekimlerinin yapıldığı Nevşehir'in Ürgüp İlçesi'ndeki konağın bulunduğu sokağın girişi, yoğun ilgiden çekimlerin aksaması üzerine barikatla kapatıldı. 
     Çekimleri Ürgüp İlçesi'nin Yunak Mahallesi'ndeki Kapsam Halıcılık'a ait konak ile Avanos İlçesi ve Göreme Beldesi'nde yapılan dizi, bu yörelerde büyük bir turizm hareketinin yaşanmasını sağladı. 
     Dizinin sanatçıları ile çekimlerinin yapıldığı konağı görmek için Ürgüp'e akın eden yerli turistler, çekimlerin aksamaması için, konağın bulunduğu sokağın girişine kurulan barikatla setten uzak tutulmaya çalışılıyor. Dizinin teknik sorumluları, yoğun ilgi nedeniyle çekimlerin güçlükle yapıldığını, bu nedenle böyle bir uygulamaya gittiklerini söylediler. 
     Dizinin setini görmek ve sanatçılarla fotoğraf çektirmek isteyen turistlerin çok azı amacına ulaşırken, birçoğu, kurulan barikat nedeniyle konağı dahi göremedikleri için tepki gösteriyor. 
     





</TEXT>
</DOC>
