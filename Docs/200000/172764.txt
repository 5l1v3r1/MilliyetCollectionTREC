<DOC>
<DOCNO> 172764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sondun25.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş Zaim'in filmi "Çamur" Venedik Film Festivali'nde... 
</HEADLINE>
<TEXT>

     İtalya'da 27 Ağustos-6 Eylül arasında düzenlenecek 60. Venedik Film Festivali'nin ''Altın Aslan'' adlı yarışma bölümünde bu yıl sinemanın büyük isimleri dışarıda kalmayı tercih etti. 
     ''Altın Aslan'' ödülü için 20 uzun metrajlı filmin yarışacağı festivalde, Woody Allen, Bernardo Bertolucci, Ridley Scott, Joel ve Ethan Coen, Robert Benson, François Dupeyron ve James Ivory gibi sinema dünyasının tanınmış yönetmenlerinin filmleri yarışma dışında gösterilecek. 
     Festival kapsamında 86'sı uzun metraj, 57'si orta ve kısa metraj olmak üzere toplam 143 film gösterilecek. 
     ''Altın Aslan'' için yarışacak 20 filmin çoğunu Avrupa filmleri oluştururken, Asya'dan 4, Amerika'dan ise sadece 1 film yarışmada yer alıyor. 
     Venedik Film Festivali'nin Sanat Direktörü İsviçreli Moritz De Hadeln, bugün düzenlenen basın toplantısında, festivale Avrupa'dan çok güçlü bir katılımın olduğuna dikkati çekerek, ''Amerikalılar yarışma bölümüne katılma riskini almak istemiyorlar. Çünkü eğer ödül alamazlarsa imajlarını kaybetmekten korkuyorlar'' dedi. 
     Bu arada, festivalde Türkiye'den sadece yönetmen Derviş Zaim'in ''Çamur'' adlı filmi, ''Karşıt Akım'' başlıklı bölümde yarışacak. 
     Çekimleri KKTC'de yapılan ''Çamur''un başrollerini Ahmet Uğurlu, Taner Birsel ve Yelda Reynaud paylaşıyor. Film, gizemli bir hastalığa yakalanma sonucu konuşamayan bir kişinin son çare olarak şifalı çamurdan medet ummasını konu alıyor. 18 filmin yarışacağı ''Karşıt Akım'' bölümünde 1. seçilecek filmin yönetmenine 50 bin euro ödül verilecek. 
     Festivalde, ''Sinema Kritikleri'' adlı bölümün juri başkanlığını, uzun yıllardır Roma'da yaşayan Türk ve İtalyan vatandaşı yönetmen Ferzan Özpetek yapacak. 
     Öte yandan, Roma ve Hollywood'da 200'e yakın film yapan İtalyan film yapımcısı Dino De Lurentis'in Venedik Film Festivali'nin bu yılki ''Kariyer Ödülü''ne layık görüldüğü açıklandı. 
     Venedik'te, Luigi de Laurentis adına verilen ''en iyi ilk film'' ödülü kazanan kişiye de 100 bin euro ikramiye verileceği bildirildi. 
     Festival, 27 Ağustos'ta Woody Allen'ın ''Anything Else'' adlı filmiyle açılacak. 
     
</TEXT>
</DOC>
