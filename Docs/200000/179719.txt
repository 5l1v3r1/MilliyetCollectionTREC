<DOC>
<DOCNO> 179719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/yazar/civaoglu.html </URL>
<DATE> 2003/09/02/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Sütçü İmam ruhuyla yaptık... 
</HEADLINE>
<TEXT>

   Kahramanmaraş, işsizi en az kent. Türkiye'nin pamuk ipliği birincisi. Yaşamı, dondurması gibi lezzetli... 
   
   İşgal yıllarındaki adıyla Maraş... Hamamdan çıkan iki hanıma, işgalci Fransız askerleri sarkıntılık ederler. 
   Sulu, yılışık ve küstahtırlar. Hanımlar, onlardan kurtulmayı denerler. 
   Fransız askerleri daha da azıtırlar. 
   Ve bir silah sesi... 
      Ateş eden "Sütçü İmam" diye tanınan delikanlıdır. Gördükleri kanına dokunmuştur. 
   İşgal güçlerine yörede sıkılan ilk kurşundur bu. 
   Anadolu'da işgale direniş yangınının ise ilk ateşi... 
   Maraş, kendi yerel direniş güçleriyle topraklarını işgalden kurtaran ilk ve tek il. 
   O nedenle, İstiklal Madalyası "kahraman" sıfatıyla birlikte Maraş iline verilmiştir. 
   
   ÇÜNKÜ KAHRAMANIZ    Yemyeşil bir vadiden Maraş'a giriyoruz. Sonra... İnsan eliyle yaratılan ve Kahramanmaraş'ı kucaklayan bir orman hilali. Bulvarlar, yeşil bitki örtüsüyle bezenmiş. Keşke beyaz zemin üzerine pabuç gibi mavi harflerle RECEP TAYYİP BULVARI levhası - zevksizliği de - olmasa . 
   Kentten hayat fışkırıyor. 
   600'ü aşkın fabrika kurulmuş. Hepsi şakır şakır çalışıyor. Türkiye pamuk ipliğinin yüzde 30'unu üreten Kahramanmaraş, Türkiye birincisi. Sanayinin yanı sıra tarımda da iddialı ve çeşitli. 
   Fert başına milli gelir 2000 dolara yaklaşıyor. 
   Bütün bunlar nasıl oldu 
   Sanayiciler "Çünkü biz kahramanız. Sütçü İmam'ın ruhunu taşırız. Cesaret ve çalışkanlıkla yaptık" diyorlar. 
   Kahramanmaraşlı kazandığını Kahramanmaraş'ta bırakıyor. Beşiktaş Başkanı Serdar Bilgili de onlardan biri. 
   Her ilde halk yatırım isterken, buranın insanları farklı. "Ovayı, fabrikaların ele geçirdiğini, altyapının yoksunluğunu ve çevre kirlenmesini" dile getiriyorlar. 
   Kahramanmaraş'ta işsizlik, Türkiye ortalamasının hayli gerisinde. Fakat asgari ücretin altında ve açıktan çalıştırılanlar da - galiba - az değil. 
   Örneğin ... Milliyet TIR'ında dinlediğim yükseköğrenimli Gamze Çetin, yüz milyon aylıkla çalıştırılmak istendiğinden yakındı. 
   
   FARKLI İNSANLAR    Kahramanmaraş'ta yerel televizyon yok. Var olanı da RTÜK kapatmış. 400 milyarlık yatırımları ile atıl. "Yabancı dilde yerel radyo istasyonlarının olmayışı, iki kültür merkezine rağmen devamlı tiyatrolarının bulunmayışı" da, yakınma konuları. 
   "Açım" diyen yok. Ama Bağkur primlerinin yüksekliğine tepki de çok. 
   Kahramanmaraş Türkiye'de en çok altın işlenen, altını en çok kent. 
   İşte artılar ve eksiler yan yana.. Kahramanmaraş eksileriyle ama müthiş bir hızla gelişiyor. Bu sürecin altyapı, kültürel zenginlikler ve çevre özeni ile dengelenmesi gerek. 
   Sütçü İmam Üniversitesi, 670 öğretim üyesi ve 13 bin öğrencisi ile bu entelektüel katkıyı yapabilir. Kampusu 22 yıldır verilmiyor. 
   Yörenin doğal kaynaklarıyla beslenen keçi sütünden daha o sabah yapılmış mis gibi taze Mado dondurmasının tadı damağımızda, Gaziantep'e yol alıyoruz. 
   
      
   
</TEXT>
</DOC>
