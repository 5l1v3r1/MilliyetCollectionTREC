<DOC>
<DOCNO> 186713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/spor/spo10.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Minderde devrim hazırlığı 
</HEADLINE>
<TEXT>

   Güreş Federasyonu Başkanı Osman Şansal, Paris'te yaşanan hüsranın ardından takımdaki disiplinsizlikten yakındı, yurt dışından sporcu transferinin kapısını açtı 
      
   Yeni yapılanma 
   FRANSA'DAKİ Dünya Grekoromen Güreş Şampiyonası sonrası basın toplantısı düzenleyen Federasyon Başkanı Osman Şansal ile Gençlik ve Spor Genel Müdür Vekili Mehmet Atalay, minderde radikal değişikliklere gidileceğini açıkladılar. Şansal, "Takımda disiplinsizlik var. Gereken yapılacak. Ülkeler arasında din konusunda lobicilik var. Biz de belki yurt dışından bazı Türk asıllı müslüman sporcuları transfer edebiliriz" ifadelerini kullandı. 
   
   Operasyon kapıda 
   KİLO problemlerine değinen Başkan Şansal, "Müsabaka öncesi 10-15 kilo vermek zorunda kalan sporcularımız oldu. Bünyamin Emik bu yüzden ishal oldu. Atina 2004 sonrası takım yenilenecek" diye konuştu. Mehmet Atalay ise, "Türk güreşi çekişmelerden kurtulamadı. Güreşte kelle götürme değil, daha iyi düzen ve disiplin için bir operasyon yapılacak. Bundan böyle kamplarda doktor, diyetisyen, mentor ve fizyoterapist de bulunacak" dedi. 
   
   Emik de veda etti    48. Dünya Grekoromen Güreş Şampiyonası'nda mindere çıkan son sporcumuz olan Bünyamin Emik, çeyrek finalde Rumen Dia Cono Eusebiu'ya tuşla yenildi. Böylece 9 yıl sonra Dünya Şampiyonası'ndan madalya çıkaramadık. Maça kötü başlayan Emik, gençlerde dünya şampiyonu olan rakibinin yaptığı tek kol hareketinden sonra 5 - 0 yenik duruma düştü. 60 kilodaki temsilcimiz, hücuma geçmek isterken, Rumen güreşçi atak davrandı ve bastırarak 1 puan daha aldı. İkinci devrenin 47. saniyesinde Bünyamin, rakibine tuş oldu ve yarı final şansını kaybetti. 
   
   
</TEXT>
</DOC>
