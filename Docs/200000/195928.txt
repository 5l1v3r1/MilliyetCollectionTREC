<DOC>
<DOCNO> 195928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sonspo15.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliler 20 derece farkta çalıştı 
</HEADLINE>
<TEXT>

     12. Avrupa Futbol Şampiyonası elemeleri play-off baraj ilk maçında Letonya'ya 1-0 yenilen A Milli Takım, 19 Kasım Çarşamba günü yapılacak rövanş karşılaşmasının hazırlıklarına ara vermeden başladı. 
     Florya Metin Oktay Tesisleri'nde Milli Takımlar Teknik Direktörü Şenol Güneş yönetiminde yapılan ve 1.5 saati aşkın antrenmanda milliler, koşu ve tek pas çalışmasının ardından gol provası gerçekleştirdi. 
     Letonya maçında oynayan futbolcular, kısa bir çalışmanın ardından çalışmayı bıraktı. Antrenmanın son bölümünde futbolcular, kaleye bol bol şut atarken, şut sonrası ayağında ağrı oluşan Hasan idmanı bıraktı. 
     
     GÜNEŞ MORAL VERDİ 
     Güneş, idman öncesinde futbolcularıyla 5 dakika süren bir toplantı yaptı. 
     Güneş'in, oyuncularına Letonya maçından sonra yitirilmiş birşeyin bulunmadığını anlattığı ve ''Bu takımı yenebileceğimizi gösterdik. Kaybedilmiş birşey yok. Normal performansımızı ortaya koyarsak, finallere gideriz'' dediği öğrenildi. 
     Bu arada millilerin de morallerinin yerinde olduğu ve zaman zaman şakalaştıkları gözlendi. 
     Milliler, yarın akşam maçın yapılacağı BJK İnönü Stadı'nda yapacakları antrenmanla hazırlıklarını sürdürecek. 
     İlk maç sonrasında cezalı duruma düşen Rüştü, Fatih ve Emre Aşık'ın da takımdan ayrılmayacakları açıklandı. 
     
     ARTI 20 DERECE FARK 
     Letonya'da eksi 7 derecede maç yapan A Milli Takım, İstanbul'a geldiğinde artı 20 derece sıcaklık farkı yaşadı. 
     Letonya'da dondurucu bir havada oynayan millilerin İstanbul'daki 13 derecelik sıcaklık ve güneşli hava morallerini de yerine getirdi. 
     
</TEXT>
</DOC>
