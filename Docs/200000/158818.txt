<DOC>
<DOCNO> 158818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sondun03.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post ABD, İran'a saldırgan bir politika izleyebilir... 
</HEADLINE>
<TEXT>

     ABD'nin, El Kaide üyelerine yardım etmekle suçladığı İran'a yönelik saldırgan bir politika izleyebileceği ve Pentagon'un bu ülkedeki rejime son vereceğine inanılan eylemler peşinde olduğu öne sürüldü. 
     Washington Post gazetesi, Bush yönetiminin, 12 Mayıs'ta Suudi Arabistan'da düzenlenen intihar saldırılarında İran'daki El Kaide üyelerinin rol oynadığına ilişkin istihbarat sonucu bu ülkeyle bir süredir yapılan görüşmeleri kestiğini yazdı. 
     Gazetenin, üst düzey Amerikalı yetkililere dayandırdığı haberinde, Beyaz Saray'ın, İran yönetimini devirmeye çalışmak için saldırgan bir politika içine girmeye hazır göründüğü bildirildi. 
     Washington Post, Amerikalı yetkililerin, İran'a yönelik stratejiyi ele almak üzere Salı günü Beyaz Saray'da biraraya geleceğini, Pentagon'un, halk ayaklanmasıyla yönetimin devrilmesini sağlayacak bir eylem peşinde olduğunu iddia etti. 
     Beyaz Saray sözcüsü, konuya ilişkin açıklama yapmadı. 
     İran ile 1979 yılındaki İslam devriminden sonra ilişkileri kesen ABD, bu ülkeyi El Kaide örgütü üyelerine yardım ve yataklık etmekle suçluyor. 
     Öte yandan, İranlı ve Amerikalı yetkililer, ABD'nin Afganistan harekatından bu yana çeşitli konularda temaslarda bulunmak üzere biraraya geliyor. 
     Amerikalı ve İranlı diplomatlar arasında Cenevre'de yapılan diplomatik görüşmeler, ABD yönetiminin İran'da faaliyet gösterdiğini öne sürdüğü El Kaide örgütü üyelerini, Riyad'daki intihar saldırılarından sorumlu tutması nedeniyle iptal edilmişti. 
     İran, ABD Başkanı George Bush'un geçen yıl nükleer silah üretmeye çalışmakla suçladığı, Kuzey Kore ve Irak'ın da yer aldığı ve ''şer ekseni'' olarak adlandırdığı ülkeler arasında bulunuyor. 

     
</TEXT>
</DOC>
