<DOC>
<DOCNO> 164298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/spor/ykoksaldi.html </URL>
<DATE> 2003/06/20/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Toulon'dan mesajlar 
</HEADLINE>
<TEXT>

     A Milli Takım'da tartışma konusu olan "hücum mu savunma mı" ikili mantığının gölgesi, 20 yaş altı takımını da kapsıyor. Arjantin'den, İngiltere gibi 8 gol yemeyeceklerini, fazla gol fırsatı tanımayacaklarını söyleyebilirsiniz, ama gol pozisyonu üretilebilecekler mi O zor. Milli takımların en üstteki bu 3 yaş kategorisi, rakibi durdurma ve oynatmama ilkesinde çok başarılı. Tüm dış saha maçlar bu strateji üzerine kurulu. Futbol defansif yönleriyle de keyif verici olabilir. Geçiş dönemlerinde savunmadan başlamak ve önce skoru garantiye alıp güzel futbolu geri plana itmek ideal bir yöntemdir. Tek maçın telafisi milli takımlarda daha zor olduğu için hücum futboluyla başlamak risktir. Fatih Terim ile ilk kez gidilen Avrupa Şampiyonası'nda yememeye çalışan, hücumda varlık gösteremeyen, az farklarla maç kaybeden Milli Takım vardı. Şenol Güneş de önce skor garantisi dedi ve kazandı. 
     Ama potansiyel var ise bir noktadan sonra hücum ağırlıklı futbol kişiliğine bürünülebilir. A Milli Takım hala bunu yapamıyor. Yıldıray ve Emre pozitif oyundaki en önemli iki isim, onların varlığı takımın görüntüsünü değiştiriyor. Ümit milliler düşünce itibariyle ağabeylerinden daha ileriye dönük bir stile sahip. Bu geçişe futbol camiasının destek verip, teşvik ettiğini söyleyemeyiz. Euro 2004 kapıya dayanmışken, Şenol Güneş futbol stilini revize ederek ters bir skorla karşılaşma riskini göze alsa da, futbol yorumcularımızın asla o töleransı göstermeyeceğini biliyoruz. Mustafa Denizli bildiğini okumanın ve hücum ağırlıklı anlayışının karşılığında eleştiri değil hakaret gördü. 
     Bir arada çok az çalışabilen 20 yaş altı grubu için saha içi disiplin, tercihlerde isabet gibi konularda fazla olgunluk beklememek gerek. Ama A Milli Takım sadece oyuncu değil, futbol kimliği olarak da yenilenmeye başlamalı. Bu alt kategorilere de olumlu yansıyacaktır. 
     

</TEXT>
</DOC>
