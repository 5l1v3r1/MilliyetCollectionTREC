<DOC>
<DOCNO> 188195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sontur25.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP Kongresi'nde Divan Başkanlığı'na Ömer İzgi seçildi... 
</HEADLINE>
<TEXT>

     MHP 7. Olağan Büyük Kongresi'nde Divan Başkanlığı'na TBMM eski başkanlarından Ömer İzgi seçildi. 
     Atatürk Kapalı Spor Salonu'nda yapılan kongrede, divan başkanlığı için iki isim önerildi. Parti tüzüğüne göre, birden fazla aday olduğu için kapalı oylama yapıldı. 
     Oylama sonucuna göre, Devlet Bahçeli'yi destekleyen delegelerce aday gösterilen Ömer İzgi 710 oy alarak Divan Başkanlığı'na seçildi. 
     Genel Başkan adaylarından Koray Aydın ve Ramiz Ongun'u destekleyen delegelerce divan başkanlığına aday gösterilen Tarsus Belediye Başkanı Burhanettin Kocamaz ise 417 delegenin oyunu aldı. 
     Divan Başkanlığı seçiminin sonucunun açıklanmasının ardından salonda ''Devletin başına Devlet gelecek'', ''Hareketin lideri Devlet Bahçeli'', ''Durma ilerle gençlik seninle'', ''Alparslan Türkeş'in askerleriyiz'' sloganları yükseldi. 
     İşari yolla yapılan seçimde ise Divan Başkan Yardımcılıklarına Erzurum Büyükşehir Belediye Başkanı Mahmut Uykusuz ve eski Kilis Milletvekili Mehmet Nacar getirildi. 
     Divan Başkanlığı'na seçilen Ömer İzgi, yaptığı konuşmada, delegelere ''ülkenin bölünmez bütünlüğü, milletin birliği, devletin tekliğinin amansız savaşçıları'' diye seslenerek, kendisini seçenlere teşekkür etti. 
     Saygı duruşunda bulunulması ve İstiklal Marşı'nın okunmasının ardından Genel Başkan Devlet Bahçeli, konuşmasını yapmak üzere kürsüye geldi. 
     
</TEXT>
</DOC>
