<DOC>
<DOCNO> 158585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/guncel/agun.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sizin çocuğunuz da bu tuzağa düşebilir 
</HEADLINE>
<TEXT>

Uçucu madde tedavisi görenler sadece sokak çocukları değil. Ailesi ve evi olanlar da aynı merkezde sokak çocuklarıyla hayata tutunma savaşı veriyor 
     ÜMRAN AVCI İstanbul 

     Tiner, bali gibi uçucu maddeleri yalnızca sokak çocukları kullanmıyor. Aileleriyle yaşayan çocuklar da uçucu madde batağına saplanıyor. Bunun örneklerini Bakırköy Ruh ve Sinir Hastalıkları Hastanesi'ndeki Uçucu Madde Tedavi Merkezi'nde UMATEM tedavi gören 13 - 19 yaş arasındaki çocuklarda görmek mümkün. Bakırköy Ruh ve Sinir Hastalıkları Hastanesi Başhekimi Doç. Dr. Arif Verimli, "Bu çocuklar sokak çocuğu değil. Tehlike burada başlıyor. Okul çağındaki çocuklarda bile bu yapıştırıcılara eğilim var" dedi. 
     
     AİLE DAĞILINCA... 
     Milliyet'e kapılarını açan UMATEM'de tedavi gören gençlerle görüştük. 12 kişinin kaldığı merkezde iki de kız var. N.A 15 ve C. A. 19 isimli kız kardeşlerin öyküsü ailelerin ibret alacağı türden. Anne baba ayrılma kararı aldığında N. 7, ablası C. 11'indeydi. N. inşaat işçisi babada, C. annede kaldı. N. 11 yaşına geldiğinde babası aniden öldü. Tatmadığı anne sevgisini yanlış arkadaşlarda aradı. Böylece baliyle tanıştı. Ardından tiner, hap, alkol ve esrar geldi. Bu dönemde N.'nin velayeti anneye verildi. Böylece kardeşler yeniden buluştu. 
     
     'VÜCUDUMUZU KESERDİK' 
     C. kardeşinin uyuşturucuya alıştığını fark etti. Korkutarak onu kurtarmayı denedi, Birkaç defa fena halde dövdü. İşe yaramayınca onun arkadaş çevresine girdi. Ancak o da tuzağa düştü. Erkek arkadaşı onu her türlü uçucu ve uyuşturucu maddeyle tanıştırdı. Böylece iki kardeş, aynı kaderi paylaşmaya başladı. Hem de 4 yıl annelerinden saklamayı başararak. Sonunda anne bir tesadüf sonucu durumu fark etti. Bir süre önce kızlarını AMATEM'e götürüp ayakta tedavi ettirdi. Sonuç alınamayınca da 16 gün önce UMATEM'e yatırdı. İki kız kardeş şimdi taburcu olmaya hazırlanıyor. Anne sevgisini uyuşturucuda aradığını söyleyen N., arkadaş çevresinin kurbanı olduğunu anlatarak, "Eskiden en ufak bir kızgınlık anında vücudumuzu camla keserdik. Şimdi bir gün daha yaşamak için ne yapabileceğimi düşünüyorum" dedi. Bugüne kadar uyuşturucuyu hep arkadaşlarının temin ettiğini söyleyen C.'nin sözleri düşündürücüydü "Bali artık her yerde satılıyor. Üstelik çok ucuz. Bu yüzden birçok genç kullanıyor. 23 yaşında bali kullanan var." 
     
     'BİZİ ADAYA KAPATIN' 
     M. A. 17 da üç yıldır esrar, hap, bali ve tiner kullanıyor. Üç ay önce hastaneye yatan M., annesiyle yaşıyor. Okulu orta 2'den sonra terk eden M.'nin yazdığı şiir, gelecek planlarını yansıtıyor Bu son vapur değil Bu son tren de değil Benim için her şey yeniden başlıyor Hayata tekrar başlayacağım Kendime yeni bir sayfa açacağım Hayata sımsıkı sarılacağım 
     Anne babası ölünce tiner, bali, hap ve esrar kullanmaya başlayan 17 yaşındaki S.E. ise, 6 aydır UMATEM'de yatıyor. Hastaneye esrar soktuğu için kovulduğunu ancak yeniden tedaviye geldiğini anlatan S.'nin bir önerisi var "Bizi bir adaya kapatsınlar. İş versinler. Çalışalım ki beynimizi oyalayıp uyuşturucuyu unutalım." 13 yaşındaki Y. A. 13 da ailesiyle yaşayan ancak uçucu maddeye alışan çocuklardan. Ailesinde sık sık şiddete tanık olan Y. de 17 gündür tedavi görüyor. 
     
Elleri titriyorsa dikkat      Annelerine kavuşma özlemiyle gün sayan kardeşler, "Hastaneye yattığımız ilk günler titreme, terleme nöbetleri ve baygınlık geçirdik. Ama artık iyiyiz" diyor. C. aileleri uyarırken, dikkat etmeleri gereken belirtileri de sıralıyor "Çocuğunuz sinirliyse, elleri titriyorsa gözünüzü ondan ayırmayın. Esrar içen bir çocuğun gözleri kanlı olur. Göz altları mordur. Ya çok düşünür, ya çok agresif olur ya da çok gülerler. Haplar ise onları hoplatıp zıplatır. Arabesk müzikle bile göbek attırır." 
     
Meraktan başladım bırakamıyorum      Bir kamyon şoförünün oğlu olan ve ailesiyle yaşamasına rağmen bir yıl önce baliye başlayan M.T. ise 15 bir aydır hastanede. Ortaokuldan sonra okulu terk eden M., "Hep yanlış arkadaşların ve merakımın kurbanı oldum. Ailemi de çok üzdüm" dedi. 
     
Kurtulmak istiyorum      Baliye kendisini atari salonlarında tanıştığı arkadaşlarının alıştırdığını söyleyen 14 yaşındaki E.K. de 18 gündür tedavi görüyor. Anne babasıyla yaşadığı halde meraktan başladığı baliyi 4 yıldır kullandığını söyleyen E., artık kurtulmak istiyor. 
     
     

</TEXT>
</DOC>
