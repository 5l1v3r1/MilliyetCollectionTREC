<DOC>
<DOCNO> 172211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/dunya/dun01.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'a niyet, yoldan geçene 'kısmet' 5 ölü 
</HEADLINE>
<TEXT>

   Amerikan askerleri Saddam'ı yakalamak için Bağdat'ta düzenledikleri operasyonda paniğe kapılıp biri çocuk beş masum Iraklıyı öldürdüler 
      DIŞ HABERLER SERVİSİ 

   
   Irak'ta kendilerine karşı hemen her gün düzenlenen pusular ve bombalı saldırılar, Amerikan askerlerinin psikolojisini iyice bozdu. Her an saldırı beklediklerinden elleri kolayca tetiğe giden ve bu nedenle masum insanların canına kıyan Amerikan askerleri yüzünden Irak halkının nefreti de artıyor. Bu durumun son ve en çarpıcı örneği önceki gün Bağdat'ın Mansur semtinde yaşandı. Saddam Hüseyin'in peşindeki "Görev Gücü 20"nin semtte düzenlediği operasyon sırasında yoldan geçen araçları taraması üzerine biri çocuk beş kişinin ölmesi ve sekiz kişinin de yaralanması, halkın büyük tepkisini çekti. 
   Görgü tanıkları, Saddam'ı bulmak amacıyla Prens Rabiah Muhammed El Habib'e ait olduğu belirtilen bir eve baskın düzenleyen Amerikan askerlerinin, evin önünden geçen araçlara rastgele ateş açtığını söyledi. 
   Görgü tanıkları, önceki akşam saatlerinde bölgeye 75 kadar Amerikan askerinin geldiğini, askerlerin anayolu kapattıklarını, ancak masum sürücülerin operasyon bölgesine girmesini önleyemediklerini söylediler. Görgü tanıklarından biri, Reuters'a yaptığı açıklamada, "Otomobiller yolun yukarısından geldiler. Amerikalıların burada olduklarını bilmiyorlardı. Bunlar evlerine giden normal insanlardı. Amerikan askerleri doğrudan ateş açtılar" diye konuştu. 
   Bir görgü tanığı, "Burayı tellerle çevirmeliydiler. Böylece insanlar burada operasyon yapıldığını bilirdi. Burası bir yerleşim bölgesi. Sivillere dikkat etmeliler. Burada çocuklar da yaşıyor" dedi. Görgü tanıkları, askerlerin bir Humvee zırhlı aracından bir otomobile ateş açtığını, daha sonra ikinci bir aracı taradığını belirterek, "Bu rasgele bir ateşti" dediler. Kurşunlardan birinin park halindeki bir aracın benzin deposuna isabet ederek otomobilin yanmasına yol açtığı belirtildi. 
   
   Coniler 'tetik manyağı' oldu    Amerikan askerlerinin taradığı araçlardaki biri çocuk beş Iraklı öldü, sekizi de yaralandı. Amerikan askerleri Mansur semtinde Prens El Habib'in evine Saddam Hüseyin'i bulmak için baskın düzenlemişlerdi. 
   
   
</TEXT>
</DOC>
