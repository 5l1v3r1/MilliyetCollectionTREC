<DOC>
<DOCNO> 171286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/siyaset/siy03.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, 'tezkere' diyor 
</HEADLINE>
<TEXT>

   Cumhurbaşkanı'nın, Irak'a asker gönderilmesi konusunda 'BM kararı olmalı' görüşünü yinelediği, yeni bir tezkerenin şart olduğunu düşündüğü öğrenildi 
      SERPİL ÇEVİKCAN 

   
   Ankara, ABD'den gelen "istikrar gücüne Türk askeri" talebine ne yanıt verileceğine kilitlenirken, Cumhurbaşkanı Ahmet Necdet Sezer'in Irak operasyonunun başından bu yana savunduğu "BM şartı" görüşünü yinelediği ve Mehmetçik'in olası Irak seferi için yeni bir tezkere çıkarılmasının şart olduğunu düşündüğü öğrenildi. 
   Henüz Irak operasyonu başlamadan uluslararası meşruiyet kavramını ortaya atan Sezer'in istikrar gücüne ilişkin olarak da aynı vurguyu yaptığı kaydedildi. "Aynı nokta üzerinde duruyorum. Bundan sonraki süreçte de BM kararı gereklidir" görüşü kulislere yansıyan Sezer'in ABD'nin kuruluş çalışmalarını büyük bir hızla sürdürdüğü uluslararası istikrar gücüne Türk askerinin katkısının ancak BM kararı çerçevesinde yapılmasını istediği belirtildi. 
   
   'Meclis tarafından kabul edilmeli' 
   Sezer'in her gün birkaç Amerikan askerinin öldürüldüğü Irak gibi "riski yüksek bir bölgeye" Türk askerinin gönderilmesi kararının TBMM'den çıkması gerektiğini de söylediği öğrenildi. Cumhurbaşkanı'nın "Yeni bir tezkerenin Meclis tarafından kabul edilmesi şart. Hukuki açıdan ve konunun önemi açısından yeni bir tezkerede tereddüt yok" görüşünde olduğu kaydedildi. Sezer'in bu değerlendirmesiyle martta çıkarılan tezkerenin yeterli olacağı tezini savunanları da yanıtladığı öğrenildi. 
   CHP Genel Başkanı Deniz Baykal, dün Çankaya Köşkü'nde Sezer'le bir görüşme yaptı. Baykal'ın, hükümetin kadrolaşma konusundaki girişimlerini gündeme getirdiği öğrenildi. CHP lideri, hükümetin hem Köşk'ün veto ettiği yasalarda hem de atama kararnamelerinde ısrar ederek yasal ve idari konularda direnişte olduğu görüşünü yansıttı. Baykal, Türk askerinin Irak'a gönderilmesine Meclis'in karar vermemesi durumunda bunun sorumluluğunun ağır olacağını vurguladı. Görüşmede Sezer'in orman vasfını yitiren arazilerin satışı konusundaki görüşlerini açıkladığı ve veto gerekçelerini yinelediği de öğrenildi. Veto gerekçesinde, "orman sayılan alanların uzun yıllardır yürütme erkini elinde bulunduranlarca politik amaçlarla kullanıldığı, orman niteliğini kaybetmiş alanların satılmasının, sorumluların ödüllendirilmesi anlamını taşıdığı" kaydedilmişti. Sezer, ormanların yok edilmesine yönelik eylemlere anayasal dayanak kazandıracağını vurgulamıştı. 
   
   
</TEXT>
</DOC>
