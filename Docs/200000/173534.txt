<DOC>
<DOCNO> 173534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sonspo25.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Erol Bulut'un Panathinaikos düşleri suya düştü... 
</HEADLINE>
<TEXT>

     Yunanistan Ligi'nde, forma giydiği Panionios Kulübü ile mahkemelik olan Fenerbahçeli eski futbolcu Erol Bulut'un sözleşmesi 30 Ağustos'a dek uzatılınca, gurbetçi futbolcunun Panathinaikos ile yaptığı anlaşma bozuldu. 
     Erol Bulut, internetteki resmi web sitesi ''www.erolbulut.com''da yaptığı açıklamada, Panionios'dan alacağı için yargıya başvurduğunu, ancak Yunan kulübün açtığı karşı dava sonucunda Yunanistan Futbol Federasyonu Mahkemesi'nin bu kulüple olan sözleşmesini 2'kez 1'er aylık sürelerle uzattığını bildirdi. 
     Bu durum karşısında yeni sezon için Panathinaikos ile yaptığı sözleşmenin bozulduğunu kaydeden Erol, ''Futbol yaşantım boyunca çeşitli haksızlıklarla karşı karşıya kaldım. Ama hiçbiri bu defa yaşadığım kadar büyük ve üzücü değil'' dedi. 
     Erol, gelişmeleri şöyle aktardı 
     ''Alacaklarım için yargıya başvurdum. Ancak Panionios, ismini karalamak ve kulübü küçük düşürmek iddiasıyla beni mahkemeye verdi. Haklı olmama rağmen federasyonun mahkemesi sözleşmemi 30 Temmuz'a kadar uzattı. Panionios, sezonu 30 Haziran'da açtı. Bu tarihte Almanya'da yatak döşek yatıyordum. Doktor raporunu yöneticilere iletmeme rağmen kasıt aradılar ve tekrar mahkemeye verdiler. Mahkeme sözleşmemi 1 ay daha uzattı. Cezamın sona erdiği tarih olan 30 Ağustos'ta Yunanistan'da transfer sezonu bitiyor. Bu sebeple Panathinaikos ile yaptığı sözleşme bozuldu. Bir anlamda Yunanistan içinde başka bir takıma transferim engellendi.'' 
     
</TEXT>
</DOC>
