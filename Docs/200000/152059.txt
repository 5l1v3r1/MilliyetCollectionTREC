<DOC>
<DOCNO> 152059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sondun25.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Paris'te sözde Ermeni soykırımı anısına yapılan heykel açıldı 
</HEADLINE>
<TEXT>

     Fransa'nın başkenti Paris'te, sözde Ermeni soykırımı anısına yapılan Ermeni din adamı ve besteci Komitas'ın heykeli törenle açıldı. 
     Paris'in merkezindeki Kanada Meydanı'nda dikilen heykelin açılışına Paris Belediye Başkanı Bertrand Delaone, Ermenistan'ın Paris Büyükelçisi Edward Nalbandian, İçişleri Bakan Yardımcısı Ermeni asıllı Patrick Deveciyan, Ermeni asıllı Fransız sanatçı Charles Aznavour ve haykelin yapılmasını sağlayan eski Paris Belediye Başkanı Jean Tiberi ile Fransa'da yaşayan çok sayıda Ermeni katıldı. 
     Delaone, törende yaptığı konuşmada, ''1922 yılına kadar 1,5 milyon Ermeninin öldürüldüğünü, bunların üçte ikisinin Osmanlı İmparatorluğu'nda yaşayan Ermeniler olduğunu'' iddia etti. ''Bu trejediyi anmak için Paris Belediyesi'nin sembolik olarak heykelin dikilmesine karar verdiğini'' söyleyen Delaone, ''21. yüzyılda Türk halkının Osmanlı İmparatorluğu döneminde olanlardan sorumlu tutulamayacağı'' ifadesini kullandı. 
     Fransa'daki Ermeniler, sözde soykırımı anmak için akşam saatlerinde Türkiye Büyükelçiliği'ne doğru bir yürüyüşü düzenleyecekler. 
     Komitas'ın anıt heykelinin Paris'e dikilmesine, Fransa'da 2001 yılında yapılan yerel seçimlerden önce dönemin Paris Belediye Başkanı Jean Tiberi izin vermişti. 
     Tiberi, yerel seçimlerden hemen önce, Belediye Meclisi'nde yapılan bir oylamayla, ''Fransa için ölen Ermeniler ve soykırımı anma'' gerekçesiyle Komitas'ın anıt heykelinin başkente dikilmesine olanak sağlamıştı. 
     Ermeni plastik sanatçı David Yerevantsi tarafından yapılan bronz heykelin boyu, üzerinde bulunduğu kaideyle birlikte 6 metreye ulaşıyor. 
     Fransa'daki Ermeniler, heykelin, özellikle sözde soykırımı anma günü olan 24 Nisan tarihinde açılması için uzun zamandır lobi faaliyetinde bulunuyordu. 
     Türkiye, heykelin dikilmesini engellemek için Fransız yetkilileri nezdinde Paris Büyükelçiliği aracılığıyla girişimlerde bulunmuştu. Fransız yetkililer, parlamentonun sözde soykırımı tanıyan yasayı kabul etmesi yüzünden bu tür bir girişimi kabul edemeyeceklerini bildirmişlerdi. 
     Fransa parlamentosunun, yakın geçmişte sözde Ermeni soykırımını tanıyan yasayı kabul etmesi, Paris ile Ankara arasında ilişkilerin bir süre gerginleşmesine yol açmıştı. 
     Türkiye, Fransa'yı protesto etmek amacıyla dönemin Paris Büyükelçisi Sönmez Köksal'ı ''istişarelerde bulunmak'' üzere Ankara'ya çağırmıştı. 
     





</TEXT>
</DOC>
