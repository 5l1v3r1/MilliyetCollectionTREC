<DOC>
<DOCNO> 183614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/sonspo05.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür Yürekten inanıyorum, biz kazanacağız 
</HEADLINE>
<TEXT>

     Galatasaray'ın golcü futbolcusu Hakan Şükür, yarınki derbi öncesi taraftarlardan istekte bulunarak, ''Ne olur herkes kendine hakim olsun. Galatasaray-Fenerbahçe maçı bir şenlik havası içerisinde geçsin'' dedi. 
     Kendisine ait internet sitesinden taraftarlara seslenen Hakan, şampiyonluk yarışındaki rakiplerden ilk kez birini yeni statta konuk edeceklerini belirterek, ''Bu açıdan baktığımızda ilk önemli sınavımızı da vereceğiz. Bildiğiniz gibi Atatürk Olimpiyat Stadı'nda bu yıl kaybımız yok. Bu gidişi sürdürmek, bu büyülü stadı tıpkı Ali Sami Yen Stadı gibi rakiplerimiz için korkulu rüya haline getirmek en büyük hedefimiz'' dedi. 
     Hakan Şükür, şöyle devam etti 
     ''Ancak bunu futbolumuz ve örnek taraftarımızla gerçekleştirmek istiyoruz. Galatasaray taraftarı cefakardır, vefalıdır, aynı zamanda centilmendir. Örnek taraftardır. Bunu bir kez daha göstermenin zamanı geldi. Bu konu gerçekten çok önemli. Ligde birçok maçta istenmeyen olaylar yaşanıyor. Hatta biz Galatasaray olarak deplasmanda bir çok olayla karşılaşıyoruz. Ama bunlara cevap vermek, centilmenliğin, dostluğun sınırları dışına çıkmak bize yakışmaz. Bizler örnek olmalıyız. Dileğim, sizlerin bizleri 90 dakika boyunca desteklemeniz, küfürsüz ve dost bir şekilde. Unutmayın, sizlerin yaptığı istenmeyen davranışlar bizleri de sahada olumsuz etkiliyor. Artık futbolda çok ileri gitmeye başlayan ülkemize yakışacak olan budur. Maçlardan önce veya sonra yaşanan tatsız olaylarda üzülmekten artık bıktık. Bunların yerini coşku alsın, dostluk alsın. Kim kazanırsa kazansın, önce dostluk kazansın.'' 
     
     ''YENECEĞİMİZE YÜREKTEN İNANIYORUM'' 
     Konyaspor ve Juventus maçlarının artık geride kaldığını anlatan Hakan, kendilerinin bu iki karşılaşmayı da tamamen unuttuklarını dile getirdi. 
     Hakan Şükür, şu anda sadece Fenerbahçe derbisini düşündüklerini vurgulayarak, ''Geçen haftayı unuttuk, bu maçlardan gerekli dersleri aldık. Fenerbahçe'yi yeneceğimize yürekten inanıyorum. Yine en iyisini yapmaya çalışacağız. Kendimize ve futbolumuza güvenimiz tam'' ifadelerini kullandı. 
     
</TEXT>
</DOC>
