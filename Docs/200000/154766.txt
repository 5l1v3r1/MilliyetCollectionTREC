<DOC>
<DOCNO> 154766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/yazar/tamer.html </URL>
<DATE> 2003/05/06/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Çıldırma değil Tayyip Bey, kısaltma 
</HEADLINE>
<TEXT>

     Başbakanımız Tayyip Erdoğan, partilerinin adının AKP olarak yazılmasına bir kez daha kızmış. Bir kez daha diyorum, çünkü parti kurulduğundan bu yana neredeyse haftada bir "Hayır biz AKP değiliz, AK Parti'yiz" itirazıdır gidiyor. 
     Dün Radikal'de okudum. Hiçbir partinin devamı olmadıklarını vurgulayan ve partinin adının kasıtlı olarak yanlış yazıldığını düşünen Tayyip Bey, "Biz AK Partiyiz bu böyle bilinmeli. Bize kasıtlı olarak AKP deniliyor. Niye biliyor musunuz Çıldırıyorlar, onun için" demiş. 
     Başkalarını bilemem ama kendi hesabıma ben, Tayyip Bey'in tahmin ettiği gibi "çıldırıyor" falan değilim. Nasıl ki Cumhuriyet Halk Partisi yerine CHP, Doğru Yol Partisi yerine DYP diyorsam, AK Parti yerine de AKP diyorum. Eğer bu AKP kısaltması Tayyip Bey'i bu kadar sinirlendiriyorsa, partisine yeni bir kısaltma bulsun, biz de onu kullanalım. 
     
     PAK ya da AKPAK 
     Bu arada ben, Tayyip Bey'de gereksiz bir takıntı haline geldiğini sandığım bu AK meselesiyle ilgili olarak, kendisinin hoşuna gidecek bir kısaltma önerisi bile geliştirdim PAK Vurgu yeterli değilse ya da parti kelimesinin kısaltılmışı neden başta yer alıyor diye yadırganıyorsa AKPAK Kısaltmanın sonundaki K harfi anlamsız bulunuyorsa AKPAR son harf partinin r'si . 
     Bunları beğenmiyorsanız siz bir kısaltma bulun kullanalım, tamam mı 
     Yeri gelmişken, şu hiçbir partinin devamı olmama ve tertemiz siyaset konusunda da söyleyecek bir çift sözüm var. Geçen yaz seçimler öncesinde Milliyet TIR'ıyla ve sonrasında kendi çabamla Anadolu'da Kars'a kadar 15 il dolaştım. İl örgütleri düzeyinde en az RP ve SP'liler kadar DYP ve ANAP'lılar da karşıma çıktı. Pek çok ilde TIR'a gelen AKP yetkilileri, il örgütü başkanının ve yardımcılarından en az birinin ANAP ya da DYP'den AKP'ye geçtiğini iftiharla anlatıyorlar, "Biz RP ve SP'nin devamı değiliz" diyorlardı. 
     
     Siyaset esnafı aynı 
     Siyaset böyle bir şey zaten. Siyaset esnafının çoğu için o parti ya da bu parti farketmiyor. Önemli olan seçilecek partide saf tutmak. AKP'nin gümbür gümbür geleceği de belli olduğuna göre, yıllardır köşe başlarını tutmuş küçükten büyüğe her düzeydeki siyaset esnafı da şu anda AKP'de. Belediye seçimlerine daha 1 yıl var, ancak yerel yönetimler düzeyinde transfer görüşmeleri de bugünlerde had safhada. 
     Anlayacağınız un aynı un, şeker aynı şeker, yağ aynı yağ. Farklı bir helva yapmak Tayyip Bey'e düşüyor. Zaten liderlik de bu demek. Tayyip Bey'in o çok şikayet ettiği eskinin devamı bürokrasi, aslında politikacılar düzeyinde de süregeliyor. Umarız Tayyip Bey liderlik hüneriyle, aynı siyaset esnafından farklı bir politika üretebilmeyi başarabilir. Türkiye'nin esenliği açısından herkesin bunu canı gönülden arzu etmesi gerek. 
     Tekrar ediyorum Önyargılı değilim. Adalet ve Kalkınma Partisi AK'tır KARA'dır demiyorum. "AK Parti" kısaltma olarak kullanılmak için çok uzun Partilerine kendi uygun buldukları bir kısaltmayı tespit etsinler, ben derhal kullanmaya hazırım. Çoğu meslektaşım da eminim benim gibi düşünüyordur. Kaldı ki AKP'nin neden karalama anlamını taşıdığını da bir türlü anlayabilmiş değilim 
     
     

</TEXT>
</DOC>
