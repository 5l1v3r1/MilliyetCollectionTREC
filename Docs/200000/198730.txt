<DOC>
<DOCNO> 198730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/guncel/gun03.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İŞTE ÖLÜM HÜCRESİ 
</HEADLINE>
<TEXT>

   İntihar eylemlerini 10 kişilik El Kaide hücresi gerçekleştirdi. Hücrenin sorumluları Habib Aktaş ve Azad Ekinci... Polis, sahte kimlik kullandıklarını tespit ettiği dört kişinin peşinde... 
      ERDAL KILINÇ İstanbul 
   
   İstanbul'daki iki sinagog, İngiltere Başkonsolosluğu ve HSBC binasına intihar eylemi düzenleyen teröristlerin El Kaide ile bağlantıları netleşti. Dört eylemi de gerçekleştirenlerin 10 kişilik bir ölüm hücresi olduğu ortaya çıktı. Tutuklanan Yusuf Polat ve halen gözaltında bulunan 3 kişi, El Kaide'nin Türkiye uzantıları olduğunu itiraf etti. Polis, hücreye destek sağlayan ve sahte kimlikleri de tespit edilen dört kişinin daha peşinde. 
   Polat'ın ilk iki eylemde kullanılan kamyonetlere hareket talimatını veren kişi olduğu saptandı. Üst düzey bir emniyet yetkilisi, Polat'ın 10 kişilik hücre içindeki yerini şöyle anlattı 
   "Eylemin içerisinde patlamalardan haberdar olan bir adam. Keşif çalışmalarını yapan, sonra da olay yerine gidip sabahın erken saatlerinde bombalı arabalara hareket emrini veren adam. Bu eylemde bizzat yönlendirici durumunda." 
   
   Neve Şalom'a götürülmedi 
   El Kaide'ye yakın olarak eylem yapan 30 kadar grup biliniyor. İntihar eylemcileri yapı olarak El Kaide'ye bağlı gruplardan İslami Cihad'a yakın duruyor. İstihbarat çalışmaları ve sorgularda teröristlerin Cihad'la da ilişki kurdukları saptandı. 
   Polat, Şişli'deki Beth Israel Sinagogu önündeki tatbikatta olayı ayrıntılarıyla anlattı. Ancak, buradaki eylemden birkaç dakika sonra intihar saldırısına hedef olan Kuledibi'ndeki Neve Şalom Sinagogu'yla ilgili tatbikat yaptırılmadı. Polat, sadece Şişli eyleminin talimatını veren kişi miydi, Neve Şalom olayından haberi yok muydu 
   Polise göre Polat her iki eylemi de önceden biliyordu. Hatta her iki yer için de araştırma yaptı. Bomba yüklü iki kamyonetin hareket emri de bizzat Polat'tan geldi. Ölüm kamyonetleri hedeflerine doğru yola çıkarken, Polat bir başka araçla Mecidiyeköy istikametine yöneldi. Şişli Camii önüne geldiğinde de Beth Israel önündeki patlama sesini duydu. 
   
   Uğurlu ile yakın arkadaş 
   Polise göre Polat eylemlerin devam edeceğini biliyordu. Ancak, hedeflerin HSBC ve İngiltere Başkonsolosluğu olduğu konusunda net bilgisi yoktu. 
   Polat ile İngiltere Başkonsolosluğu'na hedef alan intihar eylemcisi Feridun Uğurlu, hücre içinde oldukça yakın arkadaştılar. İlk eylemler sonrası Uğurlu ile Polat tekrar görüştü. Hatta Uğurlu, Polat'a "Yurtdışına kaç, daha sonra seninle buluşuruz" dedi. Polat, ayın 15'indeki eylemin ardından birkaç gün daha bekledi. Çember daralınca, Ağrı Gürbulak Sınır Kapısı'ndan çıkmak istedi ancak yakalandı. Polis, aynı şekilde sahte kimlikli dört kişinin daha peşinde. Bunlar da eylemi bilen, patlayıcı temininde yardımcı olan kişiler olarak aranıyor. 
   
      Hücrenin lideri kim 
   El Kaide'nin Türkiye uzantısı olduğu netleşen 10 kişilik ölüm timinde ön planda adı geçen iki isim Habib Aktaş ve Azad Ekinci... Ancak Aktaş'ın dördüncü bombacı olup olmadığı da henüz netleşmedi. Şu anda polisin elinde dördüncü bombacı konusundaki tek net bilgi Gürcan Baç olmadığı... Polisin tespitlerine göre, dördüncü bombacı olarak ortaya atılan bu isim de hücrenin üyesi, ancak yaşıyor ve yurtdışına kaçmayı başardı. Dördüncü bombacının Aktaş olup olmadığı ise Adli Tıp'taki DNA testinden sonra kesinlik kazanacak. 
   
   Feridun şaşırttı 
   Polisi şaşırtan bilgilerden biri de Uğurlu'nun intihar eylemcisi olduğunun netlik kazanması oldu. Çünkü elde edilen bulgulara göre Uğurlu hücre içinde önde gelen isimler arasında yer alıyordu. Hatta ölmemesi gereken isimlerdendi. Ama üçüncü bombacı Feridun çıktı. 
   Polisin bu konudaki değerlendirmesi şöyle 
   "Bunlar El Kaide'nin direkt Türkiye versiyonu olan kişiler. Kim hazırsa ölüme o gitmiş. Hazırlıksız değiller. Ortada yapılacak bir eylem var. Bunun içinde 8 - 10 tane adam var. Eylem hedefi de belki 8 - 10 tane. 4 eylem var. 4'ü için de ortaya çıkmış adamlar var. Yani burada 'şehit' olma arzusu ön plana çıkan, gidip bombalı araçla birlikte patlatmış." 
   
   Hizbullah'la bağlantısı var mı 
   Eylemcilerin Hizbullah bağlantıları da araştırıldı. Üst düzey bir yetkili, "Bu adamlar bir dönem Hizbullah'a çalışmış, sonra bırakmış, taban tabana zıt başka bir ideolojik yapıya girmiş" dedi. Hücrenin yurtiçi ve dışından gelen maddi destekle eylemlerini gerçekleştirdiği de saptandı. Yurtiçinden destek sağlayan kişilerden bazıları da yakalandı. 
   
   
   
   
   
</TEXT>
</DOC>
