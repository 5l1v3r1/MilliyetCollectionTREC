<DOC>
<DOCNO> 186786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/soneko13.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyan komedisi sonlandırılacak 
</HEADLINE>
<TEXT>

     Maliye Bakanlığı, gelir ve kurumlar vergisinde meslek gruplarının ortalama beyanlarının asgari ücretin dahi altına düşmesi üzerine, 2004'de uygulanacak yeni bir sistem için kolları sıvadı. 
     Ek motorlu taşıt ve ek emlak vergilerinin olmayacağı, vergi barışının da ancak son taksitlerinin tahsil edileceği 2004 yılına ilişkin vergi geliri hedefi, ekonomi yönetiminde sıkıntı yarattı. 
     Uygulama dönemi yıl sonunda bitecek olan özel işlem ve özel iletişim vergilerinin 2004'de de alınması görüşü ortaya çıkarken, gözler gelir ve kurumlar vergisine de çevrildi. 
     Hayat standardının kaldırılmasının ardından beyannameli mükelleflerin bu yıl bildirdikleri ortalama gelir ile ödedikleri verginin, asgari ücretlilerin dahi altında kalması üzerine, buradaki kayıp ve kaçağı azaltacak yeni bir model uygulanması gündeme geldi. 
     Vergi Konseyi'nden de gelir ve kurumlar vergisinde beyannameli mükelleflerin vergi beyanlarını yükseltecek ve bu alandaki adaletsizliği bir ölçüde de olsa düzeltecek bir model için çalışma yapması istendi. 
     
     KAYIP VE KAÇAĞA GÖZ YUMULMAYACAK 
     Gelirler Genel Müdür Vekili Osman Arıoğlu, A.A muhabirine yaptığı açıklamada, gelir ve kurumlar vergisinde meslekler itibarıyle ortalama beyanların çok düşük kaldığına dikkat çekerek, ''Gerçek gelirler ile beyanlar arasındaki dengesizliği, bu uçurumu gidermek zorundayız. Amacımız bunu sağlayacak yeni bir sistemi devreye sokmak'' dedi. 
     Bunu yaparken, daha etkin bir denetimi de gerçekleştireceklerini kaydeden Arıoğlu, alacakları tedbirlerle artık vergideki kayıp ve kaçağa göz yumulmayacağını, vergi kaçıranların üzerine daha radikal şekilde gidileceğini ifade etti. 
     
     İDARE FELÇ OLMUŞ DURUMDA 
     Yeni sistem için çalışmaya başlayan Vergi Konseyi'nin Başkanı Mustafa Uysal da, Türkiye'de kayıt dışı ekonominin çok yaygın olduğunu, gelir ve kurumlar vergisinde ortalama beyanlar açısından çok kötü bir tablo ile karşı karşıya bulunulduğunu belirtti. 
     Gelir idaresinin ne insan kaynağı, ne de teknoloji alt yapısıyla etkin bir yönetim ve denetim sergileyebildiğini anlatan Uysal, ''Kayıt dışı ekonominin önlenmesinde en önemli güç olan idari performans felç olmuş durumda. Yetersiz dahi demiyorum, çünkü felç olmuş'' dedi. 
     Bu nedenle vergi yükünün daha dar alanlarda, ekonomiyi saptıracak, engel olacak sahalarda yoğunlaştığına işaret eden Uysal, şöyle devam etti 
     ''Bu noktada asıl çözüm hayat standardı, ortalama kar hadleri servet beyannamesi gibi unsurlarda değil. Devlet de ilanihaye istediği alanlarda vergi toplayamaz. Vergi rekabeti ve sermayenin akışkanlığı mükellefleri de harekete geçiriyor. Mükellefler de en uygun vergi alanlarına kayıyor. 
     Şu an çok adaletsiz bir tablo var. Bizde, mevcut adaletsiz yapıyı, adaletli demiyorum, çünkü kısa zamanda o çok zor, nasıl daha az adaletsiz bir sisteme dönüştürürüz ve acaba nasıl mükelleflerin beyanlarını daha gerçekçi hale getiririz onun üzerinde çalışıyoruz.'' 
     
     ÖN DENETİM HAZIRLIĞI 
     Bunu yaparken mükellef haklarını gözeten, temel şikayet konularını gideren bir sistem içinde davranmaya çalıştıklarını ifade eden Mustafa Uysal, asgari ücretin altında kalan gelirleri mükellefi ikna ederek, iyi bir seviyeye nasıl getiririz arayışı içinde olduklarını bildirdi. 
     Kendilerinin 1-2 yıl gibi geçici dönemde uygulanacak bir model üzerinde çalıştıklarını kaydeden Vergi Konseyi Başkanı, şöyle konuştu 
     ''Burada amaç, mükellef grupları itibarıyle o mükelleflerin faaliyetlerinin daha iyi yansıtılacak bir mekanızmanın geliştirilmesi. Beyanname aşamasında etkin bir ön denetim şeklinde olabilir. Bunun tam ismi konulmuş değil. Belli bir sektör, meslek grubu vardır. O meslek grubunun içinde olan kişilerin de bulunabileceği bir ortamda bu düzeltilebilir. Oralarda anormal düşük beyanlar varsa, mükellefin de haklı bir nedeni yoksa, oralarda Bak bu da olmuyor denilecek bir mekanızma getirilebilir. Bu yönde çalışma yapıyoruz. 
     Burada temel amacımız, mükellef haklarını gözeten, piyasa ekonomisine ters düşmeyen, fakat aşırı kayıt dışı ekonominin doğurduğu, asgari ücretin bile altındaki beyanı da önleyecek, mükellefi gönüllü uyuma sevkedecek bir mekanizma kurmak.'' Uysal, kısa vadeli bu çözümden sonra, Türkiye'deki vergi sisteminin yeniden inşa edilmesi ve herşeyin sıfırdan yeniden yapılandırılması gereğinin de altını çizdi. 
     
</TEXT>
</DOC>
