<DOC>
<DOCNO> 162804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sontur25.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
16 yaşındaki kıza 5 yıldır tecavüz eden 7 kişi yargılanıyor 
</HEADLINE>
<TEXT>

     Sivas'ın Zara İlçesi'nde, 16 yaşında olan bir genç kıza, 11 yaşından başlayarak 5 yıl süreyle tecavüz ettikleri gerekçesiyle, 5'i 50'li yaşlardaki 7 kişinin davasının görülmesine başlandı. 
     Sivas 2. Ağır Ceza Mahkemesi'nde görülen duruşmaya, tutuklu sanıklar Yusuf Yüceyurt 52 , Ahmet Yüksel 51 , Necmettin Karaoğlu 63 , Necati Dalakoğlu 47 , Vedat Eser 48 , Ömer Köseahmetoğlu 40 ve Şinasi Ünal ile mağdure Y.E'nin 16 annesi ve babası katıldı. 
     Mağdure Y.E'nin, olayın ardından Zara Kaymakamlığı tarafından İstanbul'da bir çocuk yurduna gönderildiğinin belirtildiği duruşmada, sanık avukatları Emin Ergüt, Altan Kayabaş ve Yusuf Tanrıverdi de hazır bulundu. 
     Sanıkların kimlik tespitinin ardından alınan ifadelerinde, Ahmet Yüksel, üniversite bitirmiş 3 çocuğu olduğunu, üzerine atılı suçlamaları kabul etmediğini belirterek, aşırı miktarda içki içtiği için, olayların çoğunu hatırlayamadığını söyledi. Sanık Vedat Eser de ilçede büfe işlettiğini ve mağdurenin ailesinin kendisine borcu olduğu için iftiraya uğradığını öne sürdü. 
     Sanıklardan 63 yaşındaki Necmettin Karaoğlu ise mağdurenin ''torunu''yla beraber okuduğunu ve yakınları olduğunu, aile içi bazı sorunlar nedeniyle kendisine böyle bir suçlama yapılmış olabileceğini belirterek, ''Ben bu kadar vicdansız, adi biri miyim '' dedi. 
     Sanıklardan Ömer Köseahmetoğlu ve Necati Dalakoğlu da suçlamaları kabul etmeyerek, ilçede sebzecilik yaptıklarını ve mağdurenin ailesinin kendilerine borcu olduğunu, bu yüzden iftiraya uğramış olabileceklerini ifade ettiler. 
     9 çocuk babası Yusuf Yüceyurt ve diğer sanık Şinasi Ünal da üzerlerine atılı suçlamaları kabul etmedi. Yüceyurt, olayın ardından mağdure Y.E'nin, annesiyle birlikte kendisini kaldığı cezaevinde ziyaret ettiğini belirterek, Y.E'nin annesine, ''kendisinin suçsuz olduğunu'' söylediğini kaydetti. 
     Sanık avukatlarından Altan Kayabaş, müvekkillerinden Şinasi Ünal'ın oğlu Bahadır Ünal'ın, olayın ardından Y.E. ve ailesiyle görüştüğünü ve bu görüşmenin bir cep telefonunda kayıtlı olduğunu belirterek, telefonu mahkeme heyetine sundu. 
     
     ''TÜM SANIKLARDAN ŞİKAYETÇİYİM'' 

     Sanıkların ardından dinlenen mağdurenin annesi D.E, kızının, sanıklar tarafından ''yiyeceğine ilaç konularak'' tecavüze uğradığını ve sanıklardan şikayetçi olduğunu belirtti. Baba A.E. ise çoban olduğunu, olayların gelişiminden haberdar olmadığını ifade ederek, ''Tüm sanıklardan şikayetçiyim, gerekirse Ankara'ya gideceğim'' dedi. 
     Mahkeme heyeti başkanı da, maddi durumu kötü olan ailenin, küçük yaştaki kızlarına cep telefonu almasını ve onunla ilgilenmemelerini de garip karşıladı. 
     Duruşmada tanık olarak dinlenen mağdurenin küçük erkek kardeşi Cem E. sanıkların tümünü tanıdı ve ablasının bu kişilerle beraber olduğunu söyledi. 
     Daha önce eşi sanık Ahmet Yüksel'i Y.E. ile aynı yatakta gördüğünü söyleyerek, eşinin aleyhinde ifade veren tanık Gülten Yüksel ise ''alkolik olduğunu ve ailesiyle hiç ilgilenmediğini'' söylediği eşinden nafaka alabilmek için bu ifadeyi verdiğini, aslında Y.E. ve ailesinin, eşinin maddi durumundan yararlandığını öne sürdü. 
     Mahkeme Heyeti, diğer tanıkların da dinlenmesi, mağdurenin şu anki yaşının tespiti ve sunulan cep telefonundaki kayıtların dinlenmesini isteyerek, sanıkların tutukluluk hallerinin devamı kararıyla duruşmayı erteledi. 
     
     İDDİANAME 

     Cumhuriyet Başsavcılığı'nın hazırlayıp Ağır Ceza Mahkemesi'ne sunduğu iddianamede, sanıklardan Yusuf Yücetürk'ün 52 , 1998 yılında Y.E'nin okul çıkışında yanına gelerek aracına aldığı belirtiliyor. Yücetürk'ün Y.E'yi boş bir araziye götürerek tecavüz ettiğinin belirtildiği iddianamede, şu görüşlere yer veriliyor 
     ''Yücetürk, 1998-2002 arasında da Y.E'ye 5-6 kez tecavüz etmiştir. Diğer sanıklar Ahmet Yüksel 51 , Sinasi Ünal , Necmettin Karaoğlu 63 , Necati Dalakoğlu 47 , Vedat Eser 48 ile Ömer Köseahmetoğlu 40 , Y.E'ye Yusuf'la yatmışsın, bizimle de yatacaksın diyerek, mağdureyle 3-4 kez birlikte oldukları belirlenmiştir.'' Sanıkların, üzerlerine atılı suçu işlediklerinin, yapılan soruşturma ve tüm dosya kapsamından anlaşıldığının belirtildiği iddianamede, her sanık hakkında 10'ar yıl hapis isteniyor. 
     
</TEXT>
</DOC>
