<DOC>
<DOCNO> 161389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/yasam/yas01.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Agatha’nın anahtarı hangi yalıyı açacak 
</HEADLINE>
<TEXT>

Agatha Christie’nin Pera Palas’a sakladığı anahtarı bulan’ medyuma göre anahtar, kayıp’ defterin bulunduğu Yeniköy’de bir yalıya ait... 
     ELİF KORAP İstanbul 

     Ünlü İngiliz polisiye roman yazarı Agatha Christie’nin Pera Palas’ta sakladığı öne sürülen anahtarının yerini 1979’da bildiği iddia edilen medyum Tamara Rand’in geçtiğimiz yıl gizlice İstanbul’a gelerek, yazarın odasını ziyaret ettiği ortaya çıktı. 
     Medyum Rand’in yeni iddiasına göre, Christie’nin anahtarı Yeniköy’de bir yalının kapısını açıyor. Yazarın, vasiyetinde söz ettiği ancak hiçbir zaman bulunamayan defteri de hala çok ünlü bir ailenin yaşadığı bu yalıda bulunuyor. 
     
     Sır dolu 11 gün 
     Her şey film şirketi Warner Bros’un "Agatha" adlı filmi çekmesiyle başladı. Christie’nin hayatını anlatan filmde, yazarın ortadan kaybolduğu 11 gün bir türlü çekilemiyordu. Bunun üzerine film şirketi Hollywood’un ünlü medyumu Tamara Rand’den yazarın ruhunu çağırmasını istedi. Medyum, yazarın İstanbul’da Pera Palas Oteli’nin 411 numaralı odasında kaldığını ve kapının arkasındaki parkelerin altına da bir anahtar sakladığını iddia etti. 
     Bunun üzerine Pera Palas yöneticileriyle iletişime geçildi. Otel yönetimi, tarif edilen yerde bir anahtar buldu. Ancak çeşitli nedenlerle medyumun otele gelmesine izin verilmeyince anahtarın gizi de çözülemedi. Warner Bros’un almak için 2 milyon dolar teklif ettiği anahtar ise bir bankanın kasasına konuldu. 
     
     O odada 15 dakika 
     Ancak anahtarın bulunmasından 23 yıl sonra Rand, İstanbul’a gelerek, Agatha’nın kaldığı odada 15 dakika yalnız kaldı. 1979’da Rand’le yazışmaları yapan otelin halkla ilişkiler müdürü Cevat Bayındır şunları söyledi 
     "Geçtiğimiz yaz aylarında Aşağıda Tamara Rand var’ dediler. Aşağıya indim, biraz yaşlanmıştı ama hala çok güzeldi. Odada yalnız kalmak istedi. Çıkarken bana Anahtarın Yeniköy’de bir yalının kapısını açıyor olabileceğini düşünüyorum. Vasiyette söz edilen defter de hala bu yalıda bana kalırsa’ dedi." 
     

</TEXT>
</DOC>
