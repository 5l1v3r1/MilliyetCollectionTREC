<DOC>
<DOCNO> 152863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/ekonomi/eko02.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
SARS Türk ihracatını olumsuz da etkiler 
</HEADLINE>
<TEXT>

Herkes Türkiye ihracatının SARS'tan olumlu etkileneceğini belirtirken Garanti Bankası Çin Temsilcisi Noyan Rona, Çin'e işlenmiş deri gibi ara mallar satan Türkiye'nin kötü etkileneceğini söyledi 
     KADİFE ŞAHİN 
FİNANS SOHBETLERİ 

     SARS virüsü nedeniyle Çin'de yaşanacak ithalat daralmasının zaten düşük boyutta olan Türkiye'nin Çin ihracatını olumsuz etkileyeceğini bildiren Garanti Bankası Çin Temsilcisi Noyan Rona, Çin'in ihracatının gerilemesinin Türkiye'nin bu ülkeye yaptığı ara malı veya yarı işlenmiş ürünlerin ihracatını geriletebileceğini belirtti. 
     Özellikle tekstil sektöründe Çin'e olan talebin azalması halinde bu taleplerin bir bölümünün Türkiye'ye yönelmesi ihtimalinin büyük olduğun belirten Rona, Türkiye'nin Çin'den yaptığı ithalatın bir miktar gerileyebileceğini ancak periyodik ve rutin ithalatın fazla etkilenmeyeceği ve daha ziyade yeni bağlantıların düşük oranda kalacağını tahmin ettiğini söyledi. 
     
     Ara mal satışı gerileyecek 
     Çin'in Türkiye'den Rusya ve Amerika'ya yaptığı konfeksiyon ürünleri ihracatı için işlenmiş deri aldığına dikkat çeken Rona, "Şayet Çin'nin bu ülkelerden aldığı siparişler düşerse bizim ihracatımız da olumsuz etkilenir" dedi. 
     Çin'in Türkiye'den bazı makina parçaları da aldığını belirten Rona, aynı gelişmenin bu malın ihracatında da beklenebileceğini söyledi. 
     
     Demir çelik de etkilenecek 
     Bu arada, Türkiye'nin hastalıktan ciddi biçimde etkilenen Singapur'a olan ihracatının da olumsuz yönde etkileneceğini belirten Rona, özellikle Türkiye'nin bu ülkeye yaptığı demir çelik ihracatının etkilenmesinin söz konusu olabileceğini söyledi. 
     
     Büyüme düşecek 
     Rona, Çin'de çıkan ve bölge ülkelerde görülen SARS hastalığının Çin'deki ekonomik büyümeye olumsuz etki yapacağını ve büyümesinde yüzde 0.5 oranında bir gerilemenin yaşanacağının tahmin edildiğini söyledi. 
     Yılın ilk çeyreğinde yüzde 9.9 oranında büyüme gerçekleştiren Çin'in hastalığın olumsuz etkisi ile ilerleyen aylarda artış hızında gerileme yaşayacağını belirten Rona, yüzde 7.9 olarak planlanan yıllık büyümeyi gerçekleştiremeyeceğinin öngörüldüğünü belirtti. 
     Morgan Stanley'in yaptığı bir çalışmaya değinen Rona, şirketin Japonya dışındaki Asya ülkelerinin bu yıl için daha önce açıklanan genel büyüme tahminini yüzde 5.1'den yüzde 4.5'e revize ettiğini söyledi. 
     Rona, Çin için yapılan tahminin ise yüzde 7'den yüzde 6.5'a düşürüldüğünü söyledi. 
     
     Toplantılar iptal ediliyor 
     Hastalığın hızla yayılmasının Çin'in ihracatında, yabancı sermaye girişinde, iç ve dış turizminde ve iç tüketimde önemli olumsuzluklarla karşı karşıya kalmasına yolaçacağını belirten Rona, "Daha önce planlanan uluslararası toplantılar iptal ediliyor. Fuarlara katılım ise hissedilir düzeyde azaldı. Şanghay'da açılan Uluslararası Otomobil Fuarı SARS nedeniyle planlanan süreden üç gün önce sona erdi" dedi. 
     
'Fuarlara katılım düştü'      Çin Ticaret Bakanlığı'nın işletmelere bir genelge göndererek büyük katılımlı promosyon, toplantı, şölen gibi faaliyetlerin durdurulmasını istediğini belirten Rona, Çin'de büyük ilgi çeken fuarların ise artık eskisi gibi olmadığını belirtti. Rona, "Her yıl 17 milyar dolar tutarında ihracat sözleşmesi imzalanan Kanton Fuarı'na katılım bir hayli düştü. Fuarın bir hafta süreli ilk bölümünde 334.7 milyon dolarlık ihracat yapıldığı açıklandı" dedi. 
     
'Bu yıl Çinli turist gelmez'      Çin'in SARS hastalığı nedeniyle 10 günlük 1 Mayıs tatilini beş güne indirdiğini ve vatandaşlarından seyahat etmemelerini istediğini bildiren Rona, geçen yıl 20 bin Çinli'nin geldiği Türkiye'nin bu açıdan da olumsuz etikileneceğini bildirdi. "Çin'den sağladığımız turizm geliri sıfıra düşecek" diyen Rona, hastalığın Çin'de yaratacağı ekonomik olumsuzlukların değişik oranlarda diğer Asya ülkelerine de yansıyacağını kaydetti. 
     
'Yatırımda Çin'e rakip olabilirdik'      Çin'in 464 milyar dolarlık yabancı sermaye girişi ile dünyada Amerika'dan sonra en fazla yatırım çeken ikinci ülke olduğunu belirten Rona, "Eğer Türkiye hukuki altyapı ve düzgün işleyen bir ekonomik yapıya sahip olsaydı şimdi Çin'e yapılan yabancı yatırımların bir kısmı için alternatif ülke olabilirdi" dedi. Çin'in yılda 50 milyar dolarlık yabancı sermaye yatırımı çektiğini belirten Rona, bu ülkeye en fazla üretim sektörlerinde yabancı yatırım yapıldığını kaydetti. Rona, son yıllarda yabancı bankaların Çin bankacılık sektörüne ilgi gösterdiğini ve hisse aldıklarını söyledi. 
     


EKONOMİ 














</TEXT>
</DOC>
