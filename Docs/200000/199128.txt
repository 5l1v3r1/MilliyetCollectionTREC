<DOC>
<DOCNO> 199128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/dunya/dun01.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Mafyacı Başkan'a azil 
</HEADLINE>
<TEXT>

      CENK BAŞLAMIŞ Moskova 

   
   Mayıs ayında Avrupa Birliği'ne AB üye olacak eski Sovyet cumhuriyeti Litvanya'da Devlet Başkanı Rolandas Paksas, mafya ve Rus Gizli Servisi'yle bağlantıları nedeniyle görevinden azledilmek üzere. 
   Litvanya'yı sarsan skandal parlamento komisyonunun bir ay süren çalışmaları sonunda raporunu dün açıklamasıyla yeni bir boyut kazandı. Komisyon, Paksas'ı "ülkenin çıkarları için tehdit" olarak niteledi. Komisyon Başkanı Aloyazas Sakalas, Paksas'ın "kuşkulu kişiler"le ilişki içinde olduğunu ve devlete ait bazı gizli bilgileri "sızdırdığını" belirlediklerini söyledi. Rapor, komisyonun 7 üyesi tarafından onaylandı, 1 üye çekimser kaldı. Bugün toplanacak Litvanya Parlamentosu'nun Devlet Başkanı hakkında azil sürecini başlatması bekleniyor. Sürecin başlayabilmesi için 141 üyeli parlamentoda 36 üyenin olumlu oy vermesi yetiyor. Paksas'ın azledilebilmesi içinse 86 oy gerekiyor. 
   Paksas, mafya grupları ve Rus Gizli Servisi'yle bağlantısı olduğu iddialarını yalanlıyor. Litvanya Gizli Servisi, "kuşkulu kişiler" arasında Paksas'ın maddi destekçisi Jurijus Borisavas'ın da bulunduğuna ilişkin bir rapor hazırlamıştı. 
   
   
   
</TEXT>
</DOC>
