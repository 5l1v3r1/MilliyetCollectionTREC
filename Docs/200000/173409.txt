<DOC>
<DOCNO> 173409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/spor/aspo.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN'DAN ADA'YA DERS 2-1 
</HEADLINE>
<TEXT>

   Cim-Bom, Liverpool karşısında Batista ile perdeyi açtı, Prates'in süper frikiğiyle zafere ulaştı. İngiliz ekibinde Mellor ve Gerrard oyundan atıldı 
      
   AMSTERDAM Turnuvası'nın ikinci maçında Liverpool karşısına çıkan Galatasaray, başarılı futboluyla rakibini yerle bir etti. Sarı - Kırmızılı takım, 21'de Batista ile öne geçti. 36'da Heskey skoru eşitledi. 39'da kazanılan frikiği ağlara yollayan Prates galibiyet kapısını açtı. İkinci yarıda tekmelerini konuşturan Liverpool'da Mellor ve Gerrard kırmızı kart gördü. 
   
   Maçın karnesi ERHAN TELLİ 
   HAKEMLER Rene Temmink, Jaap Pool, Richard Slot 
   GALATASARAY Mondragon 7 - Prates 8 Bülent Dk.80 , Tamas 6 , De Boer 6 , Hakan Ünsal 7 - Pinto 7 , Batista 8 , Ayhan 6 Cihan Dk.80 , Ergün 6 , Berkant 6 Murat Dk.75 5 - Hakan Şükür 7 
   LIVERPOOL Kirkland 5 - Babbel 4 Finnan Dk.61 4 , Traore 4 , Hyypia 4 , Riise 4 - Smicer 4 Tallec Dk.60 4 , Biscan 5 , Cheyrou 5 , Kewell 4 Gerrard Dk.64 3 - Heskey 7 Mellor Dk.80 , Owen 4 Sinama Dk.55 4 
   GOLLER Batista Dk.21 , Heskey Dk.36 , Prates Dk.39 
   SARI KARTLAR Hakan Ünsal G.Saray , Heskey, Traore, Biscan Liverpool 
   KIRMIZI KARTLAR Mellor Dk.85 , Gerrard Dk.86 
   
   Saha karıstı    KARŞILAŞMANIN 73. dakikasında Biscan'ın Berkant'a yaptığı faulden sonra sinirler gerildi. İki takım oyuncularının itişmesine kadar uzayan gerilimi hakem zorlukla yatıştırdı. Liverpool ile daha önce iki kez karşılaşan ve iki beraberlik alan Cim - Bom, güçlü rakibini dün özel maçta yıkmayı başardı. 
   GALATASARAY, Liverpool karşısına Inter maçındaki kadrosundan farklı bir on birle çıktı. Kırmızı kart cezalısı Hasan Şaş, formsuz Ümit Karan, Sabri, Volkan ve Lukunku maçı tribünden izledi. Teknik Direktör Fatih Terim ilk on birde Ayhan, Batista ve Berkant'a forma şansı tanıdı. 
   
   'Prates'i gördüler'    Liverpool karşısında ortaya konan futbolla keyiflenen Fatih Terim Brezilyalı oyuncusuna da övgüler yağdırdı 
   LİVERPOOL karşısında alınan 2 - 1'lik galibiyet ve olumlu futbol Galatasaray Teknik Direktörü Fatih Terim'in yüzünü güldürdü. Tecrübeli teknik adam," Tempolu bir maç oldu. İyi oynadık ve çok pozisyon bulduk. 90 dakika keyif verdik. Eksikleri gideriyoruz. Şampiyonlar Ligi'ne hazır olacağız" dedi. Terim,"Prates'i gördüler. İyi futbolcu olduğunu söylüyorduk ama inandıramıyorduk" diyerek Brezilyalı futbolcusunu da övdü. Bu arada stadda bulunan taraftarlar arasında yapılan ankette Prates maçın adamı seçildi. 
   
   Galatasaray üçüncü    AMSTERDAM Turnuvası'nda bir galibiyet, bir mağlubiyet elde eden Galatasaray 5 puanla üçüncü oldu. Turnuvanın birinciliğini ise Emre'nin ilk yarıda forma giydiği maçta Inter'i 3 - 0 mağlup eden ev sahibi Ajax aldı. Bu arada yurtdışındaki hazırlıklarını tamamlayan Cim - Bom bugün yurda dönecek. 
   
   Göze çarpanlar 
   Prates Oynadığı futbolla ve attığı şık golle bir anda dikkatleri üzerine topladı. Performansı giderek yükseliyor. 
   Batista Müthiş bir dönüş yaptı. 90 dakika durmadan koştu. Hem bir gol attı, hem de çizgiden inanılmaz bir top çıkardı. 
   Pinto Oynadıkça açılıyor. Fatih Terim'in verdiği şansları iyi kullanmaya başladı. Liverpool önünde de üretkendi. 
   Berkant Farklı bir görevle sahaya çıktı. Hakan'ın arkasında serbest adam olarak oynadı. Ancak durgun gözüktü. 
   
   
</TEXT>
</DOC>
