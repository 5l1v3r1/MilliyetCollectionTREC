<DOC>
<DOCNO> 178708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/soneko24.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker Grubu'nda birleşme... Anadolu Gıda hisseleri tavan yaptı... 
</HEADLINE>
<TEXT>

     Ülker Grubu'nun halka açık şirketi Anadolu Gıda, Ülker Gıda ile birleşme kararı aldı. 
     Anadolu Gıda Sanayii A.Ş. Yönetim Kurulu, Anadolu Gıda'nın Ülker Gıda Sanayi ve Tic. A.Ş. tarafından devralınması suretiyle iki şirketin Ülker Gıda çatısı altında birleşmesine karar verdi. 
     Anadolu Gıda'dan Borsa'ya gönderilen açıklamaya göre, halka açık bir statü kazanacak olan şirketin, sermaye piyasalarının gelişmesinde ve büyümesinde önemli bir rol oynaması amaçlandı. 
     Devir işlemine esas olmak üzere birleşmede, söz konusu şirketlerin 30 Haziran 2003 tarihli bilanço ve mizanları esas alınacak. Birleşme süreciyle ilgili olarak gerekli mercilere başvurulacak. 
     Ülker Gıda ve Anadolu Gıda şirketlerinin birleşmesiyle, Ülker Grubu'nun tüm bisküvi, gofret ve kısmen çikolata kaplamalı ürünlerini üreten şirketleri, Ülker Gıda çatısı altında toplanacak. 
     Birleşmeyle, Ülker Grubu'nun bisküvi ve gofret operasyonları birleştirilirken, 1944 yılında kurulan Ülker Gıda şirketi de halka açık statü kazanmış olacak. 
     Birleşmede, bisküvi ve gofret operasyonlarının maliyetlerinin azaltılması, hammadde üretiminden satışına kadar geçen sürecin entegrasyonunun ve etkinliğinin sağlanması, farklı fabrikalarda üretim yapılması nedeniyle muhtelif masraf ve risklerin azaltılması, dağıtım şirketlerindeki iştirak oranları dolayısıyla etkinliğin artırılması, ihracat kontrolunun ve lojistik gücünün artırılmasının amaçlandığı bildirildi. 
     Ayrıca dört farklı coğrafi mahalde üretim tesislerinin olmasının deprem, yangın ve benzeri değişik risklerin dağıtılmasına yarayacağı gibi, pazarlama ve dağıtım konusunda etkinlik sağlayacağı vurgulandı. 
     Bu arada birleşme kararı, Anadolu Gıda'nın Borsa'daki hisselerine tavan yaptırdı. Hisseler ikinci seansta, yüzde 9.09 artışla 3 bin 900 liraya yükseldi. 
     
</TEXT>
</DOC>
