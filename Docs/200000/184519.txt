<DOC>
<DOCNO> 184519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sondun06.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Essahaf "ABD, Saddam'ı vurmaya bir kez çok yaklaştı" 
</HEADLINE>
<TEXT>

     Eski Irak Enformasyon Bakanı Muhammed Said Es Sahaf, ABD bombardımanı sırasında bir kez bombaların devrik Irak Devlet Başkanı Saddam Hüseyin'in ''birkaç yüz metre ötesine düştüğünü'' söyledi. 
     Es Sahaf, Abu Dabi televizyonuna yaptığı açıklamada, ''Bir keresinde, bombalar bir blok, 400-500 metre öteye düştü. Birlikte bir toplantıdaydık ve bombardımanı duyabiliyorduk. Bu benim bildiğim kadarıyla en çok yaklaştıkları andı'' dedi. 
     Sahaf, Saddam'ın sarayları yerine sık sık evlerde kaldığını belirterek, ''Saddam, Mansur mahallesinde 5 gün üst üste bir evde kaldı ve bombardıman olmadı. Zehra mahallesinde ise basit bir villada kaldı'' diye konuştu. 
     ABD ve İngiliz yetkilileri, Nisan ayında Mansur mahallesine düzenlenen bir bombardımandan Saddam'ın ''kıl payı kurtulduğunu'' tahmin ettiklerini söylemişlerdi. 
     
</TEXT>
</DOC>
