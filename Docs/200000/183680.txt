<DOC>
<DOCNO> 183680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/siyaset/siy05.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB için tek engel Kıbrıs' 
</HEADLINE>
<TEXT>

   TÜSİAD Yönetim Kurulu Başkanı Özilhan, Türkiye'nin Avrupa Birliği üyeliği için Kıbrıs sorununun çözülmesinin yeterli olacağını belirtti 
   TURAN GÜLTEKİN Sakız DHA 

   
   Türk Sanayici ve İşadamları Derneği TÜSİAD Yönetim Kurulu Başkanı Tuncay Özilhan, Türkiye'nin AB üyeliğinin önündeki en büyük engelin Kıbrıs sorunu olduğunu, bu sorunun çözümünün Türkiye'nin AB yolunda önünü açacağını söyledi. TÜSİAD üyeleri, dün Yunanistan'ın Sakız adasında Yunanistan Sanayiciler Federasyonu üyeleriyle bir araya geldi. Özilhan toplantıda şunları söyledi 
   
   "Çözümü iki taraf da istiyor 
   "BM Genel Sekreteri Kofi Annan'ın ortaya attığı plan çerçevesinde her iki taraf da çözüme hazır. Sadece iyi müzakere edilmesi gerekiyor. Bizim istediğimiz müzakerenin devam etmesi. Zaman çok daralıyor. Kıbrıs konusunun son noktaya sıkışmaması gerekiyor. Her iki taraf da çözüme yakınken sorunun çözülmesini istiyoruz. Türkiye'nin önündeki en büyük engel Kıbrıs sorunu. Bu sorunun çözümü Türkiye'nin AB serüvenindeki yolunu açar." Kopenhag Kriterleri'ni yerine getirmek için hükümetin büyük çaba harcadığını ve cesaretli adımlar attığını da belirten Özilhan, "AB sürecinde önümüzdeki 14 ayı iyi değerlendirmemiz gerekiyor. Biz üzerimize düşen her şeyi yapıyoruz. Bu süreç içerisinde Yunanistan'ın desteğine her zamankinden daha çok ihtiyacımız var" dedi. Yunanistan Sanayiciler Federasyonu Başkan Yardımcısı Athanassios Lavidis'de, Türkiye'nin AB'ye girişini desteklediklerini belirterek, "Zamanı çok iyi değerlendirmeniz gerekiyor" diye konuştu. Yunanistan Dışişleri Bakanlığı Dış İlişkiler Direktörü Büyükelçi Alexandre Miliaresis da, Kıbrıs sorununun çözülmesini ve Türkiye'nin AB'ye girmesini istediklerini vurgulayarak, "Türkiye, ilk Müslüman ülke olacak" şeklinde konuştu. 
   
   
</TEXT>
</DOC>
