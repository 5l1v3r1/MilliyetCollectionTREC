<DOC>
<DOCNO> 169924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/spor/spo15.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Augustine'in derdi para      ANKARAGÜCÜ ile bir yıl daha 525 bin dolara anlaşan ve milli maç için gittiği Gana'dan dönmeyen Augustine'in, peşinatını alamadığı için "Yorgunum" gerekçesini öne sürdüğü öğrenildi. Başkent ekibinin bu oyuncuya daha önce gönderdiği paranın geçen yılın transfer taksidi olduğu, Augustine'in bu sezona dönük ödemeyi bankada gördükten sonra takıma katılacağı kaydedildi. Bu arada Ankaragücü, Hollanda Türk Karması'yla yaptığı hazırlık maçını 9 - 0 kazandı. Karşılaşma sonrası iki takım futbolcuları yumruklaştı. n NECMİ KEPÇETUTAN 
     
Güvenlik özrü      GENÇLERBİRLİĞİ'NİN 23 Temmuz'da Club Brugge ile yapacağı hazırlık maçı, güvenlik gerekçesiyle iptal edildi. Brugge'den yapılan açıklamada, Belçika Federal Polisi'nin maçın yapılmasına izin vermediği belirtilerek, polisin de buna gerekçe olarak geçen sezon Şampiyonlar Ligi'nde yapılan Galatasaray-Club Brugge maçı öncesi Belçikalı taraftarların Sarı-Kırmızılılar'a saldırmasını örnek gösterdi. 
     
'Derbi çok erken'      GENÇLİK ve Spor Genel Müdürü Mehmet Atalay, Galatasaray-Fenerbahçe derbisinin 6. hafta olmasının çok erken olduğunu vurguladı. Olimpiyat Stadı'nda şu an 30 bin seyirci için problem olmadığını vurgulayan Atalay, "Ancak 80 bin seyirciye göre hareket etmemiz gerekiyor. Eğer çalışmaları yetiştirebilirsek derbi belki 80 bin seyirciyle oynanır, yetiştiremezsek bir kontenjan belirleriz" dedi. 
     
Süper lig hakem kadrosu yenilendi      MHK, 2003 - 2004 futbol sezonunda görev yapacak Süper Lig hakem kadrosuna 7 genç ismi dahil ederken, Sebahattin Şahin, Ali Uluyol, Kazım Erçakır, Cem Tosyalı, Taner Balbay, İsmet Cengiz'i bir alt klasmana indirdi. Halen TSK mensubu olan ancak emekliliğini isteyen FİFA kokartlı İsmet Arzuman yeni listede yer almazken, yeni hakemler şöyle Bülent Yıldırım, Cem Deda, Aytekin Durmaz, Hakan Sivriselvi, Vedat Tan, Fırat Aydınus, Yunus Yıldırım. 
     
Güler'e ziyaret      INTER'İN iki futbolcusu Okan Buruk ve Emre Belözoğlu dün İstahbul Valisi Muammer Güler'e nezaket ziyaretinde bulundu. İki futbolcunun da Türkiye'yi İtalya'da başarıyla temsil ettiğini belirten Güler, "İkisi de Türk gencinin neler yapabileceğini gösteriyor. İnşallah gelecek sezon şampiyon olarak ziyarete gelecekler" dedi. Okan ve Emre bugün İtalya'ya hareket edecek. 
     
Olimpiyat yarışı başladı      ULUSLARARASI Olimpiyat Komitesi IOC , son gün olan 15 Temmuz'a kadar 2012 Olimpiyat Oyunları için resmi başvuru yapan şehirleri açıkladı. İstanbul'un da 4. kez aday olduğu oyunlar için Havana, Leipzig, Londra, Madrid, Moskova, New York, Paris ve Rio kentleri de yarışacak. IOC ev sahibi kenti 2005 yılında açıklayacak. 
     
Sambacılar zorlandı      ALTIN Kupa olarak tanınan Kuzey ve Orta Amerika Futbol Şampiyonası'nda A Grubu'nda Brezilya, Honduras'ı 2-1, B Grubu'nda ise Jamaica, Guatemala'yı 2-0 mağlup etti. 16. dakikada Maicon ile öne geçen Sambacılar, 85'te Diego ile farkı artırdı ama 90. dakikada Leon'un golüne engel olamadı ve maçtan 2-1 üstün ayrıldı. 
     
Rakipler belli oldu      HENTBOLDA Avrupa kupalarında mücadele verecek takımlarımızın rakipleri belli oldu. Erkekler Şampiyonlar Ligi C Grubu'nda yer alacak ASKİ, grupta Danimarka'dan Kolding KIF, Slovenya'dan Prule 67 Ljubljana ve Sırbistan-Karadağ'dan RK Partizan Belgrad takımlarıyla karşılaşacak. Erkekler Kupa Galipleri Kupası'nda ise Çankaya Bld., Kıbrıs Rum Kesimi'nden L. Nicosia ekibiyle karşı karşıya gelecek. 
     

</TEXT>
</DOC>
