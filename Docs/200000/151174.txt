<DOC>
<DOCNO> 151174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/son/sondun13.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Independent ''Kitle imha silahları nerede Bay Blair ..'' 
</HEADLINE>
<TEXT>

     İngiltere'de savaş karşıtı tutum alan az sayıdaki yayın kuruluşundan biri olan Independent on Sunday gazetesi, bir açık mektup daha yayınlayarak, Başbakan Tony Blair'e ''peki Bay Blair şimdi söyleyin artık, nerede bu kitle imha silahları '' diye sordu. 
     Irak'ta şu ana kadar tek bir yasaklanmış füze başlığı, kimyasal silah izi, kitle imha silahlarına ilişkin tek delil bulunamadığını belirten Independent on Sunday, ABD ve İngiltere'nin ''işgali''nin başlamasından bu yana bir ay, Bağdat'ın düşmesinden bu yana ise neredeyse iki haftaya yakın zaman geçtiğini hatırlattı. 
     Irak'ta binlerce sivilin ölümü, müzelerin yağmalanması ve bir politik kaosun yaşanmasına yol açan savaşın amacının Saddam rejiminin elindeki kitle imha silahlarının ele geçirilip ortadan kaldırılması olarak açıklandığını hatırlatan gazete, ''bize söylenen buydu, şimdi ne oldu '' diye sordu. 
     Bugün artık savaştan önce ortaya atılan Irak'a alüminyum tüplerin içinde zenginleştirilmiş uranyum getirildiği iddiaları ve benzerlerinin istihbarat servislerinin hayallerinin mahsulü olduğunun ortaya çıktığını da ifade eden gazete, Saddam rejiminin baskıcı ve kötü bir rejim olduğunu da belirtirken, ''ama Ortadoğu'daki diğer bazı özgürleştirilmesi gereken yerlerden çok daha da kötü değildi'' yorumunda bulundu. 
     Independent, ''sadece ülkemizin kredibilitesi ve imajı için, NATO'yu ve AB'yi bölen, BM'yi güçsüz düşüren bu savaşı haklı çıkarmaya yetecek düzeyde kitle imha silahı ele geçirilmesini umut ediyoruz. Ama bu bir an önce bulunmalı'' ifadesine yer verdi. 
     ''Sırf kendi askeri ihtiyaçlarına ve iç politikadaki seçim zamanlamasına uyduğu için savaşa koşar adım giden Bush yönetiminin şimdi de kendilerinde 'Irak içindeki kitle imha silahlarını bulmak için bir yıl bile gerekebilir' deme gücünü bulabildiğini'' ifade eden Independent, Irak yönetiminin elinde kitle imha silahı bulunduğunu kanıtlama sorumluluğunun tamamen koalisyon güçlerine düştüğünü yazdı. 
     ''Bir an önce bu saldırının yasadışı olmadığını bilmeye ihtiyacımız var'' ifadesini kullanan gazete, bunun yapılamaması halinde parlamentonun savaşa yol açan istihbaratı veren istihbarat servislerinin hakkında soruşturma açtırmakta haklı olacağını savundu. 
     





</TEXT>
</DOC>
