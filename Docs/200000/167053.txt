<DOC>
<DOCNO> 167053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sondun12.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle gaf görülmedi Kadınlar tecavüze davetiye çıkarıyor... 
</HEADLINE>
<TEXT>

     Japonya'da, kadın-erkek eşitliğinden sorumlu bakanın, ''birçok kadının kışkırtıcı giyim tarzıyla tecavüzü davet ettiğini'' söylemesi tepkilere yol açtı. 
     Aynı zamanda hükümet sözcüsü olan Yasuo Fukuda'nın, ''Bu tür görünüme sahip kadınlar hatalı. Çünkü erkekler siyah panterlerdir'' şeklindeki açıklaması, bir dergide yayımlandı. 
     Ancak bakanın bu sözleri, özellikle kadın milletvekilleri arasında büyük tepkiye yol açtı. Kadın milletvekilleri, resmi protestoda bulunmayı düşündüklerini söylediler. 
     Parlamento oturumunda sözleriyle ilgili soruları yanıtlayan Fukuda, niyetinin tecavüzü savunmak olmadığını belirterek kendini savunmaya çalıştı. 
     Ancak muhalefetteki Demokratik Parti'nin kadın milletvekillerinden Tomiko Okazaki, bu açıklamadan tatmin olmadıklarını ifade ederek, ''Fukuda'nın suçu işleyene değil, güçsüz durumdaki kişiye attığını düşündüklerini'' söyledi. 

     
</TEXT>
</DOC>
