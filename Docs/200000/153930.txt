<DOC>
<DOCNO> 153930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/yasam/yas05.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İbo'yu unuttuğu defteri kurtardı 
</HEADLINE>
<TEXT>

Küçük İbrahim ve Ebru'yu babaları bisikletle okula götürecekti ama İbo defterini unutunca eve döndü. Babası ve ablası bir aracın altında kaldı... 
     SÜHEYLA GÖZDERELİLER Yalova DHA 

     Yalova'da kader bir baba ile kızının canını aldı, bir miniğin yüzüne güldü. 
     Yalova'nın Özlem Mahallesi'nde oturan ve üç çocuğunun okuduğu Orgeneral Selahattin Risalet Demircioğlu İlköğretim Okulu'nun karşısında bakkallık yapan Mehmet Şerif Gültepe 45 , dün çocukları Ebru ve İbrahim'i bisikletle okula götürecekti. Gültepe, eşi Fevziye ile vedalaştıktan sonra, kızı Ebru'yu 11 bisikletin arkasına, oğlu İbrahim'i de 8 gidona bindirerek yola çıktı. 
     
     Bisikletten indi 
     Evden birkaç metre uzakta defterini unuttuğunu fark eden İbrahim, yürüyerek okula gideceğini söyleyerek bisikletten indi. Yalova - Termal karayolunda yoluna devam eden baba Gültepe'nin kullandığı bisiklete, sürücüsünün kimliği ve plakası belirlenemeyen bir kamyonet arkadan çarptı. 
     Bisikletle birlikte sürüklenen baba Gültepe ile kızı Ebru olay yerinde can verdi, kamyonet sürücüsü ise kazanın ardından kaçtı. 
     
     Sürücü aranıyor 
     Okula gitmek için daha önceden yola çıkan büyük abla Emine 13 , annesi ve son anda bisikletten inen İbrahim, kaza yerine geldiklerinde gözyaşlarına boğuldu. Acı haber 5 C sınıfında okuyan Ebru'nun okulunda arkadaşlarını hıçkırıklar içinde bırakırken, okulun müdürü Adalet Konrot, "Çok üzgünüz. Ebru çok çalışkan bir öğrencimizdi" dedi. 
     Bu arada kaza yerinde toplanan cam parçalarından, baba kızın canını alan aracın markasını belirleyen polis, kaçan sürücünün peşine düştü. 
     
     


YAŞAM 


















</TEXT>
</DOC>
