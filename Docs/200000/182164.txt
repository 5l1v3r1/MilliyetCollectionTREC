<DOC>
<DOCNO> 182164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sontur26.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Bakkaldan az vergi veren kuyumcu görmek istemiyoruz 
</HEADLINE>
<TEXT>

     Başbakan Recep Tayyip Erdoğan, ''Bakkal dükkanından daha az vergi veren kuyumcu görmek istemediklerini'' söyledi. 
     Erdoğan, TÜYAP'ın, İstanbul Kuyumcular Odası'nın desteğiyle Beylikdüzü Tüyap Fuar ve Kongre Merkezi'nde düzenlediği ''Uluslararası Mücevher, Altın, Gümüş Takı, Saat ve Ekipman Fuarı''nın Gold İstanbul 2003 açılış törenine katıldı. 
     Törende yaptığı konuşmada, 24 Nisan 2003'te 4842 sayılı Kanun'un 5. maddesinde yaptıkları değişiklikle, kuyumculuk sektörünün kurulduğu günden bu yana en büyük sorunu olan haksız vergilendirmeyi çözümlediklerini anlatan Başbakan Erdoğan, artık kuyumcuların, altının sürekli değer artışı nedeniyle verdikleri vergilerden kurtulduklarını ifade etti. 
     Başbakan Erdoğan, hiçbir hükümetin yıllardır bu sorunun yanına yaklaşamadığını, telaffuz bile edemediğini ve müzakere başlatamadığını vurguladı. 59. Hükümet'in, 5 ay gibi kısa bir süre içinde bu ''cesaret edilemez'' sorunu çözerek iki şeyi ispatladığını kaydeden Başbakan Erdoğan, şöyle konuştu 
     ''Birincisi, hiçbir iktidarın bırakın çözmeyi, konuşmaya bile cesaret edemediği sorunları, lafı bir kenara bırakıp çözdük. Bu ülke, sadece konuşmakla ömrünü geçiren iktidarlar gördü. İktidarımız, laf değil çözüm üretmenin peşindedir. 
     İkincisi ise gelir gelmez bu sektöre ne kadar önem verdiğimizi de ispatlamış olduk. Biz bu sektöre önem veriyoruz. Yaklaşık 300 bin istihdamı, 1 milyar 800 milyon dolarlık ihracatıyla Türk ekonomisine böyle bir girdiyi sağlayan müteşebbisleri bir kenara koymak mümkün değil. 
     Bir şeyi özellikle söylüyorum altını çizdiğim konu vergi... Hükümet olarak vergi konusunda üstümüze düşeni yaptık, yapıyoruz, yapacağız. Artık bundan sonra kuyumcunun da hiçbir bahanesi kalmıyor. Bakkal dükkanından daha az vergi veren kuyumcu görmek istemiyoruz. Bunu da başarmamız lazım. Doğrusu sektöre bunu yakıştıramıyorum. Anadolu'da güzel bir tabir var 'ağanın eli tutulmaz'' diye. Sizlerin de bunu göstermeniz lazım. Sizlerin artık bu bilinçle hareket edip, tüm işlemlerinizi kayıt altına almak suretiyle bu ülkede nasıl bir örnek sektör olduğunuzu ortaya koymanız lazım.'' 
     
</TEXT>
</DOC>
