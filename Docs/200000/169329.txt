<DOC>
<DOCNO> 169329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sonspo02.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Almanya'ya gitti... 
</HEADLINE>
<TEXT>

     Yeni sezon hazırlıklarının ilk etabını İstanbul'da tamamlayan Fenerbahçe, ikinci etap kamp çalışmaları için Almanya'ya gitti. 
     Sabah saatlerinde Düsseldorf kentine hareket eden sarı-lacivertli ekip, buradan yaklaşık 80 kilometre uzaklıktaki Köln kenti yakınlarındaki Bitburg Spor Okulu'na geçecek ve 22 Temmuz'a kadar çalışmalarını burada sürdürecek. Daha sonra Castrop-Rauxel'deki Goldschmiedring Mercure Otel'de kampa girecek olan Fenerbahçe, 28 Temmuz'da İstanbul'a dönecek ve 8 Ağustos'ta start alacak 2003-2004 sezonu için hazırlıklarını İstanbul'da tamamlayacak. Sarı-lacivertliler, 14 günlük kamp boyunca 5 hazırlık maçı oynayacak. 
     Almanya yolculuğu öncesi Atatürk Havalimanı'nda Fenerbahçeliler Birliği, hazırladıkları sarı-lacivertli pastayı teknik direktör Christoph Daum'a kestirdi. 
     Sarı-lacivertli futbolcular ise, Almanya kampında iyi bir hazırlık dönemi geçirmek istediklerini söylediler. Yusuf, teknik direktör Daum ve Fenerbahçe yönetimine, kendisini yeniden takıma kazandırdıkları için teşekkür ettiğini belirterek, ''Benimle yola devam etmek istediler. Ben de bundan sonra Fenerbahçe'nin başarısı için elimden geleni yapacağım'' dedi. 
     Kemal de ilk etap çalışmalarını Samandıra Tesisleri'nde gerçekleştirdiklerini belirterek, ''Çok güzel bir çalışma ortamı oldu. Fizik ve kondüsyon çalışması yaptık. ikinci etapta hazırlık maçları oynayacağız. İnşaallah başarılı oluruz'' diye konuştu. 
     Fenerbahçe, Almanya'da bulunduğu süre içerisinde 16 Temmuz Çarşamba günü Waldhof Mannheim, 20 Temmuz Pazar günü Allemania Aachen, 23 Temmuz Çarşamba günü Bochum, 26 Temmuz Cumartesi günü Arminia Bielefeld ve 27 Temmuz Pazar günü Rot-Weiss Essen takımlarıyla hazırlık maçları yapacak. 
     
</TEXT>
</DOC>
