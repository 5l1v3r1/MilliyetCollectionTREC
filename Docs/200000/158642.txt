<DOC>
<DOCNO> 158642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/yazar/altan.html </URL>
<DATE> 2003/05/24/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Takke kayıyor, kel görünüyor sanki... 
</HEADLINE>
<TEXT>

     Örneğin Yargıtay Başkanı Eraslan Özkaya 
     - Yargı bağımsız değil, demiş. 
     Atatürk ilke ve inkılapları doğrultusunda, yargının da bağımsız olması gerekmez miydi Ama en yetkili ağız söylüyor işte, yargı bağımsız değilmiş... 
     Yargının bağları, daha doğrusu dizginleri, acaba kimlerin elinde Kimler istemiyor yargının bağımsızlaşmasını 
     Atanmışlar mı, seçilmişler mi, yoksa çaktırmadan her ikisi birden mi 
     Kimbilir 
     
     Susurluk davası kahramanlarından DYP eski milletvekili Sedat Bucak, dokunulmazlığı kalktığı için mahkemeye çıkmış ve kendisinin, devlet yetkililerince verilen görevleri yaptığını söylemiş... 
     Üst düzey polis ve komutanlar gelip gidermiş evine... 
     Bütün bunların, Atatürk ilke ve inkılapları doğrultusunda uygulamalar olup olmadığına, bilmiyoruz kararı kimler verir .. 
     
     Ankara 9. Ağır Ceza Mahkemesi Başkanı Ömer Yılmaz Çamlıbel de, vaktiyle Refah Partisi'nin aldığı trilyonluk Hazine yardımının, sırrakadem basmasıyla ilgili olarak açılan davada tanık ve sanıkların "milletvekili dokunulmazlığı"na sığınarak, mahkemeye gelmeyişlerinden yakınmış. 
     - Dokunulmazlıklar ne zaman kaldırılacak, elimiz kolumuz bağlı, demiş. 
     Atatürk ilke ve inkılapları doğrultusunda, gele gele bakın nerelere gelmişiz, fena mı 
     Aynı doğrultuda yapılmış askeri darbelerde de, hukukun evrensel ilkelerini tuvalet kağıdı olarak kullanmak, hep ön plana çıkmıştı... 
     
     Bu arada, İnsan Hakları Derneği'nin savaşı eleştiren basın açıklamasına katılmış beş liseli, okuldan atılmış. 
     Oysa savcılık gözaltına alınarak üç gün sorgulanan gençlere dava açmaya gerek olmadığına karar vermiş... 
     Beş liseli gencin hayatları üstüne kezzap dökülmesi, Atatürk ilke ve inkılapları doğrultusunda mıdır, değil midir biz kestiremediğimiz için, ustura kullanmakta çok yetenekli olan "önemliler"imizin, usturasına havale ediyoruz konuyu hemen kesip, kestirsinler, diye... 
     
     Bir de Hülya Kılıç'ın, elektronik postayla gönderdiği bir liste var önümde. Liste şu sözlerle başlıyor 
     "500 kişiden biraz fazla çalışanı olan ve bu çalışanların şu suçları işlemiş olduğu bir kurum - şirket düşünün 
     1- 29 kişi eşine karşı şiddet kullanmakla suçlanmış. 
     2- 7 kişi sahtekarlık suçundan tutuklanmış. 
     3- 19 kişi karşılıksız çek yazmaktan suçlu. 
     4- 117 kişi, doğrudan veya dolaylı olarak en az iki işinde iflas etmiş. 
     5- 3 kişi tecavüzden yatmış. 
     6- 71 kişi kötü kredi geçmişi sebebiyle kredi kartı alamıyor. 
     7- 14 kişi uyuşturucu ile ilgili suçlardan tutuklanmış. 
     8- 8 kişi mağazada hırsızlık yaptığı için tutuklanmış. 
     9- 21 kişi halen bir davada sanık olarak yargılanıyor. 
     10- 84 kişi geçen sene içinde sarhoş olarak araç kullanmaktan tutuklandı... 
     Bunun hangi kurum - şirket olabileceğini tahmin edebilir misiniz Vs..." 
     TBMM Başkanı Arınç'a da sormalı bu soruyu belki tahmin edebilir o... 
     Tabii Atatürk ilke ve inkılapları doğrultusunda... 
     
     Üç beş gün önce Prof. Eser Karakaş adam başına tüketilen diş macunundan, adam başına tüketilen kağıda, kaç kişiye bir doktor düştüğüne kadar tam 300 kalemlik bir inceleme sonunda saptanan "yaşam kalitesi" kriterlerine göre, Türkiye'nin, 173 devlet arasında 85. sırada olduğunu söylüyordu. Uruguay 40. sıradaymış... 
     Ve Karakaş şu dilekte bulunuyordu 
     - Dileriz 2023'te, yani Cumhuriyet'in 100. yıldönümünde Türkiye de, 85. sıradan, 40. sıraya çıkmış, yani Uruguay'ın bugünkü düzeyine gelmiş olur. 
     Bizden de 
     - Amin, demek... 
     Ve yine tabii Atatürk ilke ve inkılapları doğrultusunda... 
     
     

</TEXT>
</DOC>
