<DOC>
<DOCNO> 180009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/soneko07.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
40 milyar dolarlık yeni medya imparatorluğu kuruluyor.. 
</HEADLINE>
<TEXT>

     Amerikan NBC kanalı ile Fransız Vivendi Universal şirketinin yeni bir ortaklık kurmaya hazırlandıkları ve bunun sonucunda 40 milyar dolar değerinde yeni bir medya devinin ortaya çıkacağı bildirildi. 
     Los Angeles Times gazetesinin haberine göre, NBC'nin bugün New York'da yapılacak müzakereler sonunda, merkezi Fransa'da bulunan Vivendi Universal şirketinin ABD'deki varlıklarını satın alarak bu kuruluşla ortak olması bekleniyor. 
     NBC'nin satın almayı planladığı malvarlıkları arasında Universal stüdyoları, eğlence parkları, geniş bir film kütüphanesi, USA Network adlı televizyon kanalı ve Universal müzik grubu bulunuyor. 
     Gazete, Vivendi'nin CEO'su Jean-Rene Fourtou'nun, yönetim kurulu üyelerinden NBC ile ortaklığa ''evet'' demelerini isteyeceğini de yazdı. 
     Haberde, gerçekleştiği takdirde kurulacak medya imparatorluğunun değerinin 40 milyar dolar olacağı da vurgulandı. 
     
</TEXT>
</DOC>
