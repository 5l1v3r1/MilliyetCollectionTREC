<DOC>
<DOCNO> 152207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/ekonomi/eko02.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hiper zirve toplanıyor 
</HEADLINE>
<TEXT>

Hükümetin, hipermarketler yasa tasarısını raftan indirmesi, perakende zincirlerini harekete geçirdi. Aralarında Demir Sabancı, Şaban Erdikler'in de bulunduğu bir grup işadamı bugün Bakan Coşkun ile biraraya gelecek 
     EYLEM TÜRK 

     Perakende sektörünün önde gelen isimleri, 57'nci hükümet döneminde gündeme getirilen ancak tepkiler üzerine rafa kaldırılan, 'Hipermarketler Yasası' konusunda görüşlerini aktarmak için, Sanayi ve Ticaret Bakanı Ali Coşkun ile İstanbul'da biraraya gelecek. 
     Öğlen saatlerinde yapılacak toplantıya Metro Grossmarket'in Genel Müdürü Hakan Ergin, Yabancı Sermaye Derneği Başkanı Şaban Erdikler, Alışveriş Merkezleri ve Perakendeciler Derneği AMPD Başkanı Demir Sabancı, TÜSİAD Tüketici Hakları Çalışma Grubu Başkanı Nurdan Tümbek ve TÜSİAD Sosyal İşler Komisyon Başkanı Şadi Gücüm'ün katılması bekleniyor. 
     
     Görüşlerini sunacaklar 
     Bilindiği gibi Sanayi ve Ticaret Bakanı Ali Coşkun'un isteği üzerine yeniden ele alınan, "Tüketim maddeleri ve ihtiyaç maddelerinin satışı ile iştigal eden büyük mağazaların kurulmasının izne bağlanması hakkındaki kanun tasarısı" ilgili kesimlerin görüşüne açılmıştı. 
     Konuyla ilgili bir raporun da sunulacağı toplantıda, organize perakende sektörünün şehir dışına çıkarılmasının, tüketiciye büyük zarar getireceği vurgulanacak. Tüketicilerin organize perakendecileri tercih etmelerinin en önemli sebeplerinden birisinin perakende mağazalarının yakınlığı olduğunun dile getirileceği toplantıda, Türkiye'de pazar liderinin yüzde 70 payla geleneksel perakendeciler olduğu, gelişmiş ülkelerde ise bu durumun tam tersi olduğu ifade edilecek. 
     Ekonominin ancak organize perakende zincirleri sayesinde büyük ölçüde kayıt altına alınarak vergilendirilebildiğine değinilecek toplantıda, Bakan Ali Coşkun'a şu görüşler iletilecek "Organize perakende istihdamın artmasında ve yabancı sermaye açısından önem taşıyor. Organize perakende, Türkiye'ye gerek yeni yatırımlar, gerekse iştirakler kanalıyla önemli katkılar sağlayacaktır." 
     

</TEXT>
</DOC>
