<DOC>
<DOCNO> 188887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/ekonomi/eko03.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell'den Hazine'ye 586 trilyon 
</HEADLINE>
<TEXT>

   Arabağlantı gelirleri konusunda açtığı tahkim davasını kaybeden Turkcell, Hazine'ye 586 trilyon lira ödeyecek 
   ANKARA Milliyet 
   
   Turkcel ve Telsim'in, sektöre rakip şirketlerin dahil olmasını zorlaştıran girişimleri uluslararası tahkim mahkemesinden geri döndü. Turkcell, arabağlantı roaming gelirlerinden Hazine'ye pay vermemek için açtığı tahkim davasını kaybetti. 
   Telekomünikasyon Kurumu TK İkinci Başkanı Abdullah Raşit Gülhan Turkcell'in davayı nasıl kaybettiğini düzenlediği sohbet toplantısında açıkladı. Gülhan'ın verdiği bilgilere göre davayı kaybeden Turkcell bundan sonra diğer operatörlerin abonelerine kendi sistemini kullandırmak durumunda kalacak. Ayrıca Turkcell 2002 yılı arabağlantı gelirlerinden 586 trilyon lirayı Hazine'ye ödeyecek. 
   Sektördeki en büyük ikinci şirket konumundaki Telsim de arabağlantı gelirleriyle ilgili olmak üzere TK aleyhine dava açmıştı. Gülhan büyük olasılıkla bu davanın da TK lehine sonuçlanacağını belirterek "Turkcell davası emsal niteliği taşıyor. Davayı kazanırsak Telsim'den de Turkcell'in aktardığı kadar yüksek bir miktar kadar olmasa da Hazine'ye önemli bir kaynak aktarılacak" diye konuştu. 
   Gülhan, "Telsim'den bu parayı tahsil edebilecek misiniz " şeklindeki soruya, "Telsim bunu kendi finansal prosedörü içinde halleder. Ödemek zorunda" yanıtını verdi. 
   
   Telsim'in lisansının iptali 
   Telsim'in lisansının iptali konusunun yakında gündeme alınacağını ifade eden Gülhan, Sanayi Bakanlığı, Bankacılık Düzenleme ve Denetleme Kurumu ile Sermaye Piyasası Kurulu'na yazdıkları yazıların, cevaplarının henüz kendilerine ulaşmadığını belirtti. Beş yılını doldurmuş şirketlerin kurum izni olmadan hisse devredebileceğini dile getiren Gülhan, "Bizim için önemli olan Telsim'in hizmetinin devam etmesi. Haberleşmenin serbest bir ortamda yapılmasını isteriz. Telsim'de hisselerin kime devredildiği değil, devredilenlerin terör suçu işleyip işlemediği önemli" dedi. 
   
   
</TEXT>
</DOC>
