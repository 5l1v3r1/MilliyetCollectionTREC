<DOC>
<DOCNO> 166436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sonspo32.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakeme yumruk atan kaleciye 4 ay hapis cezası... 
</HEADLINE>
<TEXT>

     Balıkesir'de yapılan bir futbol karşılaşmasında, maçın hakemine küfür ederek yumruklu saldırıda bulunan kaleci, 4 ay 20 gün hapis cezasına çarptırıldı. 
     Balıkesir Ali Hikmetpaşa Spor Tesisleri'nde, Balıkesir Turizm İşletmeciliği ve Otelcilik Yüksek Okulu BTİOYO ile Balıkesir Mühendislik ve Mimarlık Fakültesi arasında 21 Ekim 2002'de yapılan futbol karşılaşmasında, BTİOYO kalecisi Barış Bayram, maçı yöneten Balıkesir bölgesi hakemlerinden Baki Büyükmertoğlu'na küfür etti. 
     Bu davranışı karşısında Büyükmertoğlu tarafından kırmızı kartla cezalandırılan Barış Bayram, hırçınlığını daha da artırarak, hakeme yumruklu saldırıda bulundu. 
     Büyükmertoğlu'nun suç duyurusu üzerine hakkında dava açılan Barış Bayram, yargılandığı Balıkesir Asliye Ceza Mahkemesi'nce darp ve hakaret suçlarından 4 ay 20 gün hapis cezasına çarptırıldı. Mahkeme, daha sonra bu cezayı 480 milyon lira ağır para cezasına çevirdi. 
     Türkiye Faal Futbol Hakemleri ve Gözlemcileri Derneği Balıkesir Şubesi Başkanı Zafer Çakır, mahkemenin kararını ''hukuk zaferi'' olarak yorumlarken, kararın caydırıcı nitelik taşıdığına inandığını söyledi. 
     Spor müsabakalarının dostluk ve kardeşlik içinde yapılması gerektiğini ve fair-play olgusunun öne çıktığı bir dönemde saha içinde spor ahlakıyla bağdaşmayan olayların üzüntü verdiğini ifade eden Çakır, ''Verilen cezanın, bundan sonra çıkacak olaylara ve yapılacak saldırılara karşı mutlaka caydırıcı olacağına inanıyoruz. Müsabakalara çıkan sporcuların da, bu duygu, düşünce ve sorumluluk içinde hareket edeceklerini düşünüyoruz'' dedi. 
     
</TEXT>
</DOC>
