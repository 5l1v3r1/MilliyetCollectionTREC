<DOC>
<DOCNO> 151392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sonspo07.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan yağlı güreşi de sahiplendi... 
</HEADLINE>
<TEXT>

     Yunanistan, Türklerin ata sporu olarak bilinen ve en eski gelenekleri arasında yer alan yağlı güreşe sahiplenmeye çalışıyor. 
     2004 yılında evsahipliğini yapacağı 28. Yaz Olimpiyat Oyunları öncesi kendi kültürünü tüm dünyaya tanıtabilmek için çalışmalarına hız veren Yunanistan, bu bağlamda Atina'da yağlı güreş gösterileri düzenlemeye hazırlanıyor. 
     Yunanistan Olimpiyat Komitesi, Atina Olimpiyatları'nın başlamasına kısa bir süre kala yapılması planlanan yağlı güreş organizasyonları için Türkiye'nin yanısıra, Bulgaristan ve Makedonya gibi ülkelerden yardım talebinde bulundu. Yunanistan Olimpiyat Komitesi, Güreş Federasyonu'na gönderdiği yazıda, Atina'daki yağlı güreş gösterilerine özellikle Kırkpınar başpehlivanlarının gönderilmesini istedi. 
     
     AYHAN ''BU OYUNA ALET OLMAYIZ'' 
     Yunanistan'ın, Olimpiyat Oyunları öncesi yağlı güreş gösterileri düzenlemeyi planlamasının altında, bu sporu kendi kültürünün bir parçası gibi gösterme çabalarının yattığını ifade eden Güreş Federasyonu'nun yağlı güreşten sorumlu asbaşkanı Mehmet Ayhan, ''Böyle bir oyuna alet olmayız'' dedi. 
     Edirne'de her yıl düzenlenen Geleneksel Kırkpınar Yağlı Güreşleri'nin, dünyanın en eski spor organizasyonu olduğunu ve Türkiye'nin her yerinde yağlı güreş turnuvaları yapıldığını hatırlatan Ayhan, şunları söyledi 
     ''3. Dünya Yağlı Güreş Şampiyonası'nı da bu yıl Antalya'nın Elmalı ilçesinde düzenleyeceğiz. Bu sporu, Türkiye dışındaki ülkelerde de yine orada yaşayan Türkler yapıyor. Yağlı güreş, Türk ulusunun ata sporudur. Yunanistan'ın hangi gerekçeyle bu geleneğimize sahip çıkmaya çalıştığını anlayamıyoruz.'' Ayhan, bir başka zaman, artniyet taşımaksızın yağlı güreş turnuvası düzenlemek istemesi durumunda, Yunanistan'a gerekli her türlü desteği sağlayacaklarını da sözlerine ekledi. 
     





</TEXT>
</DOC>
