<DOC>
<DOCNO> 179745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sondun17.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Kadek, Eve Dönüş Yasası'ndan dolayı panikte.." 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, ''terör örgütünün son günlerdeki haykırışlarının, eve dönüş yasası nedeniyle yaşadığı paniğin sonucu olduğunu'' söyledi. Irak'a asker gönderme konusunda risk analizleri yapmayı sürdürdüklerini de kaydeden Gül, ''Şu anda kesin bir karar almış değiliz'' dedi. 
     Resmi bir ziyaret için Avusturya'nın başkenti Viyana'da bulunan Dışişleri Bakanı Abdullah Gül, Avusturya Dışişleri Bakanı Betina Ferrero-Waldner ile bir araya geldi. 
     Gül, tarihi Palavicini Sarayı'nda yapılan ve iki ülke heyetlerinin de katıldığı görüşmede, Türkiye-AB ilişkileri, hükümetin çıkardığı 6. ve 7. uyum paketi ve Türkiye-Avusturya ekonomik ilişkileri konusunda bilgi verdi. 
     Avusturya'nın Türkiye'nin önemli bir ortağı olduğunu vurgulayan Gül, Türkiye'de dinamik bir pazar olduğunu belirterek, Avusturyalı yatırımcıları Türkiye'ye yatırım yapmaya çağırdı. 
     Reform paketlerinin yabancı yatırımcılara daha cazip olanaklar sunduğunu belirten Gül, Avusturya'dan Türkiye'ye çok sayıda turist geldiğini ve bu turistlerin Türkiye'ye ''aşık olarak'' döndüklerini söyledi. 
     Türkiye ile Avusturya arasındaki ticaret hacmine de değinen Gül, Türkiye üzerinden geçecek doğalgazın Batı'ya Avusturya üzerinden aktarılacağını belirtti. 
     Gül, hükümetin, Kopenhag kriterlerinin ekonomi boyutunu da önemsediğini ve bu konuda önemli bazı reformlar yapıldığını da anlattı. 
     Gül'ün verdiği bilgilerin ardından Avusturyalı bakan, ''Türk hükümetinin çıkardığı reform paketlerinden çok etkilendiğini, tabii ki bu paketlerin aynı titizlikle uygulanmasının da önemli olduğunu'' söyledi. 
     Avusturya-Türkiye ilişkilerini değerlendiren Ferrero-Waldner, Başbakan Recep Tayyip Erdoğan'ın Temmuz ayında yaptığı Avusturya ziyaretinden sonra Dışişleri Bakanı Gül'ün kendilerini ziyaret etmesinin önemli olduğunu vurguladı. 
     Avusturyalı bakan, ülkedeki Türk toplumunun da iki ülke ilişkilerine olumlu katkıda bulunduğunu söyledi. 
     Türkiye ile Avusturya arasında 1 milyar dolarlık ticaret hacmi bulunduğunu, bunun artırılmasını arzuladıklarını söyleyen Ferrero-Waldner, 9-10 Ekim günlerinde Ankara'da yapılacak Karma Ekonomik Komisyon toplantısında ticaret hacminin artırılması konusunun ele alınacağını ifade etti. 
     Avusturyalı Bakan, iki ülke arasındaki çifte vergilendirmenin önlenmesi anlaşmasının yenilenmesi gerektiğini de kaydetti. 
     Ferrero-Waldner, iki ülke arasında kültürel ilişkilerin de olumlu yönde geliştiğini, özellikle Avusturyalı arkeologların Efes harabelerinde yaptıkları kazıların, kültürel ilişkilerin gelişmesinde büyük rol oynadığını ifade etti. 
     İki bakanın daha düzenlediği ortak basın toplantısında, Avusturyalı gazeteciler, Bakan Gül'e özellikle PKK terörü, genel af ve Türkiye'nin Irak'a asker göndermesi konularında sorular yöneltti. 
     Hükümetin çıkardığı eve dönüş yasasının PKK KADEK mensubu tüm kişileri kapsayıp kapsamadığına ilişkin bir soruya Gül, ''Biz terörden çok çektik. Eve dönüş yasası teröre bulaşmamış, insan hayatına kast etmemiş kişileri kapsamaktadır. Bölücülüğe hiçbir zaman izin vermeyeceğiz. Bölücü terör örgütünün son günlerdeki haykırışları, eve dönüş yasası nedeniyle yaşadığı paniğin sonucudur'' yanıtını verdi. 
     Gül, Irak'a asker gönderilmesiyle ilgili bir soruyu ise, ''Irak için risk analizleri yapmayı sürdürüyoruz. Şu anda kesin bir karar almış değiliz'' diye yanıtladı. 
     Abdullah Gül, hükümetin çıkardığı uyum paketlerinin Türk halkı istediği için hazırlandığını, bu paketlerle Kopenhag kriterlerinin de yerine getirildiğini sözlerine ekledi. 
     Avusturyalı Bakan da, AB'nin Türkiye ile müzakerelere başlama takviminin değişip değişmeyeceğine ilişkin bir soruya karşılık, ''AB Türkiye'den 2004 yılı sonuna kadar reform paketini tamamlamasını talep etmişti. AB'nin müzakere takvimini değiştirmesine şu anda gerek olmadığını görüyorum'' dedi. 
     Basın toplantısında Avusturya'daki Türk işçilerinin Türkiye'de yaşayan çocuklarına aile yardımı verilmesi konusundaki görüşmelerin hangi aşamada olduğunu soran bir gazeteciye, Ferrero-Waldner, ''iki ülke arasındaki bu sorunun hakeme havale edildiğini, karşılıklı öneriler çerçevesinde bu sorunun kısa sürede çözüme ulaşacağını umduğunu'' söyledi. 
     Bu arada Dışişleri Bakanı Gül, ikili görüşmeler sırasında Avusturyalı dengini Türkiye'ye davet etti. 
     
</TEXT>
</DOC>
