<DOC>
<DOCNO> 199287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sonspo02.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tugay Milli Takımı bıraktı 
</HEADLINE>
<TEXT>

     İngiltere'nin Blackburn Rovers takımında oynayan Tugay Kerimoğlu, A Milli Futbol Takımı'nı bırakma kararı aldığını açıkladı. 
     1990 yılında İrlanda Cumhuriyeti ile yapılan maçta ilk kez tanıştığı milli formayı 92 kez giyen Tugay Kerimoğlu, menajeri aracılığıyla yaptığı açıklamada, şu ifadelere yer verdi 
     ''Artık, bugün yetişmekte olan genç ve yetenekli oyunculara Milli Takım'da yer alma fırsatlarını yaratma zamanının geldiğini düşünüyorum. Takım arkadaşlarımla birlikte elde ettiğim başarılar ve beraberinde gelen mutlulukları, bu parlak oyuncu adaylarının devam ettireceği inancındayım. Onların yalnızca çabalarımızı sürdürmekle kalmayıp, aynı zamanda Türk futbolunu 2006 Dünya Kupası'nda daha ileri noktalara taşıyacaklarına olan inancım sonsuz.'' A Milli Futbol Takımı'nın Letonya'ya elenerek Avrupa Şampiyonası'na katılamamasına da değinen Tugay, şöyle devam etti 
     ''Portekiz'e gidememiş olmamızın hepimiz için büyük hayal kırıklığı olduğu doğru, ancak bu şekilde düşünmemek lazım. Şu an futbol hayatımın en mutlu dönemini yaşıyorum ve İngiltere 1. Ligi'ndeki gelecek 3 yılı dört gözle bekliyorum. Uluslararası kariyerim süresince bana ve Milli Takım'a verdikleri paha biçilmez destek için Türk halkına sonsuz teşekkürler.'' 

     
</TEXT>
</DOC>
