<DOC>
<DOCNO> 155549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sondun05.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Dışilişliler Direktörü Dawson "Program yolunda.." 
</HEADLINE>
<TEXT>

     Uluslararası Para Fonu'nun IMF Dışilişkiler Direktörü Tom Dawson, Türk hükümetinin ekonomik programa devam etme kararlılığını açıkça ortaya koyduğunu ve programın yolunda olduğunu söyledi. 
     Dawson, IMF merkezinde düzenlediği basın toplantısında, bir gazetecinin, IMF Birinci Başkan Yardımcısı Anne Krueger'in açıklamasında, daha önce de dile getirilen bazı endişelerin yer aldığını ve ilerleme kaydedilemediğini söylemesi üzerine, ''ben bu söylediğinizin adil bir yaklaşım olduğunu sanmıyorum'' dedi. 
     Tom Dawson, köklü bazı problemler olduğunu ve bunları çözmenin zaman alacağını belirtmekle birlikte, ''bence yol açık. Hükümet, programı devam ettirme kararlılığını açıkça ifade etti ve bu sözün gereğince, program yolunda'' dedi. 
     Dawson, bazı konular olduğunu ve Krueger'in açıklamasında bu problemlerin sıralandığını belirtirken, ''mesela borç yükü, bir gecede çözülebilecek bir şey değil. Bu konular zaman alacak. Krueger'in açıklamasında da belirtildiği gibi, çok iyi bir ziyaret oldu ve hükümet, programa kararlılığını yineledi. Hükümetin üzerinde çalışmayı sürdürmesi gereken konular var. Bunlar da zaten açıklamada sıralandı'' diye konuştu. 
     Tom Dawson, yapılacak çok şey olduğunu da kaydetti. 
     
</TEXT>
</DOC>
