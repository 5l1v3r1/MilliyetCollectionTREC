<DOC>
<DOCNO> 170288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sontur29.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtdışı umudu Aydıncık'ta son buldu... 
</HEADLINE>
<TEXT>

     Mersin'in Aydıncık İlçesi'nde, yurtdışına tekneyle kaçak olarak gitmeye çalışan, ancak batma tehlikesi yaşanınca sahile bırakılan 150 kişi yakalandı. 
     İl Jandarma Komutanlığı yetkililerinden aldığı bilgiye göre, Aydıncık-Mersin karayolunda çok sayıda insan bulunduğu yönünde ''156 İmdat'' telefonuna yapılan ihbar üzerine, ekipler operasyon düzenlediler. 
     Yetkililer, bu kapsamdaki çalışmalar sonucu, yol üzerinde ve Aydıncık sahil kesiminde, çoğunluğu Güney ve Doğu Anadolu bölgelerinden oldukları belirlenen 150 kişiyi gözaltına aldılar. 
     Gözaltına alınanların ifadelerinde, Gülnar'ın Ovacık mevkiinden, ödedikleri çeşitli miktarlardaki para karşılığında İtalya'ya gitme umuduyla anlaştıkları kişilerce bir tekneye bindirildiklerini söyledikleri bildirildi. 
     Teknede yaklaşık 250 kişinin bulunduğunu belirten sanıkların, ancak, denize açıldıklarında dalgaların yüksek olması nedeniyle başarılı olamadıklarını, tekne kaptanının 4 gün boyunca çabasının sürdüğünü, batma tehlikesi yaşanınca da Aydıncık İlçesi'nin Sancakburnu mevkiinde kendilerini sahile çıkardıklarını ifade ettikleri kaydedildi. 
     Yetkililer, olayla ilgili soruşturmanın ve sanıkların ifadelerinin sürdürüldüğünü, teknenin ve organizasyonu gerçekleştirenlerin bulunmasına çalışıldığını belirttiler. 
     
</TEXT>
</DOC>
