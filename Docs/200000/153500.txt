<DOC>
<DOCNO> 153500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/soneko18.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Irak'la çok daha fazla iş yapabilme imkanına sahibiz 
</HEADLINE>
<TEXT>

     Çevre Bakanı Kürşad Tüzmen, Irak ile ortak paydalardan dolayı çok daha fazla iş yapabilme imkanına sahip olunduğunu belirterek, ''nerede kalmıştık diyeceğiz ve devam edeceğiz'' dedi. 
     Kürşad Tüzmen, Ankara Sanayi Odası'nın ASO Nisan ayı olağan meclis toplantısında yaptığı konuşmada, sınır komşularıyla olan ilişkilere bakıldığında, her zaman mal satacak ve inşaat yapacak yüzümüz olduğuna işaret eden Tüzmen, Irak konusunda ciddi, kişilikli bir duruş sergilendiğini vurguladı. Tüzmen, sözlerine şöyle devam etti 
     ''Biz ABD'nin devamlı müttefikimiz olduğunun bilincindeyiz. Aynı şekilde AB ülkelerinin de Irak'tan bir sürü alacağı olduğunun da bilincindeyiz. Sadece biz değiliz orada kontrat imzalayan. Rusya ve Çin'in yanı sıra AB ülkeleri de, Irak'ta çok sayıda kontrata imza atmış durumda. Çalışmalarımız devam ediyor. Ama bazı hesaplama hataları yapıldı zamanında. 
     Ancak biz her zaman, sırasında Irak ile aynı dili, aynı dini, aynı coğrafyayı ve aynı kültürü ve tarihi paylaştığımız bu ülkede başka ülkelere göre bu ortak paydalardan dolayı çok daha fazla iş yapabilme imkanına sahibiz. Nerede kalmıştık diyeceğiz ve devam edeceğiz başka çaremiz yok.'' Türkiye'nin bütün komşuları ile ticari ilişkilerini artırmak zorunda olduğunu kaydeden Tüzmen, bu şekilde etrafta bir güvenlik kuşağı oluşturmak zorunda olunduğuna dikkati çekti. Tüzmen, Türkiye'nin buradan arta kalan paralarla da, eğitime ve sağlığa biraz daha ağırlık vermek zorunda olduğunu belirtti. 
     
     İHRACAT VERİLERİ 

     Tüzmen bu arada, 1 Ocak-15 Nisan 2003 döneminde ihracatın geçen yılın aynı dönemine kıyasla yüzde 35.5 oranında artışla, 12.1 milyar dolar olarak gerçekleştiğini söyledi. 
     Bu dönemde Rusya, Ukrayna, Moldovya, Romanya, Mısır, Cezayir ile olan toplam ticarettteki artış oranının, aynı dönemde yüzde 36 seviyesine ulaştığını söyledi. Tüzmen, Rusya, Yunanistan, Suudi Arabistan, Suriye, Cezayir, Mısır, BAE ve Çin'e yapılan ihracatın ise yüzde 46 oranında artığını vurguladı. 
     Tüzmen, sanayi ürünleri ihracatının yüzde 36.2 oranında artarak 10.4 milyar dolar seviyesinde, hazır giyimi ve konfeksiyon ihracatının yüzde 28 oranında artarak 3 milyar dolar seviyesinde, taşıt araçları ana ve yan sanayii ihracatının yüzde 55 oranında artışla 1.8 milyar dolar olduğunu söyledi. 
     Tüzmen, elektrik elektronik ve makina ihracatı ile demir demirdışı metaller ihracatının yüzde 41, tekstil hammaddeleri ihracatının yüzde 24 oranında arttığını da kaydetti. 
     
     TL'NİN DEĞERLENMESİ 

     Çevre bakanı Tüzmen, Türk lirasının değerlenmesi ve TEFE oranının, Euro ve Doların artış oranının altında kalması dolayısıyla girdi maliyetlerinin arttığına da işaret etti. 
     Girdi maliyetlerinin aşağı doğru çekilmesi gerektiğini belirten Tüzmen, enerji maliyetlerinde ise ciddi bir azalmanın başladığını söyledi. 
     Finansal maliyetlerin de aşağı çekilmeye çalışıldığını anlatan Tüzmen, döviz kurlarının da kendi içerisinde dengeye kavuşacağını anlattı. 
     Tüzmen, Türk lirasının değerinin yükseldiği ortamda, ithalattaki artış hızının yükseleceğinin aşikar olduğunu da kaydetti. 
     
     "BAHAR HAVASI BAŞLADI" 

     Bakan Tüzmen, kendisinin de birkaç görevi üstlenmekten hiç bir şikayeti olmadığını ve her tarafa yetişmeye çalıştığını söyleyerek, meteorolojinin de şu anda kendine bağlı olduğunu hatırlattı. 
     ASO Başkanı Çağlayan'ın ''ekonomide bahar havası'' sözlerine yönelik, ''Hava raporlarının benden geçmesi lazım. Ben de bu dönemde böyle bir bakanlıkta olmaktan mutluyum. Çünkü gerçekten ekonomide bahar havasının başladığını söylüyorum ve özellikle hafta sonu havaların, daha da iyi olacağını sizlere bildiriyorum'' diye konuştu. 
     Ekonomik göstergelerde tedrici bir toparlanmanın başladığının görüldüğünü belirten Tüzmen, 2003 yılı için 40 milyar dolar tutarındaki hedefin rahatlıkla aşılacağını söyledi. 
     Hızla artan ihracat hedeflerinin, ihracatçıların yatırım ve üretim aşamalarında da desteklenmesini gerektirdiğini belirten Tüzmen, yatırım ve üretimde canlanmanın ana unsurunun, istikrar ve güven ortamı içinde düşük maliyetleri, cazip üretim imkanlarının ekonomiye kazandırılması olduğunu söyledi. 
     Siyasi istikrarın seçimle sağlandığını kaydeden Tüzmen, hükümetin uygulanan istikrar programı ve bu çerçevedeki yükümlülüklere uyulacağını gerekli her platformda taahhüt ederek ekonomiyi yeni şoklardan korumak yönündeki kararlılığını ortaya koyduğunu söyledi. 
     




</TEXT>
</DOC>
