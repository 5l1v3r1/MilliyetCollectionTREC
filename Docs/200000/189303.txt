<DOC>
<DOCNO> 189303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/soneko16.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖİB Başkanı Kilci Hukuki sorunlar olumsuz etkiliyor 
</HEADLINE>
<TEXT>

     Özelleştirme İdaresi ÖİB Başkanı Metin Kilci, elektrik sektöründe yaşanan işletme hakkı devri ihaleleri süreciyle, bir kısım yerli ve yabancı yatırımcılarla yaşanan hukuki sorunların, özelleştirilme çalışmalarını son derece olumsuz etkilediğini söyledi. 
     EPDK ve TOBB'un ortaklaşa düzenlediği ''Enerji Piyasasının Serbestleştirilmesi'' konulu forumda konuşan Kilci, enerji sektöründeki özelleştirmenin, öngörülmeyen ve belirsizliklerle dolu piyasa yapısından da olumsuz etkilendiğini bildirdi. Bu nedenle, şeffaf ve istikrarlı bir piyasa yapısının, özelleştirme sürecindeki önemine işaret eden Kilci, bu çerçevede, en az hatanın yapılacağı bir özelleştirme stratejisi belirlenmesi gerektiğini kaydetti. 
     Kilci, ''Özelleştirilecek varlığın niteliği, değer oluşturan yanları, yasal ilişkiler tam olarak tanımlanmadan, risk ve belirsizlikler giderilmeden, özelleştirmenin başarısız olması kaçınılmaz olmaktadır. Dolayısıyla, en az hatayla en doğru özelleştirme stratejisini belirlemeliyiz'' diye konuştu. 
     
     ''SÜBVANSİYON KAÇINILMAZ...'' 
     TBMM Sanayi Ticaret, Enerji ve Tabii Kaynaklar, Bilgi ve Teknoloji Komisyonu Başkanı Soner Aksoy da, sağlıklı bir özelleştirme ve reform için gerçek maliyete dayalı tarife uygulamasına geçilmesi gerektiğini vurguladı. 
     Bu konuda cesur adımlar atılması gerektiğini ifade eden Aksoy, çapraz sübvansiyona dayalı mevcut sistemde işletmelerin verimsizliğinin kamuoyuna yansıtılmadığını ve enerjinin daha yüksek maliyetle tüketicilere yansıdığını anlattı. Bu süreçte, bazı bölgelerde elektrik fiyatının biraz daha yüksek olabileceğine işaret eden Aksoy, sübvansiyonun kaçınılmaz olacağını söyledi. 
     
</TEXT>
</DOC>
