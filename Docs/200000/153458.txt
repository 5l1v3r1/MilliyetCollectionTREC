<DOC>
<DOCNO> 153458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sondun17.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Striptizci kadın polis... 
</HEADLINE>
<TEXT>

     Belçikalı bir kadın polis, ''erotik gösterilerde striptiz yaptığı'' gerekçesiyle işten atılmak talebiyle Disiplin Kurulu'na verildi. 
     Brüksel'deki bir belediyeye bağlı olarak çalışan 40 yaşındaki kadın polis, ''mesai saatleri dışında'' ve ''üniformasız olarak'' striptiz yaptığını saklamadığını, iş sözleşmesine göre, ''üniformasını çıkardıktan sonra istediğini yapabileceğini'' belirtti. 
     Kadın polisi Disiplin Kurulu'na sevk ederek işine son vermek isteyen Belediye Başkanı, söz konusu memurun ''cinsel faaliyetlerini durdurmasının'' istendiğini, ancak olumlu yanıt alınmadığını bildirdi. 
     Kadın polisin bağlı olduğu Hıristiyan sendika, üyesini Disiplin Kurulu'nda savunmak için avukat atadığını belirterek, ''kadın polisin striptiz yapmak için gerekli fiziksel özellik ve yeteneklere sahip olduğunu'', ''bu işi yaptığının uzun süredir bilindiğini'', ''kasketini ve üniformasını bu amaçla kullanmadığını'' ifade etti. 
     Sendika, başlangıçta bir ''belediye memuru'' olan ve striptiz yaptığı bilinen kadının, daha sonra, belediye yönetimi tarafından polis olarak göreve atandığını da hatırlattı. 
     Striptizci polis memurunun mesleki geleceği, Polis Disiplin Kurulu kararından sonra netlik kazanacak. 
     




</TEXT>
</DOC>
