<DOC>
<DOCNO> 192910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/ekonomi/ekoz1.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

   
   Hazine iki ihale gerçekleştirecek 
   Hazine, bu hafta yapacağı 4.2 katrilyon liralık iç borç geri ödemesinin finansmanı için biri 259 gün vadeli bono, diğeri 406 gün vadeli iki iç borçlanma ihalesi yapacak. Yarın yapılacak ihalelerde satılacak bono ve tahvillerin vadesi, geri ödemenin yapılacağı 5 Kasım Çarşamba günü başlayacak. 259 gün vadeli TL cinsin iskontolu Hazine bonolarının geri ödemesi 21 Temmuz 2004'te, 406 gün vadeli tahvilleri itfası da 15 Aralık 2004'te gerçekleştirilecek. Hazine, ihalelerde satacağı bono ve tahvillerin parasını tahsil edeceği çarşamba günü, 4 katrilyon 143 trilyon liralık geri ödeme gerçekleştirecek. 
   
   Dış borçlarda hızlı büyüme 
   Türk Lirası'nda yaşanan değerlenme kısa vadeli dış borçlanmayı yeniden cazip hale getirirken, yıl başında 15.1 milyar dolar olan Türkiye'nin kısa vadeli dış borç stokunu da yılın ilk sekiz ayında 2.8 milyar dolar artırarak 18.3 milyar dolara çıkardı. Merkez Bankası'ndan edinilen verilere göre, Ocak-Ağustos döneminde kısa vadeli dış borçlarda yaşanan 2 milyar 814 milyon dolarlık büyümede bankacılık sektörü etkili oldu. Bankaların bu yıl başında 6 milyar 344 milyon dolar olan kısa vadeli borçları ağustos sonuna kadar 2 milyar 69 milyon dolarlık büyümeyle 8 milyar 883 milyon dolara yükseldi. 
   
   Asgari ücret bu hafta belirleniyor 
   Asgari Ücret Tespit Komisyonu, 2004 yılı başından itibaren geçerli olacak yeni asgari ücreti belirlemek üzere 4 Kasım'da toplanacak. Halen net 226 milyon lira olan asgari ücret, asgari ücret, dört kişilik bir ailenin 451 milyon lira olan açlık sınırının yalnızca yüzde 50.1'ine, 1.4 milyar lira olan yoksulluk sınırının da yüzde 16.5'ine yetiyor. Asgari ücret, 2003 yılının tümü için yüzde 20.3 oranında artırılmıştı. Bu yıl için öngörülen yüzde 20'lik enflasyon oranının tutturulması durumunda, asgari ücretteki reel artış yalnızca yüzde 0.3 düzeyinde kalacak. Enflasyonun yüzde 20'yi aşması durumunda ise asgari ücretli reel bazda zarara uğrayacak. 
   
   Yatırımlarda aslan payı özel sektörün 
   2004 yılında 20 katrilyon liralık kamu, 59 katrilyon liralık da özel sektör yatırımı hedefleniyor. Toplamda 79 katrilyon liralık yatırımların yüzde 74.7'sinin, bir başka deyişle dörtte üçünün özel kesim eliyle yapılması bekleniyor. 
   DPT verilerine göre, toplam yatırımlardan aslan payını 23.3 katrilyon lirayla ulaştırma alacak. İmalatta 18 katrilyon, tarımda 3.2 katrilyon, madencilikte 1.6 katrilyon, enerji sektöründe ise 2.8 katrilyon lira yatırım yapılacağı hesaplanıyor. 
   
   Euro'da enflasyon yüzde 2.1 
   Euro bölgesinde Ekim sonu yıllık enflasyon beklentisinin, yüzde 2.1 olduğu belirtildi. AB'nin istatistik kurumu Eurostat'ın bildirdiğine göre, AB içinde Euro para birimini kullanan ülkelerde, Ekim 2003'te, yıllık enflasyonun yüzde 2.1 oranında gerçekleşmesi bekleniyor. Bu oran, Eylül'de de yüzde 2.1 olmuştu. Euorostat'ın hesaplamalarında, ilgili aya ilişkin erken fiyat verileri ve enerji fiyatlarına ilişkin erken verilerin kullanıldığına dikkat çekildi. 
   
   Borcunu hisseyle ödeyecek 
   Kardemir Karabük Demir Çelik Sanayii, çalışanlarına olan borcunu hisse senediyle ödeyecek. Sermayesinde 2.5 trilyon liralık artırıma gidecek olan şirket, bu hisseleri çalışanlarına tahsis etmeyi planlıyor. Kardemir, sermaye artırımı nedeniyle ihraç edeceği hisse senetlerinin kayda alınması amacıyla Sermaye Piyasası Kurulu'na başvurdu. Şirket, sermayesinde 2 trilyon 450 milyar liralık nakit artırıma gitmeyi planlıyor. Artırıma denk gelen hisse senetlerinin tamamının, ortakların rüçhan haklarının kısıtlanarak şirket çalışanlarına tahsis edileceği bildirildi. 
   
   Hazine'nin dış borç haftası 
   Hazine, bu hafta 258 milyon dolarlık dış borç ödemesinde bulunacak. Böylece, yılbaşından bu yanaki ödemeler 10 milyar dolar düzeyine yaklaşacak. Hazine'nin verilerine göre, bu haftaki ödemelerin en yüklü bölümü cuma günü yapılacak. Yarın 33.7 milyon dolar, salı günü 0.1 milyon dolar, çarşamba günü 2.3 milyon dolarlık borç ödeyecek olan Hazine, izleyen iki gün ise sırasıyla 51.1 milyon dolar ve 170.9 milyon dolarlık ödemede bulunacak. 
   
   
</TEXT>
</DOC>
