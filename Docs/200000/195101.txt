<DOC>
<DOCNO> 195101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sontur12.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Star Gazetesi'nden 25 milyar tazminat kazandı 
</HEADLINE>
<TEXT>

     Başbakan Recep Tayyip Erdoğan, Star Gazetesi'nden 25 milyar lira manevi tazminat kazandı. 
     Ankara 13. Asliye Hukuk Mahkemesi'nde görülen davanın bugünkü karar duruşmasına, Erdoğan'ın avukatları Serhat Kemal Yılmaz ve Günaydın Çalışkan ile davalıların avukatı Süheyla Şen katıldı. 
     Erdoğan'ın avukatı Serhat Kemal Yılmaz, Star Gazetesi'nde yayınlanan 3 ayrı yazıda müvekkilinin kişilik haklarına kasıtlı bir şekilde ağır saldırıda bulunduğunu söyledi. Yılmaz, delillerin toplandığını ifade ederek, davanın kabul edilmesini talep etti. 
     Davalıların avukatı Şen ise davanın reddine karar verilmesini istedi. 
     Yargıç Mahmut Ülgey, 25 milyar lira manevi tazminatın yasal faiziyle davalılardan tahsiline karar verdi. 
     Erdoğan'ın avukatı Serhat Kemal Yılmaz tarafından hazırlanan dava dilekçesinde, Star Gazetesi'nin 14-15-16 Haziran 2003 tarihli nüshalarında, Başbakan Erdoğan'ın kişilik haklarına ağır saldırıda bulunulduğu savunuluyordu. Gazetenin 14 Haziran 2003 tarihli nüshasında, GP Genel Başkanı Cem Uzan'ın Bursa'da yaptığı konuşmanın tam metninin yayınlandığı belirtilerek, yazıda, ''ÇEAŞ ve KEPEZ'i gasp edin diye emir çıkarıyor... Senin bu yaptığına eşkıyalık denir, eşkıyalık... Bulunduğun makamı siyasi ihtiraslarına alet ediyorsun, devleti kanun tanımaz duruma düşürüyorsun. Ey kalleş adam iyi dinle sana tapulu malım olan ÇEAŞ ve KEPEZ'i yedirirsem bana da adam demesinler... Sen ne biçim Müslümansın Müslüman kul hakkına tecavüz etmez... Sen Allahsız olmuşsun Allahsız herif... Ey kalleş adam beni iyi dinle...'' şeklinde ifadelere yer verildiği kaydediliyordu. 
     Dilekçede, 15 Haziran tarihinde de ''Resmen Yağma'' başlığı altında, ''... Tayyip Erdoğan tek rakibim dediği Genç Parti Lideri Cem Uzan'ı sindirebilmek için hukuk kurallarını hiçe saydı'' ifadelerine yer verildiği bildiriliyordu. 
     
     ''BAŞBAKAN, YALANCILIKLA SUÇLANDI'' 
     Gazetenin 16 Haziran tarihli nüshasında da ''Cumhuriyet tarihinde ilk kez bir başbakan tanık gösterdiği bürokrat tarafından yalanlandı'' beyanının yer aldığı belirtilerek, Başbakan Erdoğan'ın yalancılıkla suçlandığı ifade ediliyordu. 
     Star Gazetesi'nin yayınlarında Erdoğan'ın kişilik haklarına haksız ve hukuka aykırı bir biçimde, kasıtlı ve sürekli ağır saldırıda bulunulduğu ileri sürülen dilekçede, Ulusal Basın Gazetecilik Matbaacılık ve Yayıncılık A.Ş, Star Gazetesi Sahibi Hakan Uzan ve Sorumlu Müdür Serdar Akbıyık'tan 100 milyar lira manevi tazminatın yayın tarihinden itibaren işleyecek yasal faiziyle tahsili isteniyordu. 
     
</TEXT>
</DOC>
