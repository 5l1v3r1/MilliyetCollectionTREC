<DOC>
<DOCNO> 154181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/yasam/yas07.html </URL>
<DATE> 2003/05/03/ </DATE>
<TIME>  </TIME>
<AUTHOR> BİTTİ  </AUTHOR>
<HEADLINE>
Semazene bahşiş tartışması 
</HEADLINE>
<TEXT>

İran heyetinin semazenlere dağıttığı 50'şer dolar kimine göre 'niyaz', kimine göre 'bahşiş', kimine göre sakıncalı, kimine göre de 'adaba uygun' 
     KEREM PULGAT Konya DHA 

     Konya Mevlana Müzesi'ni geçen hafta ziyaret eden İran Cumhurbaşkanı Birinci Yardımcısı Muhammed Rıza Arif başkanlığındaki heyetin, sema gösterisi sonrasında semazenlere 50'şer dolar 'bahşiş' vermesi, tartışma yarattı. Konya Devlet Türk Tasavvuf Müziği Topluluğu Şefi Ahmet Yılmaz, verilen paranın bahşiş değil, 'niyaz' olarak kabul edilmesi gerektiğini savundu. Selçuk Üniversitesi İlahiyat Fakültesi'nden Prof. Dr. Orhan Çeker ise bu görüşe, "Rüşvet mi, bahşiş mi iyi ayırt edilmeli. Kişi hakkı olmadan para alıyorsa rüşvet olur ve sakıncalıdır" sözleriyle çekince koydu. 
     
     'Sema artık bir sanat' 
     Konya Müftü Yardımcısı Burhan Seren de, semanın günümüzde sanat halini aldığını ifade ederek şunları söyledi "Eskiden semanın zikir amacıyla yapıldığı söylenirdi. Ancak günümüzde bir sanat. Dolayısıyla da sema icra edenlere de din adamı değil, sanatçı gözüyle bakmalıyız. Semazenlere sanatının karşılığı olarak bahşiş ikram edilmiş ise alınmasında sakınca yoktur." 
     
     


YAŞAM 

















</TEXT>
</DOC>
