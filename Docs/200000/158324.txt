<DOC>
<DOCNO> 158324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sontur20.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversiteli Gamze Korku içindeyiz, sapık yakalansın' 
</HEADLINE>
<TEXT>

     Konya'da kız arkadaşıyla birlikte saldırıya uğrayan Selçuk Üniversitesi Hukuk Fakültesi 1'inci sınıf öğrencisi Gamze Selin Sulbi, "Yolda sol kalçama şırınga batırdı kaçtı. Arkadaşlarla arkasından koştuk ama yakalayamadık. Korku içindeyiz, sapık biran önce yakalansın'' dedi. 
     Merkez Selçuklu İlçesi'ndeki Nalçacı Caddesi yanındaki Musalla Mezarlığı çevresinde 1 hafta içinde 4 ayrı kişiye şırıngayla saldırarak korku ve paniğe neden olan sapık yakalanamadı. Özellikle kadınları hedef alan şırıngalı saldırganın kurbanları hala olayın şokunu yaşıyor. 
     Önceki gece kız arkadaşı Neslihan Töre ile eve giderken sapığın saldırısına uğrayan Hukuk Fakültesi öğrencisi 20 yaşındaki Gamze Selin Sulbi, yaşadıklarını DHA muhabirine anlattı. 
     
     "ŞIRINGADA ZEHİR VAR DİYE BAĞIRDI" 

     Saldırı sonrasında bisikletli sapığın şırıngayı alarak kaçtığını söyleyen Sulbi şöyle dedi 
     "Arkadaşım Neslihan ile birlikte ve gidiyorduk. Musalla Mezarlığı yanındaki sokakta bisikletli bir kişi arkamdan gelerek sol kalçama şırınga batırdı. Ne olduğunu anlayamadım ve bağırdım. Arkadaşım arkasından koştu ben de onun arkasından. Şırıngada ne var' diye sorduk bize zehir var' diye bağırarak kaçtı. Bir süre yerde şırıngayı aradık ama bulamadık. Kaçarken yanında götürmüş. Numune Hastanesi'ne gittik ama uzun süre istedikleri evraklarla uğraştık. Acil Servis'e gelen kişiye böyle muamele yapılır mı anlayamadık. Umarım kısa sürede yakalarlar da başkalarının canı yanmaz. Şimdi korku içindeyiz, sapık bir an önce yakalanmalı.'' 
     
     "UMARIM YAKALANIR'' 

     Olaya tanık olan Gamze'nin arkadaşı Neslihan Töre de çok korktuğunu söyledi. Emniyet Müdürlüğü'nde bazı fotoğrafları incelediklerini ve sapıkla ilgili polise bilgi verdiklerini belirten Töre, "Umarım yakalanır'' dedi. 
     İki üniversiteli kızla aynı evi paylaşan Sena Elif Kütük de korku içinde olduklarını ifade ederken, emniyet yetkilileri sapığı yakalama çalışmalarının aralıksız sürdüğünü kaydetti. Polis, 1.70 boylarında, zayıf ve esmer tenli bisiklet kullanan şırıngalı sapığın izini sürüyor. 
     
     4'ÜNCÜ OLAY 

     Şırıngalı sapığın ilk saldırısı aynı yerde 15 mayıs tarihinde İmam Hatip Lisesi öğrencisi 14 yaşındaki Rukiye Top'a yönelik olmuştu. Sapığın almadan kaçtığı şırınga ve içindeki sarı renkli madde yetkililerce incelenmek üzere Ankara Hıfsısıhha Enstitüsü'ne gönderilmişti. Önceki gecede önce 35 yaşındaki Dilek Mandal birkaç saat sonrada üniversite öğrencisi Gamzi Selin Sulbi sapığın hedefi olmuştu. 

     
</TEXT>
</DOC>
