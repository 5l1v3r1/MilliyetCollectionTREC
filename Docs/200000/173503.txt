<DOC>
<DOCNO> 173503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/soneko22.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası mudileri, uzun kuyruklar oluşturuyorlar... 
</HEADLINE>
<TEXT>

     İmar Bankası mudileri, ''mudi bilgilerini'' vermeleri için belirlenen Pamukbank belge teslim merkezlerine başvurmaya başladılar. 
     Ankara için Bahçelievler, Ulus ve Cebeci semtlerinde belirlenen Pamukbank belge teslim merkezlerine sabahın erken saatlerinden itibaren toplanan yüzlerce İmar Bankası mudisi uzun kuyruklar oluştururdu. 
     Belirlenen şubelere isim yazdıran mudilerin listeleri banka camlarına asıldı ve sıraya göre Banka'ya alınmaya başlandı. 
     Sistemdeki yığılma nedeniyle ise söz konusu Pamukbank şubelerinin bilgisayar sistemlerinde çökme meydana geldi. 
     Sistemin çok yavaş işlediğinden yakınan bir mudi, ''Verilen süre içerisinde kayıtların tamamlanabileceğini sanmıyorum'' diye konuştu. Belge teslim şubelerine mudiler gruplar halinde alınırken, şube önünde bekleyen bazı mudiler birbirleriyle ve güvenlik görevlileriyle tartışmalar yaşandı. Herhangi bir olaya karşı şube önlerinde polis ekipleri de hazır bulundu. 
     
     İSTENEN BELGELER 
     Öte yandan mudiler hesap cüzdanı fotokopisi , nüfus cüzdanı veya sürücü belgesi fotokopisi , T.C. vatandaşlık numarası, vergi numarası ve ikametgah belgesiyle birlikte bugünden itibaren 1 Eylül Pazartesi mesai saati sonuna kadar Pamukbank belge teslim merkezlerine başvuracaklar. 
     Buna göre, 4 Ağustos-1 Eylül 2003 tarihleri ve 08 30-18 30 saatleri arasında, vatandaşlık numarasının son rakamı 0 ve 1 olan mudiler pazartesi, 2 ve 3 olan mudiler salı, 4 ve 5 olan mudiler çarşamba, 6 ve 7 olan mudiler perşembe, 8 ve 9 olan mudiler de cuma günü müracaat edecek. Hafta içi başvuruda bulunamayan mudiler ise bilgi ve belgelerini cumartesi günü teslim edebilecek. 
     Bu süre içinde başvurularını gerçekleştiremeyen mevduat sahipleri, bilgi ve belgelerini İmar Bankası Genel Müdürlüğü'nde oluşturulacak başvuru masasına daha sonra da iletebilecek. 
     Ödemelerle ilgili alınacak kararlar ve ödeme takvimi uygulaması usul ve esasları daha sonra yapılacak açıklamalarla duyurulacak. 
     
</TEXT>
</DOC>
