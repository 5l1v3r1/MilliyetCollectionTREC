<DOC>
<DOCNO> 175820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/siyaset/siy03.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ın kuzeyi Mehmetçik'e emanet 
</HEADLINE>
<TEXT>

   Irak'ta istikrar gücüne katılacak olan Türk askerinin görev bölgelerinin Bağdat'ın kuzeyindeki Diyala, Selahaddin, Bakuba ve yakın çevresi olduğu öğrenildi 
      SERPİL ÇEVİKCAN Ankara 

   
   TBMM'nin tezkereye "evet" demesi halinde Irak'taki istikrar gücüne katılacak olan Türk askerlerinin görev yapacakları bölgenin Bağdat'ın kuzeyinde Selahaddin, Diyala ve Bakuba ile yakın çevresi olduğu öğrenildi. 
   ABD ile sürdürülen gayri resmi görüşmelerde belirlenen bölge Musul ve Kerkük'ün güneyinde, Bağdat'ın kuzeyinde yer alan ve nüfusunun büyük bölümü Sünni Araplardan oluşan yerleşim birimlerini içine alıyor. 
   Türkiye'nin ABD'ye gönderdiği sualnamenin yanıtlarının Ankara'ya iletilmesiyle resmiyet kazanacak görev bölgesi, Irak'ın kalbi olan Bağdat'la, kritik iki merkez Kerkük ve Musul'un ortasında yer alıyor. Selahaddin'in hemen kuzeyinde yer alan Tikrit'in, devrik lider Saddam Hüseyin'in doğum yeri olması ve ABD muhaliflerinin yoğun olarak bu bölgede bulunması da ayrı bir önem taşıyor. 
   Kaynaklar, Türk askerinin Irak'a gönderilmesi halinde iki büyük eyalet olan Selahaddin ve Diyala'dan birinde tümen kararg hının kurulacağını ve Türk askerlerinin komutasının bu iki merkezden birinden yürütüleceğini kaydettiler. 
   
   Şammar aşireti 
   Türk askerinin ABD askeri gibi karşılanmamasına öncelik veren hükümet ve Genelkurmay'ın, bölgedeki etkin isimler ve halkla temas konusunda önümüzdeki günlerde adım atacağı kaydedildi. Çok sayıda grubu barındıran bölgede en etkin grubun "Şammar aşireti" olduğu tespitini yapan Ankara, Irak'a göndereceği sivillerden oluşan heyetin özellikle bu aşiretin liderleri ile temasa geçmesini sağlayacak. 
   Aralarında milletvekilleri ve sivil toplum kuruluşlarının temsilcilerinin de yer alması planlanan heyet, bölge halkına ve etkin isimlerine, "Türk askeri sizin topraklarınıza işgalci olarak değil, istikrar ve huzuru sağlamak, ihtiyaçlarını karşılamak ve güvende olmanızı kolaylaştırmak için geliyor" mesajını verecek. 
   Kaynaklar, başta Şammar aşireti olmak üzere, bölgedeki Sünni Araplarla köklere dayalı bağlantısı olan Güneydoğulu bazı isimlerin de bu amaçla devreye girmesinin planlandığını kaydettiler. 
   Dışişleri Bakanı Abdullah Gül, geçtiğimiz günlerde Türk askerinin görev alacağı bölgeye ilişkin yapılan "belalı yer" spekülasyonlarını yanıtlarken, "Tehlikeli bölge değil" demişti. 
   
   Milliyet duyurdu 
   Milliyet, dün de Irak'a gönderilecek birliklerle ilgili ön çalışmaların Tümgeneral Ümit Şahintürk komutasındaki Mamak 1. Taktik Tümen Kararg hı'nda yürütüldüğünü duyurmuştu. 
   
   Türkiye, Irak sınırında tampon bölge istedi    ANKARA Milliyet 

   ABD ile Türkiye arasındaki Irak'a asker gönderilmesine ilişkin görüşmelerdeki detaylar da gün ışığına çıkmaya başladı. Ankara, ABD'ye Türkiye - Irak sınırında tampon bölge oluşturma önerisinde bulundu. 
   ABD ile yapılan temaslarda, Türkiye, Irak'ta koalisyon güçlerinin çekilmesinin ardından tampon bölge gerekebileceğini ifade etti. Kuzey Irak'ta bulundurduğu askeri varlığını çekmesi gerekeceğini öngören Türkiye, ortaya çıkabilecek otorite boşluğunda Irak sınırının "başını ağrıtmasını" istemediğini gündeme getirdi. Bu nedenle ABD'ye Irak'ta merkezi bir ordu oluşturulması ve sınır kontrolünün bu ordu tarafından yürütülmesi yönündeki kararlılığı ileten Türkiye, bu kontrol sağlanana kadar tampon bölge kurulmasını önerdi. Türkiye, bu bölgenin ya silahlardan arındırılmasını ya da bu bölgeye BM gücü yerleştirilmesini istedi. Türkiye'nin, ABD'ye şu koşulları sıraladığı da belirtildi 
   Sadece Türk askerinin sorumlu olacağı bir bölge tespit edilmeli. Bu bölgedeki komuta mutlaka Türk askeri yetkilide olmalı. Kuzey Irak'taki Türk askeri varlığı devam etmeli, Irak'ın yeniden yapılandırılmasında Türk şirketlerine iş verilmeli. 
   
   
</TEXT>
</DOC>
