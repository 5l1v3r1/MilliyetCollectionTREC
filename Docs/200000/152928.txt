<DOC>
<DOCNO> 152928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/yazar/congar.html </URL>
<DATE> 2003/04/28/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Irak'ın geleceği ve Şiiler 
</HEADLINE>
<TEXT>

     Irak'ta hem günlük işlerin ve yeniden inşa etkinliğinin idaresini üstlenmek, hem de demokratik bir rejimin hukuki altyapısını hazırlamak üzere, farklı etnik, mezhepsel ve siyasi grupların temsilcilerinden oluşacak geçici bir yönetimin mayıs sonunda işe başlaması hedefleniyor. 
     Bu hedefin "hızlandırılmış" bir takvime işaret ettiğini belirten Bush yönetimi yetkilileri, geçiş sürecindeki zorlukların farkında olduklarını, ancak karamsarlığa düşülmesi için neden görmediklerini vurguluyorlar. 
     
     Homojen değiller... 
     ABD'li yetkililer kadar "iyimser" olamayanların, bu tabloda en çok dikkat çektikleri potansiyel sorun, Şiiler'in ülke geleceğindeki rolüne ilişkin. 
     Etkin Şii grupları, geçici yönetimin oluşturulmasına yönelik Nasıriye toplantısını 15 Nisan boykot etmişlerdi. Bazı Şii din adamları, ABD'nin Irak'tan derhal çıkmasını ve teokratik bir yönetim kurulmasını istiyorlar. İran, bu grup üzerindeki nüfuzunu artırma çabasında. Üstelik Şiiler'in rolüne bağlı olarak "Yeni Irak'ta laiklik" meselesi, Bush yönetimini de kendi içinde bölüyor. 
     Geçen hafta, bütün bu sorunlarla ilgili soru yönelttiğim ABD'li yetkililerden aldığım ilk yanıt, aslında kendilerinin de sık sık kullandığı "Şiiler" genellemesinin nasıl yanıltıcı olduğu yönündeydi. 
     Irak'ta Arap nüfusunun yüzde 85'ini, toplam nüfusun da yüzde 60'dan fazlasını oluşturan Şiiler, yekpare bir kitle değil. Baas rejiminde, dinsel özgürlükleri kısıtlanarak ve yönetimde söz sahibi olamadan yönetilen Şii Araplar'ın yanısıra, Şii Kürtler Faililer de var Türkmenler'in ise, yüzde 40'ı Şii. 
     Şiiler'in etnik bazdaki çok renkliliğini, farklı grupların siyasi eğilimlerinde, sekülerleşme düzeylerinde ve Yeni Irak'la ilgili projelerinde de yakalamak mümkün. Bu heterojen yapıyı, en iyi simgeleyen olaylardan biri, Şiiler'in Mart 1991'de, Irak'ın güneyinde başlattıkları ve rejim tarafından kanlı biçimde bastırılan ayaklanmaydı. O ayaklanmada, Şii Araplar içindeki farklı siyasi ve dinsel gruplar tarafından benimsenen tek bir lider çıkmıştı Büyük Ayetullah El Kasım el Hoi. 
     El Hoi'nin iki önemli özelliği vardı İran'dakine benzer bir rejim talebine karşı çıkması ve Arap değil, Azeri olması. 
     
     Şiddeti önlemek... 
     Iraklı Şiiler, televizyon ekranlarına, çeyrek yüzyıldır ilk kez serbestçe yapabildikleri dinsel törenleriyle yansıyınca, yabancı gözlere "İslami rejim peşinde, kendisini döven bir kalabalık" gibi göründüler. 
     Oysa Irak'ta, bir ucunda İran'ı kopyalamak isteyenlerin, diğer ucunda laik bir demokrasi özleyenlerin olduğu geniş bir Şii yelpazesi bulunduğunu hatırlatan bir ABD'li diplomat, "Öncelikli sorun, bu gruplar arasında şiddet yaşanmaması" dedi bize. Ardından da, "Örneğin, 'Ne Saddam ne Amerika' sloganı değil bizi rahatsız eden. Zira, Irak'I yönetme niyetimiz zaten yok. Mesele, oradan çekildiğimizde El Hoi'nin öldürülmesine benzer olayların yaşanmayacağı bir ortam bırakabilmek" diye ekledi. 
     Diplomatın sözünü ettiği olay, yukarıda adı geçen ılımlı ayaklanma liderinin, savaş sırasında Londra'dan Irak'a dönen büyük oğlu Abdülmecid el Hoi'nin 10 Nisan'da Necef'te öldürülmesi. Bu cinayet, Şiiler arasındaki diğer ılımlı liderlerin, özellikle de ABD ve Britanya kuvvetlerine engel olunmaması yönünde fetva veren Büyük Ayetullah Ali el Sistani'nin, radikal grupların tehdidini daha fazla hissetmesine neden oldu. 
     Irak'taki Şii köktendinciler arasında, en iyi örgütlü grup olarak bilinen ve Washington'ın uzunca bir süredir "zor bir diyalog" sürdürdüğü, Tahran merkezli Irak İslam Devrimi Yüksek Konseyi SCIRI ile radikal El Dava el İslamiye Partisi öne çıkıyor. Bunlardan Dava'nın, El Hoi 'nin öldürülmesi ile El Sistani'ye yönelik tehditlerden sorumlu olabileceği belirtiliyor. 
     Hem SCIRI hem Dava, İslami bir rejim yönünde propaganda yaparken, Nasıriye toplantısını boykot ederek, geçici yönetim hazırlıklarının meşruiyetinin de sorgulanmasına yol açtılar. 
     
     Madrid'den Bağdat'a... 
     Bir Pentagon yetkilisi, geçen hafta, "Irak, herhangi bir radikal Şii örgütünün yutabileceği ya da bir parçasını koparabileceği bir pasta değil" derken, Savunma Bakanı Donald Rumsfeld de, Irak'ta İran tipi bir rejime izin vermeyeceklerini bildirdi. 
     ABD Dışişleri yetkilileri ise, Şiiler ile birçok kanaldan diyalog içinde olduklarını, SCIRI'nın geçiş sürecinde "olumlu" katkı yapabileceğini ve son tahlilde, "Eğer Irak halkının çoğunluğu öyle isterse, İslami ilkelere dayalı bir rejimin de mümkün olabileceğini" söylüyorlar. 
     Pentagon'un "şahin" mesajlarının süreci zora soktuğunu belirten bu diplomatlara göre, Dışişleri Bakanı Colin Powell geçen hafta, "Neden İslami anlayışla biçimlendirilen bir hükümet modeli aynı zamanda demokratik olmasın " diye sorarken, SCIRI gibi grupların da, demokratik sürece çekilmesini hedefleyen bir mesaj veriyordu. 
     Duyduğumuza göre, Powell'ın bu mesajı, geçen hafta Irak'taki farklı grupları buluşturan son derece önemli bir toplantıda da yankılanmış. Bu toplantı, Bağdat'ta ya da Washington'da değil, İspanya Başbakanı Jose Maria Aznar'ın girişimiyle Madrid'de düzenlendi. Nasıriye toplantısından farklı olarak SCIRI ve Dava'nın da katıldığı Madrid buluşmasından, ABD'yi nispeten memnun eden mesajlar çıktı. 
     SCIRI temsilcisi Hamid el Bayati'nin, ABD ve Britanya yetkililerinin de "konuk" olarak katılacağı bir toplantıda, Irak'ın geleceğini konuşmaya hazır olduklarını bildirmesi ve bunu izleyen Tahran toplantısında da, SCIRI'nin "geçiş sürecinin mekanizmalarına katılım" yönünde işaret vermesi, önemli gelişmeler. Şimdi gözler, SCIRI'nin, bugün Bağdat'ta yüz kadar Iraklı temsilcinin katılımıyla yapılacak toplantıya gelip gelmeyeceğinde. 
     Radikal Şii gruplarının boykot ettiği Nasıriye toplantısında alınan 13 karar arasında, Yeni Irak'ın "demokratik ve federal" olması yönünde net ifadeler yer alırken, laiklik faslı "dinin, devlet ve toplum hayatındaki rolü tartışıldı" diye geçiştirilmişti. 
     Bu cümleyi ve Powell'ın yukarıdaki sözlerini hatırlattığım bir ABD'li diplomata, "Irak, laik olmayan bir demokrasiye gidebilir mi" diye sordum. 
     İşte yanıtı "Ona Iraklılar karar verecek. Demokrasi yerine yeni bir dikta kurulmasına izin vermeyiz, ama herhangi bir model de empoze edecek değiliz. Irak'ın, Türkiye tipi laikliği benimseyeceğini ise hiç sanmıyorum." 
     
     





</TEXT>
</DOC>
