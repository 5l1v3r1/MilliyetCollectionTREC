<DOC>
<DOCNO> 192508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sonspo11.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbolun derbisi... Efes ve Ülker kozlarını paylaşıyor... 
</HEADLINE>
<TEXT>

     Türkiye Basketbol Ligi'nde şampiyonluğun iki güçlü adayı Efes Pilsen ile Ülkerspor, ligin 4. haftasında yarın karşı karşıya gelecek. 
     2 takım arasındaki karşılaşma saat 16.30'da Abdi İpekçi Spor Salonu'nda başlayacak. Karşılaşmayı, Memduh Öget, Serhat Büker ve Alper Özgök hakem üçlüsü yönetecek. 
     Sezon öncesinde 2 takım arasında yapılan Cumhurbaşkanlığı Kupası maçını Ülkerspor kazanmış ve kupayı müzesine götürmüştü. 
     Son yıllarda şampiyonluk için de büyük bir rekabet halinde olan iki takımdan Efes Pilsen, son 2 sezonda Ülkerspor'u geride bırakarak şampiyonluk sevinci yaşamıştı. 
     Bu arada ligin ilk 3 haftasında Ülkerspor, yaptığı tüm maçları kazanırken, Efes Pilsen 3 maçta 2 galibiyet aldı. Lacivert-beyazlılar, ligdeki ilk yenilgisini de geçen hafta Tuborg Pilsener karşısında aldı. 
     
     ÖZERHUN ''YENİLGİYİ TELAFİ ETMEK İSTİYORUZ'' 
     Efes Pilsen Kulübü Genel Menajeri Engin Özerhun, geçen hafta Tuborg Pilsener karşısında aldıkları yenilgiyi, Ülkerspor'u yenerek telafi etmek istediklerini söyledi. 
     Özerhun, Ülkerspor ile çok önemli bir karşılaşma yapacaklarını vurgulayarak, ''Play-off final serisine etkide bulunan bir maç yapacağız. Ligdeki karşılaşmalarda rakibini yenen takım hem evsahipliği üstünlüğünü ele geçirecek, hem de final serisine önde başlamış olacak. Bu nedenle rakibimizi yenmemiz gerekiyor. Bunun için de gücümüz var'' diye konuştu. 
     Özerhun, takımda Prkacin'in sakatlığının bulunduğunu, ancak bu oyuncunun Ülkerspor karşısında forma giyebileceğini sözlerine ekledi. 
     
     ARIBOĞAN ''EFES, HER ZAMAN EN GÜÇLÜ RAKİBİMİZ'' 
     Ülkerspor Kulübü Genel Müdürü Lütfi Arıboğan ise, Efes Pilsen'in her zaman en güçlü rakipleri olduğunu vurgulayarak, ''Bu nedenle rakibimizle yarın yapacağımız maçta dikkatli olacağız'' dedi. 
     Lig maçlarının play-off serileri bakımından tüm takımlar için önemli olduğunu ifade eden Arıboğan, şöyle konuştu 
     ''Lig maçlarını da play-off karşılaşmaları gibi düşünüyoruz. Bu nedenle Efes Pilsen ile yapacağımız maç çok önemli. Lige iyi bir başlangıç yaptık ve şu ana kadar fire vermedik. Cumhurbaşkanlığı Kupası'nı da rakibimizi yenerek kazandık. Ancak bu maçı geride bıraktık, şimdi yarınki maçı düşünüyoruz.'' 
     
</TEXT>
</DOC>
