<DOC>
<DOCNO> 193757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/soneko16.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tütün Eksperleri Fiyat, kimsenin TEKEL'i istemediğini gösteriyor 
</HEADLINE>
<TEXT>

     Tütün Eksperleri Derneği Başkanı Vakıf Mercimek, TEKEL Sigara işletmelerinin özelleştirilmesi için verilen fiyatın kimsenin bu kurumu almak istemediğinin bir göstergesi olduğunu ileri sürdü. 
     Başkan Mercimek, verilen fiyatların kendilerini de şaşırttığını dile getirdi. Yıllık sigara pazarı 14 milyar adet olan Fas'ta devlet tekelinin satışı için Altadis firmasının nakit 1.5 milyar dolar verdiğini, yıllık 23 milyar adet pazarı bulunan İtalyan tekeli için ise 2.5 milyar dolar verildiğini söyleyen Mercimek, ''70 milyar adet üretimi, hızla büyüyen pazarı bulunan TEKEL'e verilen bu fiyat, kimsenin bu kurumu almak istemediğinin göstergesidir'' dedi. 
     TEKEL'in yatırım yapmaması nedeniyle her geçen gün pazar payını yitirdiğini, bunun da pazardaki diğer kuruluşlara yaradığını savunan Mercimek, şunları kaydetti 
     ''TEKEL, yatırım yapmadığı için hızla eriyen bir dev. Türkiye'deki tüm kurumlar TEKEL'in bu durumunun devam etmesini istiyor. Çünkü bu durum onların işine geliyor. TEKEL'in hızla pazar kaybetmesi onların herhangi bir bedel ödemeden pazarı almaları demektir. Bu ihalede de her şey çok uluslu şirketlerin planladığı gibi oldu.'' Bundan sonraki dönemde TEKEL'in parçalar halinde satılabileceğini ifade eden Mercimek, Uzakdoğulu grupların bu ihalelere ilgi göstermesi halinde fiyatın yükselebileceğini, aksi halde bir değişiklik beklemediklerini dile getirdi. 
     Dünya sigara pazarının yüzde 90'lık bölümünün 10 kuruluşun elinde bulunduğuna dikkat çeken Mercimek, ''Buna göre sigarada ya devlet tekeli ya da çok uluslu şirket tekeli vardır. Biz sosyal nedenlerden dolayı çok uluslu tekeli yerine, devlet tekelinin tercih edilmesinden yanayız'' dedi. 
     TEKEL'in hantal yapısından kurtarılarak küçültülmesi ve bir kısmının halka arz edilmesi gerektiğini belirten Mercimek, ''TEKEL bir an önce iyi bir organizasyonla yatırımlarını sürdürmelidir. Yabancı payının artmasıyla birlikte tüketimin de arttığı göz önünde bulundurularak devlet tekeli korunmalıdır'' diye konuştu. 
     
</TEXT>
</DOC>
