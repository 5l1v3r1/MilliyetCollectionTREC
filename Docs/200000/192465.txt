<DOC>
<DOCNO> 192465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/soneko10.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yukos Olayı...Rusya'dan çıkan sermaye Türkiye'ye gelebilir 
</HEADLINE>
<TEXT>

     Rus petrol şirketi YUKOS'un Başkanı Mihail Kodorkovski'nin tutuklanması ve şirketin hakim hisselerine Rusya makamları tarafından el konulması nedeniyle, Rusya'dan çıkacak olan bir kısım yabancı sermayenin, Türkiye başta olmak üzere diğer gelişmekte olan ülkelere kayabileceği bildirildi. 
     Merkezi Londra'da bulunan yabancı yatırım bankalarının analistleri, Yukos olayı sonucu, bu ülkedeki yabancı sermayenin ürktüğünü ve borsanın önemli ölçüde değer kaybettiğini vurguluyorlar. 
     Yabancı yatırımcıların, Yukos olayından sonra Rusya'nın yasal düzenini yabancı yatırımcılar açısından yetersiz buldukları belirtiliyor. 
     Başta enerji sektörü olmak üzere, Rusya'ya daha çok yatırım yapmaya çalışan yabancı yatırımcıların, diğer alternatif ülkelere doğru yönelebileceği ifade ediliyor. 
     Bu arada Rusya'yı, verdikleri notlarla ''yatırım düzeyi''ne çıkartan reyting kuruluşlarının, kredi notunu yeniden gözden geçirebilecekleri de belirtiliyor. 
     Yabancı yatırım bankaları, Rusya'nın, sermaye çıkışına engel olmak üzere piyasalarda yeniden güven tesis etmesi gerektiğini ifade ediyorlar. 

     
</TEXT>
</DOC>
