<DOC>
<DOCNO> 179007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur15.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte sigara hakkında yanlış bilinenler... 
</HEADLINE>
<TEXT>

     Filtre ve ağızlık kullanımı, puro, pipo ile mentollü ya da light sigaranın, zararlı etkileri hiçbir şekilde azaltmadığı bildirildi. 
     Cerrahpaşa Tıp Fakültesi Cerrahi Anabilim Dalı Öğretim Üyesi Prof. Dr. Osman Baran Tortum, edebiyat, sanat, kültür ve bilim içerikli sanal dergi ''dergi net''te yayımlanan ''Sigara ve Sağlık'' konulu makalesinde, sigara hakkında yanlış bilinen gerçekleri anlattı. 
     Mentollü ve hafif sigaraların zararlı etkisinin, daha sık ve derin nefes çekildiği için, diğer sigaralardan farkı olmadığının altını çizen Prof. Dr. Tortum, filtre veya ağızlık kullanımının da zehirli gazlarla, kanserojen maddelerin alımını engellemediğini belirtti. 
     Puro ve pipo içmenin, sigaradan daha az zararlı olduğu düşüncesinin de yanlış olduğunu vurgulayan Prof. Dr. Tortum, sigarada bulunan kanser yapıcı maddelerin çoğunun pipo ve puro tütününde mevcut olduğunu, hatta pipo ve puro içenlerde dudak, dil, ağız ve gırtlak kanserlerinin 5-10 kat arttığını kaydetti. 
     Prof. Dr. Tortum, tütün çiğneyenlerin, sigara içenlerle aynı zararlı etkilere maruz kaldığını söyleyerek, tütün çiğneyenlerde dudak, diş eti, gırtlak ve yemek borusu kanserinin görüldüğünü bildirdi. 
     
     SİGARAYI BIRAKMANIN OLUMLU ETKİLERİ 
     Uzun yıllar sigara içmenin yarattığı risklerin tamamen ortadan kalkmasının kısa sürede mümkün olmadığını kaydeden Prof. Dr. Tortum, ancak ilk olumlu etkinin daha 20'nci dakikada ortaya çıkacağını savundu. 
     Prof. Tortum'un verdiği bilgiye göre, sigarayı bıraktıktan sonra vücutta meydana gelen değişikler şöyle 
     20 dakika sonra Tansiyon normale döner. 
     8 saat sonra Karbonmonoksit seviyesi normale düşer. 
     24 saat sonra Kalp krizi riski düşmeye başlar. 
     48 saat sonra Nikotin artık vücutta saptanmaz, tat ve koku alma duygusu artmıştır. 
     72 saat sonra Solunum yolları gevşediği için nefes almak kolaylaşır, vücut enerjisi artar 
     3 ay sonra Dolaşım düzelir, yürümek kolaylaşır. 
     9 ay sonra Öksürük ve nefes darlığı düzelir, akciğer işlevi yüzde 5-10 oranında artar. 
     5 yıl sonra Kalp krizi riski, sigara içenlerin riskinin yarısına iner. 
     10 yıl sonra Akciğer kanseri riski sigara içenlerin riskinin yarısına iner. Kalp krizi riski, hiç sigara içmemiş biri ile eşit olur. 
     
</TEXT>
</DOC>
