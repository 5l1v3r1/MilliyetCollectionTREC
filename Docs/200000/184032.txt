<DOC>
<DOCNO> 184032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/spor/ydemirkol.html </URL>
<DATE> 2003/09/23/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Terim'in yapamadığı 
</HEADLINE>
<TEXT>

   
   Gerçek Gençlerbirliği maçında Galatasaray savunma göbeğindeki iki oyuncu hücum alanında bir kez bile topla buluşmadı. Bu alana bir pas dahi atamadı. 
   Gerçek Galatasaray'ın Juventus karşısında çerçeveyi bulan şut sayısı 1. Bu sayı, o gece Şampiyonlar Ligi'nde oynanan maçlarda bir rekor. 
   Ve gerçek Hücum futbolu yoktu savunma futbolu da. Futbol çok yönlü bir oyundur. Savunmanın içinde hücum, hücumun içinde savunma vardır. Takımların yerleşmeleri, alan ve adam paylaşımları sürekli olarak iki yönlü oyuna göre yapılır. Bir adım öteye gidelim. Futbol alanı bir bütündür. Savunma yapılan yer sadece kendi yarı alanınız değildir, hücum da sadece rakip sahada yapılmaz. Daha ileri gidelim. Savunma ileri hat oyuncularıyla da ve hücum, geri hat oyuncularıyla da yapılır. Galatasaray'ın 1,5 yıldır yapamadığı bu. Juventus maçında rakip çerçeveye sadece bir şut atabilen Sarı - Kırmızılılar'ın övülmesi bundan yanlıştı. Yaptığı sadece mücadeleci bir savunmaydı ve oyunu hücuma dönüştüremedikleri için beş net pozisyon verdiler. Konya'da ise sadece hücum etmeyi düşündüler ve savunmada büyük açıklar verdiler. Yani ne hücum edebildiler, ne de savunma yapabildiler. 
   Bu hastalık Fenerbahçe maçında da doğal olarak devam etti. Hücum etmek niyetiyle kurulmuş bir takım çok basit savunma zaaflarına düştü ve doğal olarak oyunun diğer yönü bundan etkilendi. Yani Terim, takımına deli gibi "savunun" emrini verdiğinde de, çılgın gibi "saldırın" dediğinde de takım bunu yapamıyor. Çünkü bu vasat ve dengesiz takım iki yönlü oynayamıyor. Futbol buna izin vermez. Galatasaray'ın sorunu, üçlü ya da dörtlü savunma, tek ya da çok forvet değil, daha temeldir. Galatasaray, oyunu bozan ve aynı zamanda kuran bir takım olamıyor. Ya sadece bozuyor, ya da kurmaya çalışıyor, ama olmuyor. Bu yüzden Boşat'ın vermediği net penaltı kadar, bu temel sorun da tartışılmalıdır. Çünkü önce Sociedad, sonra Olympiakos, bu sorunlarla sonuç alamayacağımız rakiplerdir. Belki Juventus deplasmanında sadece rakibi kilitlemek için maça çıkabilirsiniz. Ama diğer iki rakibinizi yenmek zorundasınız. Galatasaray'ın sorunları gözönüne alındığında inanın bu iki maç Torino'dakinden daha zor olacak. 
   
      
   
</TEXT>
</DOC>
