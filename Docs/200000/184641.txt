<DOC>
<DOCNO> 184641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sontur25.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
''Edebsiz'' tartışması büyüyor .. 
</HEADLINE>
<TEXT>

     Başbakan Recep Tayyip Erdoğan'ın "hükümeti edebe sığmayacak şekilde eleştirme yetkisini kendisinde bulun rektörler var" şeklindeki sözlerle tekrar alevlenen hükümet-üniversite gerginliği, rektörlerin yanıtlarıyla devam ediyor. Trakya Üniversitesi Rektörü Prof.Dr. Osman İnci, Cumhuriyet ve bilimin tarafı olarak asla ödün vermeyeceklerini belirterek, "Birisi bana küfür ederse benden kaynaklı değildir onun ağzının bozukluğundan küfürbaz oluşundandır" dedi. ODTÜ Rektörü Prof.Dr. Ural Akbulut ise Başbakan'ın "edepsiz" suçlamasını üzüntüyle karşıladığını ifade ederken, Gazi Üniversitesi Rektörü Prof.Dr. Rıza Ayhan, Erdoğan'ın "siyasi iktidarla gelen siyasi iktidarla giden üniversite" özlemini dile getirdiğini kaydetti. 
     Başbakan Erdoğan'ın sözlerini ANKA'ya değerlendiren rektörler, sert bir üslupla yanıt verdi. Rektörler, Erdoğan'ın sözlerinin sürpriz olmadığına dikkat çekerken, özellikle "edepsizlik" suçalamasına tepki gösterdi. Bazı rektörlerin görüşleri ve Başbakan Erdoğan'a verdiği yanıtlar şöyle 
     -Trakya Üniversitesi Rektörü Prof.Dr. Osman İnci 
     "Birisi bana küfür ederse benden kaynaklı değildir, onun ağızının bozukluğundan küfürbaz oluşundandır. Asla siyaset yapmıyoruz. Biz bir tarafız, cumhuriyetin, laikliğin, bilimin tarafıyız, bu noktadaki yerimizdeyiz. 
     Akademisyenlere bir dönem kara cüpbeliler' dendi, Başbakan Erdoğan da daha önce batının kölesi' demişti, bugünkü çıkışı bizi hiç şaşırtmadı. Son söylediği edepsiz' kelimesiyle de çok güzel incileri'ne yeni bir halka eklemiş oldu. Süreç bu noktaya doğru geliyordu. Bizim için sürpriz olmadı. 
     -Gazi Üniversitesi Rektörü Prof.Dr. Rıza Ayhan 
     Başbakan hangi saikler altında bir konuşma yaptı onu bilmiyorum ama içinden geçilen dönemde Türkiye Cumhuriyeti'nin anayasal kurumlarının birliğine ihtiyacı var. Üniversitelerin başta kaynak ve kadro olmak üzere çeşitli sıkıntıları var rektörlerin öğretim yılının açılışında yaptığı konuşmalar bu sıkıntıların dile gerililmesidir, üniversitede siyaset yapmak hiçbir şekilde mümkün değildir. Yasalar belli ölçüde akademisyenlerin siyasi partilere üyeliklerine imkan verse de bu on binde bir oranındadır. Başbakan'ın sözleri siyasi iktidarla gelen siyasi iktidarla giden üniversite' yaklaşımının özlemidir. 
     -ODTÜ Rektörü Prof.Dr. Ural Akbulut Eleştiri demokrasilerde insanların en temel hakkıdır. Krallıklarda, diktatörlüklerde ise hükümetler eleştirilmez. Eleştirmeyi edepsizlik' diye nitelendirmek çok üzücü. Rektörlerimizin hükümeti, parlamentoyu, Meclis'i ve AKP'yi rencide edecek sözler söylemediğini düşünüyorum, üniversitelerin sorularını dile getirmişlerdir. Siyaset yapmak bir partinin iktidara gelmesi için emek harcamaktır, hiçbir rektörün bir siyasi partinin propagandasını yaptığını bilmiyorum. Bülent Ecevit'in başbakanlığı döneminde daha ağır eleştirilerimiz oldu ancak Sayın Ecevit bir bildiri yayınlayarak rektörlerin haklı olduğunu söyledi. Bizim sözlerimiz sadece yasamız çerçevesinde herkesin saygı göstermesi lazım. Sayın Başbakan, umarım edepsiz' sözlerine açıklık getirir. Çünkü, rektörler olarak hiçbir edepsizlik yapmadık." 

     
</TEXT>
</DOC>
