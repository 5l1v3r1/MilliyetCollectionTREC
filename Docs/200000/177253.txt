<DOC>
<DOCNO> 177253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sonspo22.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor liderliği bırakmak istemiyor... 
</HEADLINE>
<TEXT>

     Birinci Süper Lig'in ilk iki haftasını galibiyetle tamamlayarak, puan cetvelinde averajla ilk sıraya yerleşen İstanbulspor, liderliği bırakmak istemiyor. 
     Hazırlıklarını Ataköy Tesisleri'nde yaptığı çalışmalarla sürdüren sarı-siyahlı ekip, İstanbul'daki son çalışmasını yarın yaptıktan sonra, 23 Ağustos Cumartesi günü Akçaabat Sebatspor ile oynayacağı maç için Trabzon'a gidecek. 
     Takımın durumunun çok iyi olduğunu belirten Menajer Sinan Dinler, galibiyet serisini sürdürmek istediklerini söyledi. 
     İsrailli forvet oyuncusu Balili'nin ülkesinin milli takımında sergilediği performansın teknik heyeti sevindirdiğini kaydeden Dinler, ''Milli oyuncularımız bu akşamki antrenmanda takıma katılacak. 3 puan için gidiyoruz. Takımın durumu ve morali çok iyi. Bu maçta da kazanarak çıkışımızı sürdürmek istiyoruz'' diye konuştu. 
     
</TEXT>
</DOC>
