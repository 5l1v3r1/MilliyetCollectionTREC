<DOC>
<DOCNO> 178142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/spor/spo01.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen yorumu 
</HEADLINE>
<TEXT>

      
   'Kötü başlasın' 
   KARTAL'IN süper solağı Sergen Yalçın, sezon başının her takım için dezavantaj olduğunu hatırlattı, "İlk haftalarda çok fazla iyi futbol beklemek yanlış" dedi. Yıldız oyuncu, "Önümüzde uzun bir maraton var. Üç kulvarda mücadele etmek kolay bir iş değil. Önemli olan kazanmak. Biz de bunu başarıyoruz. Kötü başlayalım, iyi bitirelim" ifadesini kullandı. 
   
   'Sonu gelmez' 
   SEZONA iyi giren takımların sonunu getiremediğini iddia eden Sergen, "Biz zorlandığımız maçlarda bile attığımız kadar kaçırıyoruz. Ankaragücü karşısında da çok pozisyon yakaladık. Sadece üçünü gole çevirebildik. Elbette hem iyi futbol, hem de farklı kazanmak en büyük hedefimiz. Biraz sabır istiyoruz. Çıtayı yükselteceğiz, aceleye gerek yok" diye konuştu. 
   
   Pancu'nun durumu iyi    DENİZLİSPOR maçının hazırlıklarına dün başlayan Beşiktaş'ta sakatlığı nedeniyle Ankaragücü maçında forma giyemeyen Pancu'nun düzeldiği açıklandı. Dar alanda yapılan çift kale maçta PAF'tan gelen Hakan, İlhan Mansız ile çarpıştı, kaşı açıldı. Bu gelişme üzerine Lucescu idmanı erken bitirdi. Öte yandan Petite Danone minik futbol takımı futbolcuları dün Beşiktaş Kulübü'nü ziyaret etti. 
   
   Tümer'e ültimatom    ANKARAGÜCÜ maçında oyundan alınmasına tepki gösteren ve el kol hareketleri yaparak tekmeliklerini yedek kulübesine fırlatan Tümer'e sert uyarı geldi. Menajer Sinan Engin, yıldız oyuncuyla görüşerek, "Unutma burada tüm kararları Lucescu verir. Tepkini dışa değil gelecek maça yansıt. Bir daha benzer olayları görmek istemiyoruz, kendine dikkat et" diye konuştu. 
   
   Di Napoli iddiası    HAZIRLIK döneminde bir süre Beşiktaş ile antrenmanlara çıkan 29 yaşındaki İtalyan forvet Arturo Di Napoli'nin menajeri Andreu D.Amico'nun açıklamaları şaşkınlık yarattı. Amico, "Lucescu, Di Napoli için yeniden devreye girdi. Oyuncumuzu Glasgow Rangers da istiyor. Ancak kendisi Beşiktaş'a daha sıcak bakıyor" ifadesini kullandı. 
   
   İlhan çıkmazı    Bir haftadan beri takımla çalışan ve teknik heyetten Denizlispor maçında forma isteyen İlhan Mansız konusunda henüz karar verilmedi. Lucescu'nun bu oyuncuyu tam düzelmeden oynatmayı düşünmediği ancak takıma adapte olması için Denizli'ye götürebileceği öğrenildi. 
   
   
</TEXT>
</DOC>
