<DOC>
<DOCNO> 170738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/soneko29.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Güler Gazprom'la haftaya masaya oturacağız... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Rus doğalgaz şirketi Gazprom'un yetkilileri ile önümüzdeki hafta yeni bir görüşme yapacaklarını bildirdi. 
     Bakan Güler, İtalya'dan dönüşünde, Atatürk Havalimanı VIP Salonu'nda düzenlediği basın toplantısında, Roma'da, AB üyesi ile aday ülkelerin enerji ve çevre bakanlarının katılımıyla yapılan toplantının son derece yararlı geçtiğini söyledi. 
     Toplantıda, özellikle enerji ve buna bağlı gelişen çevre-hava kirliliği konusunun ele alındığını ifade eden Güler, Bulgaristan, Yunanistan ve İtalya'nın enerji bakanlarıyla ayrı ayrı görüşmeler gerçekleştirdiğini bildirdi. 
     Güler, bir soru üzerine, Rus yetkililerle de Gazprom şirketiyle yaşanan anlaşmazlık konusunu görüştüklerini belirterek, şunları kaydetti 
     ''Gazprom'la ilgili farklı görüşmelerimiz oldu. Diğer ülke bakanlarının da bu konuda soruları oldu. Onlar da bu konuya ilgi duyuyorlar. Önümüzdeki hafta şirket yetkilileriyle tekrar bir görüşmemiz olacak. Biz uzlaşmadan yanayız. Diyalogla bu işi çözeceğimize inanıyoruz. Şu an tahkim sürecindeyiz. Ancak ümit ediyoruz ki, tahkime gerek kalmadan iki komşu ülke arasındaki bu meseleyi çözeriz. Bu noktada da karşılıklı önemli adımlar atıyoruz. Roma'daki görüşmelerden aldığım izlenimler olumlu.'' 
     
</TEXT>
</DOC>
