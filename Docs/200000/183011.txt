<DOC>
<DOCNO> 183011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/dunya/dun01.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege anlaşması Atina'yı karıştırdı 
</HEADLINE>
<TEXT>

   YORGO KIRBAKİ Atina 

   
   Türkiye ile Yunanistan'ın, Uluslararası Sivil Havacılık Teşkilatı ICAO nezdinde Atina'da 2004 yılında yapılacak Olimpiyat oyunları için Ege'de hava trafiğini yeniden düzenleyen bir anlaşmaya varmaları, Atina'da kafa karıştırdı. Anlaşma Türk basınından öğrenilirken, Yunan hükümetinin, sivil uçakların Ege'deki uçuşlarıyla ilgili bu anlaşmayı gizli tutması eleştirilere yol açtı. 
   Yunan Dışişleri Bakanlığı'nda hazırlanan ve basına sızan bir "iç yazışma belgesinde" bu anlaşma sayesinde Yunan milli çıkarlarının korunduğu, ayrıca ülkenin ICAO nezdindeki prestijinin arttığı belirtildi. Yunan Dışişleri'ne yakın çevreler, sağlanan anlaşmada daha önce Ege'deki hava koridorlarında Limni Adası üzerindeki sivil uçuşlara karşı çıkan Türkiye'nin, bu defa iki yeni koridorun Limni üzerinden geçmesine razı olduğunu, bunun da Yunanistan'ın başarısı sayılması gerektiğini belirttiler. Buna karşı, sağlanan anlaşma ile Yunanistan'ın tek taraflı oluşturduğu ve geçmişte sürekli sürtüşmelere neden olan J - 60 hava koridorunu iptal edilmesini ve yeni koridorlarda da sivil uçuşların 10 - 11 bin feet yükseklikten 13 - 15 bin feet yükseklikte gerçekleştirilmesini kabul etmekle, Ege'deki askeri uçuşlara daha geniş alan tanınması, Atina'da yoğun tepkilere neden oldu. 
   
   '3 bin feet hediye' 
   Elefterotipia gazetesi, "Yunanistan sırf Olimpiyatlar nedeniyle hava trafiği yoğun olacak diye, Türkiye'nin taleplerini kabul etti" derken, Elefteros Tipos gazetesi, "Yunanistan, hava sahasında 3 bin feetlik yüksekliği Türkiye'ye hediye etti. Ege'de havamızı verdik" başlığını kullandı. 
   
   
</TEXT>
</DOC>
