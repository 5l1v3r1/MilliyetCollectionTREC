<DOC>
<DOCNO> 174553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sontur22.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşkale'de maden ocağında patlama... 15 işçi göçük altında 
</HEADLINE>
<TEXT>

     Erzurum Vali Vekili Gülistan Yiğit, Aşkale İlçesi'ndeki Kükürtlü Maden Ocağı'nda meydana gelen patlamada göçük altında halen 15 işçinin bulunduğunu, bu kişilerin kurtarılmasına çalışıldığını bildirdi. 
     Yiğit, göçüğün meydana geldiği madenin önünde bekleyen gazetecilere yaptığı açıklamada, göçük altından şimdiye kadar 16 işçinin çıkarıldığını belirterek, 15 işçiyi kurtarma çalışmalarının ise sürdüğünü bildirdi. 
     Göçükte arama kurtarma çalışmalarının 37 kişilik ekiple sürdürdüklerini anlatan Yiğit, oksijen tüpü yetersizliği nedeniyle kurtarma çalışmalarının aksadığını söyledi. 
     Kolordu Komutanlığı ve çevre illerden de yardım istediklerini belirten Yiğit, ''Bu tür bir olayla ilk kez karşılaşıyoruz. Bu nedenle yetersizlikler oluyor. Oksijen tüpü nedeniyle kurtarma çalışmaları aksıyor'' diye konuştu. 
     Yiğit, şu ana kadar göçük altından ölü çıkarılmadığını da kaydetti. 
     
     YARALILAR TEDAVİ ALTINDA 

     Bu arada, göçük altından yaralı çıkarılan işçiler Erzurum'daki hastanelerde tedavi altına alındı. 
     Numune Hastanesi'nde tedavi altına alın işçilerin isimleri şöyle Ahmet Öztürk, Zekayi Öztürk, Ayhan Güney, Yasin Turan. 
     Aziziye Araştırma Hastanesi'nde ise Zafer Aktaş ve Oktay Bayram adlı işçilerin tedavileri sürüyor. 
     
     KOMPRESÖRÜN ÇALIŞMADIĞI İDDİASI... 

     Öte yandan, maden ocağında çalışan ve isminin açıklanmasını istemeyen olayın görgü tanıkları, A.A muhabirine yaptığı açıklamada, yeraltında çalışan ve göçük altında kalan işçilerin üzerinde sadece ışıklı palet olduğunu, bunun haricinde hiçbir koruyucu bulunmadığını iddia ettiler. 
     İşçilerin can güvenliğini sağlayacak tahlisiye ekipmanının işletmede bulunmadığı, göçük altında kalan işçilerin kurtarılması için gerekli olan ve yeraltına hava basıncı yapmaya yarayan kompresörün de çalışmadığı ileri sürüldü. 
     
     A.A MUHABİRİ TARTAKLANDI... 

     Bu arada, göçük olayının meydana geldiği olay yerini görüntülemek isteyen A.A muhabiri Arif Çomaklı da, işletmenin güvenlik görevlileri tarafından tartaklandı. Güvenlik görevlileri tarafından Çomaklı'nın dijital fotoğraf makinasıyla çektiği fotoğrafların bulunduğu diskete el koyuldu. 
     
</TEXT>
</DOC>
