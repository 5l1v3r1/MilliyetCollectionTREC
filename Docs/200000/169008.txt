<DOC>
<DOCNO> 169008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/dunya/dun01.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD halkının yarısı Bush'a yalancı diyor 
</HEADLINE>
<TEXT>

CIA Başkanı Tenet uranyum iddiasında sorumluluğu üstlendi, ABD Başkanı Bush da "Ona ve CIA'da çalışan herkese güvenim tam" dedi. 
     DIŞ HABERLER SERVİSİ 

     Amerikan halkının yüzde 50'sinin Başkan George W. Bush'un Irak'ın kitle imha silahları konusunda gerçekleri abarttığı, ya da çarpıttığı inancında olduğu ortaya çıktı. 
     Başka bir deyişle Amerikalıların yarısına göre, Bush'un dürüstlüğü oldukça tartışmalı bir durumda, hatta tarihe "yalancı başkan" olarak geçmesi söz konusu. Halkın sadece yüzde 46'sı aksi görüşte. 
     ABC televizyonu ve "The Washington Post" gazetesi tarafından 1006 Amerikan vatandaşı arasında önceki gün düzenlenen ortak anketin sonuçlarına göre, Bush'un Irak konusundaki performansını onaylayanların oranı, Mayıs'ta yüzde 90 civarındayken şimdi yüzde 58'e düştü. 
     Bush'un başkan olarak bütün konulardaki performansıyla ilgili halk desteğinde de bir azalma görülüyor. 22 Haziran'daki ankette halktan yüzde 68 oranında destek bulan Bush şimdi yüzde 59 düzeyinde kaldı. 
     Ankette, Irak'ta artan kayıpların Bush yönetimine olan güveni azalttığı ve halkın, savaşın verilen kayıplara değip değmediği konusunda şüpheye düştüğü net biçimde sergilendi. Irak'ın işgalinin gerekli olduğunu düşünen Amerikalıların oranı, nisan ayındaki yüzde 70'lik düzeyden yüzde 57'ye geriledi. 
     Ankete katılanların yüzde 52'si gibi yüksek bir oranı Irak'taki kayıpların "kabul edilemez" olduğunu belirtti. Yüzde 80'i ise Irak'ta uzun süre kalmanın "batağa saplanmak" olduğu görüşünü dile getirdi. 
     

</TEXT>
</DOC>
