<DOC>
<DOCNO> 171696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/ekonomi/eko00.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcı, 'çete' soruşturmasında belge istedi, BDDK 'verdik' dedi 
</HEADLINE>
<TEXT>

   Şişli Cumhuriyet Savcılığı, BDDK'nın İmar Bankası'nın eski yönetimi için çete suçlarıyla ilgili suç duyurusu üzerine bütün raporların gönderilmesini istedi. BDDK yetkilileri ise Milliyet'in sorusu üzerine ellerindeki tüm raporları, belgeleri ve tespitleri Şişli Cumhuriyet Savcılığı'na gönderdiklerini söyledi 
      SEMRA PELEK İstanbul 
   
   Yönetim ve denetimi Fon'a devredilen İmar Bankası ile ilgili Şişli Cumhuriyet Savcılığı'nda yürütülen soruşturmada Bankacılık Düzenleme ve Denetleme Kurumu'ndan BDDK 'acil' olarak raporlar istendi. İmar Bankası'na 3 Temmuz 2003 tarihinde el konulmasının ardından "yöneticilerin toplu istifası" ve "banka bilgisayar kayıtlarının silinmesi" nedeniyle iki ayrı soruşturma yürüten Şişli Savcılığı, şimdi de "çete" iddialarını soruşturmaya başladı. 
   
   Raporlar acilen istendi 
   BDDK 17 Temmuz'da Uzan ailesinin de aralarında bulunduğu İmar Bankası eski yöneticileri hakkında TCK'nın 'cürüm işlemek amacıyla teşekkül oluşturmak' düzenlemesini içeren 313'üncü maddesine göre hazırlanan çete kurarak bankanın içini usulsüz yöntemlerle boşalttıklarına ilişkin suç duyurusu dilekçesini Başsavcı Metin Fadıllıoğlu'na kuryeyle gönderdi. Başsavcı bunun üzerine Cumhuriyet Savcısı Sait Kunt'u soruşturmayı yürütmekle görevlendirdi. Suç duyurusu dilekçesini inceleyen Savcı Kunt, BDDK'ya özel kuryeyle 'gizli' ibareli bir yazı gönderdi. Yazıda BDDK'nın İmar Bankası ile ilgili elinde bulunan tüm bilgi, belge ve delilleri "çok acele" olarak savcılığa göndermesi istendi. 
   Raporların incelenmesinden sonra "çete" iddialarıyla suçlanan ve aralarında Kemal Uzan ile Yavuz Uzan'ın da yer aldığı banka eski yöneticilerinin ifadelerine başvurulacak. BDDK yetkilileri ise Milliyet'in sorusu üzerine ellerindeki tüm raporları ve belgeleri savcılığa gönderdiklerini söyledi. 
   
   MGK öncesi 'İmar' zirvesi    Adalet Bakanlığı yetkililerinden alınan bilgiye göre Savcı Kunt ile MGK toplantısı için İstanbul'a gelen Adalet Bakanı Cemil Çiçek dün sabah bir toplantı yaptı. MGK gündemindeki yolsuzluk soruşturmalarıyla ilgili Çiçek'in, Savcı Kunt'tan bilgi aldığı öğrenildi. Çiçek'in, BDDK'nın şimdiye kadar İmar Bankası soruşturmasına yönelik savcılığa gönderdiği belgelerin fotokopilerini aldığı ve soruşturmanın seyriyle ilgili sorular yönelttiği öğrenildi. 
   Bankanın resmi bilgisayar kayıtlarının silinmesiyle ilgili "Bilişim suçu kapsamında" Savcı Nihat Ergün tarafından yürütülen soruşturmayla ilgili olarak da bilirkişi raporunun beklendiği öğrenildi. 
   Diğer taraftan 10 Temmuz 2003 tarihinde Yönetim Kurulu Başkanı Kemal Uzan, Başkanvekili Yavuz Uzan, Genel Müdür Hilmi Başaran, üyeler Erol Hürbaş, Yaşar Avni Güral, Gürol Demirkol ve Birol Çilingir'in istifasıyla ilgili başlatılan soruşturmayı da Savcı Ahmet Hanefi Uslu yürütüyor. 
   
   'Gözükmeyen hesabı iflastan alın dediler'    İmar Bankası mudileri dün de BDDK'nın İstanbul ofisinin önünde toplanarak bilgi almaya çalıştı. Mudilerden açlık grevi yapan iki kişiden biri olan Sevgi Akpınar dahil 3 kişi BDDK yetkilileriyle üç saat süren bir görüşme yaptı. Sevgi Akpınar BDDK yetkilileri ile yaptıkları görüşmenin ardından şu açıklamalarda bulundu 
   "Ankara'da şu an toplantı yapıyorlar. En erken 2 saat, geç üç gün içinde çarşambaya kadar devlet açıklama yapacakmış. Önce mevduat hesapları ödenecekmiş. Yasal güvence olmadığı için Hazine bonoları sorumlu olmadıklarını söylediler. Paralar en geç 15 Ağustos'ta ödenecekmiş. Döviz hesapları TL'ye çevrilecek ödenecekmiş. Devletin hesaplarındaki rakamlara göre ödeme yapılacak, bu rakamlar mudiler arasında dağıtılacakmış. Biz 50 milyar yatırdıysak, ancak devlette 20 milyar gözüküyorsa, o 20 milyar ödenecek, geriye kalan 30 milyar için mudinin ispatı gerekiyormuş. Geriye kalan 30 milyarlık bölüm için iflas masasına gidilmesi gerekiyormuş." 
   Mudilerden mevduat hesabı sahibi Müjgan Kıvılcım ise "Devlet güvencesinde diye parayı bankaya yatırdık. Bizde mevduat hesap cüzdanı var. Off Shore hesap cüzdanı yok. Off - Shore'lular parayı alıyorlar peki bunun kaynağı ne Bizim mevduat hesaplarımız. Uzanlar bankanın yüzde 80'ini almışlar.Uzanları da protesto ediyorum. Paramın hesabını soruyorum" dedi. 
   
   16 yıldır göz yumuldu    Bankalar yeminli murakıplarının verdiği bilgiye göre, İmar Bankası'ndaki 'çifte kayıt' ve 'fiktif işlemler' 1987'den beri biliniyordu 
   
   Dünya Gazetesi'nin dün yayınladığı 'Kuralsızlığın acı faturası' başlıklı haberinde 1987'den beri gözetimde olan İmar Bankası'ndaki 'çifte kayıtlardan' Hazine'nin de BDDK'nın da haberdar olduğu belirtildi. 
   Yeminli murakıpların beyanlarına dayandırılan haberde, ilk kez 1987'de ortaya çıktığı belirtilen 'çifte kayıt' ve 'fiktif hesaplar'ın İmar Bankası'ndaki tahmin edilen faturayı 10 kat büyüteceği kaydedildi. Haberde 1987'de Hazine'den sorumlu Devlet Bakanı'nın da katılımıyla bankaya el konulmasının kararlaştırıldığı ancak kararın uygulanmadığı hatırlatılarak şöyle devam edildi 
   "1987'de çift kayıt ve kasa açıkları belirleyen ve bu kasa açıklarının usulsüz fişlerle kapatıldığını belirleyen murakıplar 1988'de de aynı şekilde 'çifte kayıt' ve 'hesapların muteberiyeti' konusunda endişelerini dile getirerek, 'Banka şubelerine mali polisle aynı anda baskın' önerdi. Ancak dönemin Hazine Müsteşarı bu öneriyi 'daha usuletle ve suhuletle davranılmasını' isteyerek kabul etmedi. 1993'te savcılığa soruşturma açılmasına ilişkin olarak yazılan raporların Hazine Müsteşarlığı'ndan sorumlu bakanın masalarında 'müzakere imzası' engeline takıldığına dikkat çekildi. 
   
   1995'te de önlem istendi 
   1995 tarihli bir raporda yer alan kaygılar üzerine hazine Müsteşarlığı İmar Bankası yönetimine bir yazı yazarak 'Bankanın meşrutiyetinin tartışmalı hale geldiğini' duyurdu. 1995 sonunda murakıplar 'kayıtların geçerliliği endişesiyle birlikte şüpheye davet edici kayıt ve davranışların çokluğu, mali tabloların güven vermediğinden' bahisle önlem istiyor. 
   Hazine Müsteşarlığı 1996 başında İmar Bankası'na yazı yazarak 'yetkililere sunulan kayıt ve bilgilerle bankanın kendi içinde tuttuğu kayıtların birbirine tutarlı olmadığı, mali tablolar ve işlemlerin farklı olduğu' dile getirildi." 
   
   Villayı konuk evi yaptılar    Rumeli Holding Yönetim Kurulu Başkanvekili Hakan Uzan'ın Yeniköy'deki villasının kapısına 'Rumeli Telekom AŞ Konuk Evi' tabelası asıldı. Vatan gazetesinin haberine göre Uzan'ın villasını BDDK'ya kaptırmamak için üzerinde tedbir kararı olmayan Rumeli Telekom şirketinin konuk evi yaptığı öne sürüldü. Bilindiği gibi BDDK'nın başvurusu üzerine Hakan Uzan, kardeşi Cem Uzan, babası Kemal Uzan ve İmar Bankası'nın yönetiminden istifa eden yönetim kurulu eski üyelerinin mal varlıkları üzerine ihtiyati tedbir kararı alınmıştı. Uzanların şirketleri üzerinde de tedbir kararı var. Tedbir kararı olmayan Rumeli Telekom ise 1993 yılında Rumeli Holding bünyesinde telekomünikasyon sektöründe yatırımlar yapmak üzere kuruldu. Telsim ve Ünitel dışında Uzanlar'ın Telekom Grubu'ndaki tüm şirketleri bünyesinde barındırıyor. 
   
   Uzanlar'ın TV'leri 3 gün sonra kararıyor    ANKARA Milliyet 
   Ankara İdare Mahkemesi, GP Genel Başkanı Cem Uzan'ın Başbakan Tayyip Erdoğan'a yönelik hakaretler içeren Bursa mitingindeki konuşmasını yayınlayan Star, Starmax, Kanal 6, Star 6 ve Star 8'e RTÜK'ün verdiği 30'ar günlük ekran karartma cezasının yürürlüğünün durdurulmasını isteyen Star grubunun talebini reddetti. Star grubu İdare Mahkemesi'nin bu kararını temyiz için Kırıkkale Bölge İdare Mahkemesi'ne götürdü. Mahkemenin Star'ın istemini reddetmesi durumunda, beş televizyon kanalı 28 Temmuz 24.00'ten itibaren 30'ar gün kapatılacak. RTÜK, Star grubuna ait beş televizyon kanalına, RTÜK Yasası'nın 4. maddesinin "Yayıncılığın, gerek yayın organı gerekse hisse sahipleri ve üçüncü derece dahil olmak üzere üçüncü dereceye kadar kan ve sıhri hısımları veya bir başka gerçek ve tüzel kişinin haksız çıkarları doğrultusunda kullanılmaması" ve "yayıncılığın haksız bir amaç veya çıkara alet edilmemesi ve haksız rekabete yol açılmaması" hükümlerini ihlal ettikleri gerekçesiyle ekran karartma cezası vermişti. RTÜK yetkilileri, logosunu "Anadolu" olarak değiştirmesine rağmen Kanal 6'ya da cezası uygulanacağını bildirdi. 
   
   Tuzcular Uzanlar'a karşı birleşti    EDA BERKBAYRAK İzmir DHA 
   Blok olarak özelleştirilecek Tekel'in işletmelerinden ayrı tutulan İzmir Çamaltı Tuzlası'nın satış hazırlığı, üretiminde tuz kullanan sanayicileri harekete geçirdi. Tuzla'ya Uzan Grubu'nun talip olacağı yolundaki duyumlar tepkileri artırdı, sanayiciler güçbirliği kararı aldı. Bir araya gelen 30 tuz firması 1 trilyon lira sermayeli şirket kurarak, açılacak ihaleye gireceklerini açıkladı. Türkiye'deki beş tuz üretim noktasından biri olan İzmir Çamaltı Tuzlası, yılda 405 bin tonluk üretimiyle Ege Bölgesi'nde faaliyet gösteren 50 tuz fabrikasının ihtiyacını karşılıyor. Uzan Grubu'ndan üç görevlinin geçen hafta Tuzla'ya gelerek incelemelerde bulunması, sanayicileri harekete geçirdi. Ege Bölgesi Sanayi Odası Tuz ve Gıda Maddeleri Komitesi Başkanı Coşkun Yolgörmez, Uzan Grubu'nun Petkim'in ardından tuzlaya da talip olmasının doğal bir gelişim olduğunu belirterek, "Tuzlanın üretiminin yüzde 60'ını Petkim kullanıyor. Uzan Grubu tuzlayı da alıp, Petkim'in üretiminde tuz maliyetini sıfıra çekmek niyetinde. Bu durumda Çamaltı'ndan Ege'deki firmalara tuz satışı olmaz, 50 tuz üretim firması kepenk kapatır" dedi. Tuzlanın 50 milyon dolara satışa çıkarılacağı öğrenildi. 
   
   Petrol - İş'ten Petkim için iki dava    EKONOMİ SERVİSİ 
   Petrol - İş Sendikası Genel Başkanı Mustafa Öztaşkın, Petkim'in Uzanlar'a satışına onay veren Özelleştirme Yüksek Kurulu kararı ile rekabete aykırı bir durum olmadığına ilişkin Rekabet Kurulu kararının iptali için iki ayrı dava açacaklarını söyledi. Sendika, BDDK'ya da bir yazı göndererek Standart Kimya'nın Uzanlar'ın bir şirketi olarak değerlendirip bu şirketin malvarlığına da el konulmasını isteyecek. Konuyla ilgili olarak, önceki gün Özelleştirme İdaresi Başkanlığı'na bir dilekçe gönderdiklerini dile getiren Öztaşkın dilekçede, ÖİB'den Petkim'in kamu yararı açısından Uzanlar'a verilmemesini istediklerini söyledi. Çukurova ve Kepez Elektrik ile İmar Bankası'nda kamunun aleyhine yaptıkları işlemleri bu isteklerine gerekçe olarak gösteren Öztaşkın, ayrıca Uzanlar'ın petrokimya konusunda deneyimli olmamalarının da satışın yapılmaması için önemli bir neden olduğunu kaydetti. Öztaşkın, konuyla ilgili olarak Cumhurbaşkanlığı'na ve Başbakan'a da bir rapor gönderileceğini bildirdi. 
   
   
</TEXT>
</DOC>
