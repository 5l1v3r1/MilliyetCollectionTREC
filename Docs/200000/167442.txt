<DOC>
<DOCNO> 167442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/spor/spo02.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haydi devam, devam 
</HEADLINE>
<TEXT>

Fenerbahçe'de 40 dereceye ulaşan sıcaklığa rağmen antrenmanların dozu düşmüyor. Teknik Direktör Christoph Daum, futbolcularını sık sık uyararak adeta göz açtırmıyor 
     Uyum sağladılar 
     TEKNİK Direktör Daum'un ağır idmanlarına Fenerbahçeli oyuncular artık iyice uyum sağladı. Hava sıcaklığının 40 dereceye ulaştığı İstanbul'da, Sarı - Lacivertli oyuncular Alman hocanın tempoyu artırmasına aldırış bile etmiyorlar. Forma savaşı daha şimdiden kızışırken, futbolcular gözden düşmemek için tüm güçlerini zorluyorlar. 
     
     Motive ediyor 
     SARI - Lacivertli futbolcular, daha önceki dönemleri karşılaştırırken, "Şimdiye kadar böyle bir çalışma programı görmedik. Daum'la birlikte gerçek antrenmanın ne olduğunu anladık" diyorlar. Alman hoca ise çalışmaların karşılığını ligde alacaklarını belirterek, futbolcularına sık sık, "Haydi devam, devam" diyerek motive ediyor. 
     
Gökdeniz 'tamam' dedi      FENERBAHÇE'NİN ısrarla renklerine bağlamaya çalıştığı Trabzonsporlu Gökdeniz'in transferini Başkan Aziz Yıldırım bizzat kendisi yürütüyor. Genç yıldızla bir araya gelen ve her konuda anlaşma sağlayan Yıldırım, Gökdeniz'den yeşil ışık alır almaz rotasını Başkan Özkan Sümer'e çevirdi. Bu oyuncuyu ısrarla vermeyeceğini açıklayan Sümer'e, Yıldırım'ın para artı Johnson ile Rebrov yada yerli bir oyuncu teklif ettiği öğrenildi. 
     
Damdaki gözcü İdmanları basına kapatan Daum, gizli çekimleri önlemek için tesislerin damına da dürbünlü gözcü yerleştirdi 
     YUSUF DURSUN 

     Yine şaşırttı 
     SAMANDIRA Tesisleri'nde Teknik Direktör Daum'un göreve başlamasından sonra ilginç olayların ardı arkası kesilmiyor. İlk icraat olarak basın mensuplarını kafes içine alan, ardından antrenmanları haftanın beş günü medyaya kapatan Alman teknik adamın son uygulaması ise herkesi şaşkına çevirdi. 
     
     Kuş uçmadı 
     DAUM, antrenmanların dışarıdan gizlice izlenmesi ihtimaline karşılık, tesislerin damına dürbünlü güvenlikçi çıkardı. İdman boyunca basın mensuplarının hareketlerini izleyen gözcü, evlerin damlarında veya ormanlık alanda pusuya yatma ihtimali bulunan muhabirleri de taradı. 
     
Ceyhun gittiYönetim, doktorların olumsuz raporu üzerine yıldız oyuncuyla anlaşmadı 
     Ameliyat bitirdi 
     SARI - Lacivertli yönetim, Ceyhun ile bağlarını kopardı. Teknik Direktör Daum'un Almanya'dan getirdiği doktorun olumsuz rapor vermesi üzerine, sakat olduğu gerekçesiyle genç yıldıza imza attırmaktan vazgeçildi. Ayak bileğinden ameliyat olan ve dört haftalık iyileşme sürecinden sonra sahaya çıkabileceği açıklanan Ceyhun, Fenerbahçe yönetiminin şartlarını kabul etmesine rağmen sözleşmesini yenileyemedi. 
     
Yusuf ısınıyor      DAUM'UN isteği üzerine yönetimin affettiği Yusuf, Samandıra'da fırtına gibi esiyor. Uzun zamandır takımdan uzak kalan ve futbolu özlediği her hareketinden belli olan tecrübeli oyuncu, kısa zamanda arkadaşlarına ve teknik heyete uyum sağladı. Yusuf arkadaşları ile arasındaki farkı kapatmak ve tekrar formasına kavuşmak için vargücüyle çalışıyor. 
     
Tuncay'a övgü      UEFA, resmi internet sitesinin oyuncu tanıtımı bölümünde Tuncay Şanlı'ya yer verdi. "Türkiye'nin Büyük Keşfi" başlığı altında yer alan övgü dolu yazıda Milanlı Shevchenko'ya benzetilen Tuncay'ın başarılı bir forvette bulunması gereken denge, ani hızlanma, hepsinden önemlisi golü koklama gibi birçok özelliğe sahip olduğu belirtildi. "Tuncay geleceğin yıldızı olacak" yorumu yapıldı. 
     

</TEXT>
</DOC>
