<DOC>
<DOCNO> 179568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sonspo18.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Petkov Fenerbahçe'de... 
</HEADLINE>
<TEXT>

     Fenerbahçe, birinci transfer döneminin son gününde, İstanbulspor'un Bulgar milli oyuncusu Ivaylo Rumenov Petkov ile sözleşme imzaladı. 
     Sarı-lacivertliler, Fenerbahçe Burnu'ndaki kulüp binasında düzenlenen imza töreninde, 27 yaşındaki Bulgar sol kanat oyuncusuyla 1 yılı opsiyonlu olmak üzere 3 yıllık anlaşma yaptı. 
     Bulgar oyuncu Fenerbahçe Kulübü binasına menajerleri ve İstanbulspor Kulübü Başkanı Adnan Sezgin ile birlikte geldi. 
     
     ÖZAYDINLI ''SON İMZA'' 

     İmza törenin ardından bir açıklama yapan Fenerbahçe Kulübü Asbaşkanı Murat Özaydınlı, transfer döneminin son imzasını Petkov ile gerçekleştirdiklerini açıkladı. 
     Özaydınlı, ''Transferin son imzasını attık. Petkov'un Fenerbahçe'ye çok yararlı olacağına inanıyoruz. Kendisini İstanbulspor'daki performansı ile uzun süredir takip ediyorduk. Eski takımını lider yapıp ayrıldı. İnşallah liderliği bizimle birlikte geri alacak'' dedi. 
     Uzun yıllar Fenerbahçe'ye faydalı olacak bir kadro kurma amacında olduklarını belirten Özaydınlı, oluşturulan genç kadroya deneyimli isimler ekleyerek, daha güçlü bir ekip ortaya çıkardıklarını ifade etti. 
     Murat Özaydınlı, ''Fenerbahçe'nin geleceğine ışık tutacak 5-10 yıllık kadroyu oluşturmaya çalışıyoruz. Bugün bakıldığında 12-13 oyuncumuz milli takımlarda görev alıyor. Bunların 6-7'sinin ümit takımlarda olması, Fenerbahçe'nin gelecekte daha güçlü olacağının sinyalini veriyor'' diye konuştu. 
     
     PETKOV MUTLU 

     Petkov ise, Fenerbahçe'yi çok iyi tanıdığını ve bundan sonra Türkiye'deki futbol yaşantısını sarı-lacivertli forma altında sürdürecek olmaktan mutluluk duyacağını söyledi. 
     Bulgaristan Milli Takımı kampına katılmak üzere bugün ülkesine gidecek olan Petkov'un, 11 Eylül'de İstanbul'a döneceği açıklandı. 
     İstikrarlı oyunuyla dikkat çeken Petkov, 1998 yılında İstanbulspor'a transfer olmuştu. 

     
</TEXT>
</DOC>
