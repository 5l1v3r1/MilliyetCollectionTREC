<DOC>
<DOCNO> 188245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/spor/spo06.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Borcumuz büyük 
</HEADLINE>
<TEXT>

   Şenol Güneş, futbolcularına birlik ve beraberlik çağrısında bulundu, "Kimse kimseyi suçlamasın. Birbirinize sarılın, kenetlenin. Bu ülkeye olan borcumuzu hep birlikte ödeyeceğiz" diye konuştu 
      
   MİLLİ Takım Teknik Direktörü Şenol Güneş maç sonrası Ümraniye Tesisleri'nde Ay - Yıldızlı futbolculara moral verdi. Tecrübeli hoca, "Büyük takımlar bu tür kayıplardan sonra ayakta kalan takımlardır. Ülkeye büyük bir borcumuz var ve bu borcu yine hep birlikte ödemek zorundayız. Bu tip maçların üzüntüsü arkadaş kaybettirmemelidir. Kimse kimseyi suçlamasın. Birbirinize sarılın, destek verin, kenetlenin. Sadece ve sadece önümüzdeki 180 dakikayı düşünün" dedi. 
   GÜNEŞ'İN konuşmasını büyük bir sessizlik ve üzüntü içinde dinleyen Milli Takım oyuncuları, finallere katılacaklarına dair yemin ettiler. Takım adına söz alan kaptan Bülent Korkmaz, "Maalesef istediğimiz gibi olmadı. Play - Off'a alışkın bir ekibiz. Kimse karamsarlığa kapılmasın, merak etmesin. Bu işin peşini bırakmayacağız. Kuradan kim çıkarsa çıksın, farketmez. Portekiz'e gideceğiz. Bu ülkeye büyük bir borcumuz var, ödeyeceğiz" ifadelerini kullandı. 
   
   Federasyondan yaylım ateş    FUTBOL Federasyonu Başkanı Haluk Ulusoy, İtalyan hakem Collina'yı sert bir şekilde eleştirdi. Ulusoy, "Ne yazık ki bu kez bizi yıkan adam oldu. Aleyhimize rahat penaltı çalarken, Emre'nin biçilmesini, Hakan'ın düşürülmesini es geçti" dedi. İyi oynamadıklarını da kabul eden Haluk Ulusoy, "Stres, sinir ve baskıdan etkilendik. Kaderimizde bir çile daha çekmek varmış. Ancak Portekiz'e yine gideceğiz" diye konuştu. 
   
   
</TEXT>
</DOC>
