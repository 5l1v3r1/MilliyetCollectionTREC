<DOC>
<DOCNO> 180311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sonspo19.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"Cola Turka" Adana Demirspor'un forma reklamı oldu... 
</HEADLINE>
<TEXT>

     İkinci Futbol Ligi A Kategorisi takımlarından Adana Demirspor, 1 sezonluk forma reklamını Ülker firmasına ait olan ''Cola Turka''ya verdi. 
     Adana Demirspor Kulübü Başkanvekili Şevki Kaya, ekonomik kriz yaşadıklarını, sivil toplum örgütleri, milletvekilleri, siyasal parti temsilcileri ve işadamlarına yaptıkları yardım başvurularının yanıtsız kaldığını, bu nedenle formalarında ''Cola Turka'' yazılı logo için Ülker firmasıyla sezonluk 65 milyar liraya anlaştıklarını söyledi. 
     Sporculara hafta sonunda deplasmanda yapacakları Kayserispor karşılaşması öncesinde biriken transfer ve diğer alacaklarının bir bölümünü ödeyeceklerini ifade eden Kaya, konuşmasını şöyle sürdürdü 
     ''Forma reklamı için birçok kuruluşa teklif götürdük. Üzülerek söylemek gerekirse herkes duyarsız davrandı. Sonuçta Ülker ile Cola Turka logosu için 65 milyar liraya sözleşme imzaladık. Gerçeği söylemek gerekirse bu ücret çok yetersiz. Biraz da mecbur kaldığımız ve çocuklara ödeme sözü verdiğimiz için anlaşma imzaladık. Adana Büyükşehir Belediyesi'nce bize tahsis edilen benzin istasyonunun da faaliyete geçmesiyle ekonomik yönden biraz da olsa rahatlayacağız.'' Hafta sonunda deplasmanda yapacakları Kayserispor karşılaşmasının kolay geçmeyeceğini belirten Kaya, ''Rakibimiz, her zaman hedefi olan bir takım. Ancak biz de iyi takımız. 4 eksiğimize rağmen kolay lokma olmayacağız. En azından yenemezsek de yenilmeden 1 puan alarak dönmeyi arzuluyoruz'' diye konuştu. 
     
</TEXT>
</DOC>
