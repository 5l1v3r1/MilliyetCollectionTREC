<DOC>
<DOCNO> 179669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/siyaset/siy03.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a asker göndermede önemli adım 
</HEADLINE>
<TEXT>

   BARKIN ŞIK Ankara 

   
   Genelkurmay Başkanı Orgeneral Hilmi Özkök yarın NATO Avrupa Müttefik Kuvvetler Komutanı SACEUR ve ABD'nin Avrupa Kuvvetler Komutanı Orgeneral James L. Jones ile bir araya gelecek. Görüşmede, Irak'a gönderilecek Türk askerinin komutasına verilecek sektörün detayları, sektörde görev yapacak asker sayısı ve Türk askerinin komutasındaki birliklere ilişkin konuların netlik kazanması bekleniyor. 
   Türkiye'ye bugün gelecek olan Jones, temaslarına yarın başlayacak. Jones, Ankara'da Özkök, İstanbul'da ise 1. Ordu Komutanı Orgeneral Yaşar Büyükanıt ve diğer yetkililerle bir araya gelecek. 
   
   Detaylı görüşmeler yapılacak 
   Jones, Özkök ile Türkiye'nin görev alacağı sektöre ilişkin yüz yüze ilk ayrıntılı teması gerçekleştirecek. Görüşmede Türk tarafının Kuzey Irak'taki PKK KADEK varlığına ilişkin tespitlerde bulunarak bölgenin terör odaklarından temizlenmesi için gerekli adımların atılması yönündeki talebini de gündeme getirmesi bekleniyor. Genelkurmay ile ABD askeri makamlarıyla heyetler arası görüşmeler sonucunda ortaya çıkacak tablo hükümete sunulacak. Dışişleri Bakanı Abdullah Gül, dün Viyana'ya hareketi öncesinde, Jones'un ziyareti sırasında yapılacak temasların, askeri konularda ilk önemli toplantı olacağını söyledi. Gül, Jones'un temasları sırasında Türkiye'nin öğrenmek istediği konuların detaylı olarak ele alınacağını ifade etti. 
   
</TEXT>
</DOC>
