<DOC>
<DOCNO> 158951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/spor/spo25.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

İbo döktürdü      YUNANİSTAN Basketbol Ligi'nde Play - Off maçları başlarken, milli forvetimiz İbrahim Kutluay'ın forma giydiği Panathinaikos, Ionikos'u 92 - 69 yendi. 22 dakika oyunda kalan İbrahim, 16 sayı, 1 asist ile takımının en skorer ismi oldu. 
     
Sazak'ın zaferi      MALTEPE Üniversitesi 2. Uluslararası Sahil Yolu Koşusu, erkeklerde Metin Sazak, bayanlarda ise Kenya'dan yarışa katılan Cathy Mutwa'nın zaferiyle sonuçlandı. Geçen yılın da şampiyonu olan Sazak, 30.00'lık derecesiyle parkur rekoru kırdı. Suadiye'den başlayıp üniversitenin Dragos'taki kampüsünde sona eren 10 bin metre yarışında birinciler 1000, ikinciler 600, üçüncüler ise 400'er dolar ödül kazandı. 
     
Balkancı ve Karamuk birinci      ATICILIKTA Erdim Sertoğlu Federasyon Kupası DoubleTrap Yarışmaları'nda büyük erkeklerde Beytullah Balkancı, bayanlarda ise Mihan Gürer birinci oldu. Skeet yarışmalarında ise büyük erkeklerde Yusuf Karamuk, bayanlarda da Duygu Mut ilk sırayı elde etti. 
     
ENKA'da mutlu son      ATLETİZMDE Bayanlar Avrupa Şampiyon Kulüpler B Grubu'nda mücadele eden ENKA, şampiyon oldu. Belgrad'daki yarışmalarda 122 puan toplayarak ilk sırayı alan ekibimiz, gelecek yıl Avrupa'nın en iyi sekiz takımının yer aldığı A Grubu'nda mücadele edecek. ENKA'da, Arzu Uyar, Esen Kızıldağ, Öznur Dursun ve Pınar Saka'dan oluşan 4x400 takımı, 3.40.29 ile Türkiye rekoru kırarken, Elvan Abeylegesse de 4.07.55 ile 1500 metrede yılın en iyi derecesini koştu. 
     
Akbal ve Caner Avrupa Şampiyonu      İZMİR'DE yapılan Avrupa Büyük Bayanlar Vücut Geliştirme, Fitness, Body Fitness ve Erkekler Fitness Şampiyonası'nda - 52 kiloda Aylin Akbal, - 57 kiloda ise Tülay Caner altın madalya kazandı. Çek Cumhuriyeti de "En iyi takım" ödülünü elde etti. 
     
Troy 1. ligde      TÜRKİYE Basketbol İkinci Ligi Final Grubu'nun son maçında Gaziantepspor'u deplasmanda 103 - 85 mağlup eden Troy Pilsner, 2 yıl aranın ardından yeniden birinci lige çıktı. İzmir ekibi, devreyi de 48-36 önde kapadı. Troy'dan Cristopher 29, Kemal 23 sayıyla karşılaşmanın yıldızları oldu. 
     

</TEXT>
</DOC>
