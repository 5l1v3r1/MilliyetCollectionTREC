<DOC>
<DOCNO> 174415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/yasam/yas01.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
UFO kardeş memleket nere 
</HEADLINE>
<TEXT>

   Gördüklerini iddia ettikleri UFO'yu önce taşlayan, ardından özür dileyen yurdum insanı, UFO müzesini tanıtmak için uzaylı kıyafetiyle dolaşan gençle de ilginç sohbetler yapıyor 
      ÜMRAN AVCI İstanbul 
   
   UFO Beyoğlu'na inmiş 
   İSTANBUL Beyoğlu'nda İstiklal Caddesi'nde dolaşanlar, bir süredir Büyükparmakkapı Sokak'ın önüne geldiğinde uzaylı kostümüyle dolaşan birine rastlıyorlar. Bu, Sirius UFO Uzay Bilimleri Araştırma Merkezi'nin, UFO Müzesi'ne ziyaretçi sayısını artırabilmek için uyguladığı yöntem. Son 1.5 aydır caddenin 'Uzaylı'sı Cem Gökhan Saydır... 
   
   Uzaylı ile hatıra fotosu 
   TÜRKİYE'NİN dört bir yanından gelenlerin uğrak yeri olan caddede, bir uzaylı ile karşılaşan vatandaşların tepkisi de farklı farklı oldu. "Merhaba" diye çevredekileri selamlayan uzaylıya kimi 'Aaa Türkçe biliyormuş' dedi, kimi 'Gel bi öpeyim' deyip yanaklarına saldırdı. Küçük çocuklar ise korkudan ağladı. 'Aaa bu uzaylı' diyen de vardı, kol kola hatıra fotoğrafı çektiren de... 
   
   Sen her yeri bilirsin 
   SAYDIR ise izlenimlerini şöyle anlattı "UFO söylentilerini ciddiye almayanlar hiç tepki vermeden, hatta bakmadan çekip gidiyor. Ancak dünyada yalnız olmadığımıza inananlar bize çok sıcak yaklaşıyor. Bazıları 'UFO sen hangi gezegendensin ' diye soruyor. Kimi İngilizce konuşuyor. En çok da 'UFO kardeş sen her yeri bilirsin ' diyerek bol bol adres soruluyor." 
   
   
</TEXT>
</DOC>
