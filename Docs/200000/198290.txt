<DOC>
<DOCNO> 198290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/siyaset/siy08.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dördüncü bombacı Mardin'den çıktı 
</HEADLINE>
<TEXT>

   HSBC'de patlayan bombalı araçta bulunan kişinin Mardinli Habib Aktaş olduğu iddia ediliyor. Aktaş'ın eşi, kardeşi ve finansör olduğu sanılan bir Mardinli gözaltında 
   HABER MERKEZİ 

   
   İstanbul'daki son ikiz saldırıların ardından başlatılan soruşturma, Bingöl'den sonra Mardin'e kaydırıldı. Levent'teki HSBC Genel Müdürlüğü'ne yönelik eylemde bombalı araçta bulunan kişinin Mardinli Habib Aktaş olduğu yolundaki bulgular ağırlık kazandı. Aktaş'ın kardeşi Arif Aktaş, Mardin'de gözaltına alınarak DNA testi için İstanbul'a getirildi. 
   İstanbul Emniyet Müdürlüğü'ne bağlı terörle mücadele ve istihbarat şubelerinde görevli uzmanlardan oluşturulan özel ekip, yeni bilgilere ulaştı. Dört saldırıdan üçünün eylemcilerinin belirlenmesinin ardından HSBC'nin önünde meydana gelen patlamayla ilgili ipuçlarını değerlendiren ekip, elde ettiği bulgular ışığında operasyonu Mardin'e kaydırdı. 
   Polis, Levent'teki eylemin Mardin Savurlu'dan Habib Aktaş tarafından gerçekleştirildiği yolunda bazı ipuçlarına ulaştı. İntihar eylemcisine ait olduğu tespit edilen vücut parçalarının incelenmesi aşamasında, Habib Aktaş'ın kardeşi Arif Aktaş kan ve DNA testinin yanı sıra ağabeyiyle ilgili bilgi vermesi amacıyla Mardin'de gözaltına alınarak İstanbul'a getirildi. 
   
   Bağlantılar araştırılıyor 
   Habib Aktaş'ın İstanbul'da yaşayan eşi C.A.'nın da gözaltına alındığı öğrenildi. Habib Aktaş'ın, İstanbul'da Nissan marka bir kamyonetinin bulunduğu, ancak aracın başka bir isim üzerine kayıtlı olduğu saptandı. 
   Patlamalar arasındaki bağlantıları araştıran polis, 15 Kasım'daki sinagog saldırılarının planlayıcılarından Azat Ekinci ve aynı zamanda ikinci saldırının da eylemcisi olan Feridun Uğurlu'yla birlikte H.E. 30 adlı bir kişinin de eylemlerle ilişkisini saptadı. 
   
   Bazı kimyasallar ele geçirildi 
   Mardin Midyatlı olan ve Milliyet'in soruşturmanın sağlığı gerekçesiyle konulan yayın yasağını dikkate alarak açık adını vermediği H.E.'nin Eminönü'ndeki bürosuna baskın yapan polis, bazı kimyasal maddeler ele geçirdi. Resmi kayıtlarda İstanbul'da bir dış ticaret firmasının sahibi olarak görünen ve birkaç gün önce Mardin'e gittiği anlaşılan H.E. gözaltına alınarak İstanbul'a getirildi. 
   Polis, bomba yapımında kullanılıp kullanılmadığını belirlemek amacıyla el koyduğu kimyasal maddeleri laboratuvara gönderdi. H.E.'nin 15 Kasım'daki ilk iki patlamanın ardından Emniyet Genel Müdürlüğü'nün aradığı dört kişi arasında bulunduğu öğrenildi. "Kilit isim" olarak nitelendirilen H.E.'nin "eylemlerle ilgili kişilerden olduğu" gerekçesiyle arandığı ortaya çıktı. 
   
   Arapça konuşuyordu 
   H.E.'nin dış ticaret firması aracılığıyla terör eylemleri ve eylemcilerin finansman gereksinimlerini karşılayıp karşılamadığının araştırıldığı belirtildi. H.E.'nin firmasında çalışan bir personelin polise, "H.E., Afganistan ve Pakistan'dan gelen kişilerle Arapça konuşuyordu" yönünde bilgi verdiği öğrenildi. 
   
   
   
   
   
   
   
</TEXT>
</DOC>
