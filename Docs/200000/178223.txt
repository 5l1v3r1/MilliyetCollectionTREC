<DOC>
<DOCNO> 178223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/soneko28.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanı Sicil affını çıkarabilsek düzgün yapılanma olacak 
</HEADLINE>
<TEXT>

     Sanayi ve Ticaret Bakanı Ali Coşkun, ''Vergi barışı, sigorta barışı ve kambiyo barışından sonra bir de sicil affını çıkarabilirsek, piyasada daha düzgün bir yeniden yapılanma olacak'' dedi. 
     Bakan Coşkun, 72. İzmir Enternasyonal Fuarı'na İEF katılan ülkenin heyetleriyle Balçova Prenses Otel'de bir araya geldi. 
     Daha sonra gazetecilerin sorularını yanıtlayan Bakan Coşkun, sicil affı çıkarmak için çalışma yürüttüklerini söyledi. 
     Türkiye'nin ekonomik bir deprem yaşadığını, esnaf ve tüccarın senetlerini vadesinde ödeyemediğini, çeklerinin karşılıksız çıktığını, kredi kartlarında sorunlar oluştuğunu kaydeden Coşkun, şunları söyledi 
     ''Kriz dolayısıyla borcunu ödeyememiş, ancak daha sonra ödese bile Merkez Bankası'nın kara listesine girmiş esnaf ve tüccarlarımız var. Bugün işi gayet düzgün olduğu, ekonomik bakımdan sıkıntısı olmadığı halde banka işlemlerinde kara listeye girdiği için çek verilmiyor, ya da kredi alamıyor. Oysaki bankalar mali sektörün alt yapısını oluşturuyor. Bu bakımından bir sicil affı düşünüyoruz. Vergi barışı, sigorta barışı ve kambiyo barışından sonra bir de sicil affını çıkarabilirsek piyasada daha düzgün bir yeniden yapılanma olacak.'' Coşkun, sicil affıyla ilgili gelişmeleri, Adalet, Sanayi, Maliye bakanlıkları, Hazine ve Merkez Bankası temsilcilerinin oluşturduğu Ekonomik Sorunları Değerlendirme Kurulu'nda görüştüklerini ve bir ay önce görevlendirme yapıldığını kaydederek, konunun Ekim ayında ele alınacağını dile getirdi. 
     Bankaların sicil affı konusunda oldukça hassas olduğunu, onların da görüşlerinin alınacağını belirten Coşkun, ''Halk arasında yolsuzluğa, hortumculuğa tevessül etmişleri bu kapsama alacak değiliz. Dürüst, namuslu tüccarın krizden dolayı bu kara listeye girme olayının düzeltilmesine çalışıyoruz. Ama tabii bankalar istediğine kredi verir, o ayrı mesele. Sicili temiz bile olsa gerekli teminatı veremiyorsa kredi vermez'' diye konuştu. 
     
     İKİLİ GÖRÜŞMELER 
     Bakan Coşkun, daha sonra Rusya Federasyonu'na bağlı Başkordustan Cumhuriyeti Başbakanı Rafael Baydevletov ve heyeti ile ikili görüşmelere geçti. Coşkun, Başkordustan'ın böyle bir heyetle gelmesinin, Türkiye ile ilişkileri geliştirmesinde tarihi bir adım olduğunu kaydetti. Bakan Coşkun, Başkordustan'ın İstanbul'daki ticaret ve ekonomi temsilciliğinin açılışında da birlikte olmayı dilediğini kaydetti. 
     Başkordustan Başbakanı Baydevletov ise İEF'ye ikinci defa katıldıklarını, ülkelerindeki Türk inşaat firmalarının girişimleri ile oluşturulan ortak yatırımları ve dış ticareti artırmak istediklerini söyledi. 
     Bakan Coşkun ile Baydevletov arasında bir işbirliği protokolü imzaladı. Baydevletov, Coşkun'a Boşkort halkının tilki kürkünden yapılan milli şapkasını hediye etti. 
     
     TÜRKİYE-KKTC 
     KKTC Sanayi Bakanı Sami Coşar'ı da kabul eden Bakan Coşkun, KKTC'nin ekonomik bakımdan güçlü olması için her türlü fedakarlığa hazır olduklarını kaydetti. Bakan Coşkun, Kuzey Kıbrıs'taki küçük ve orta ölçekli işletmeleri güçlendirmek için, Sanayi ve Ticaret Bakanlığı'na bağlı KOSGEB kurumunun bir kredi programı hazırladığını kaydetti. 
     KKTC Sanayi Bakanı Coşar ise KKTC'nin tek çıkış yolunun Türkiye olduğunu, bu nedenle özel ticaret anlaşmalarının geliştirilmesi gerektiğini söyledi. Türkiye ile ortak ekonomik alanın kurulmasında Mersin'in büyük önem taşıdığını vurgulayan Coşar, ''Mersin Kapısı'nın dar bir kapı olmaktan çıkması, genişletilmesi ve hatta kalkması gerektiğini düşünüyoruz. Bu dar kapı devam ederse, Güney Kıbrıs ile AB arasındaki bütünleşme KKTC ile Türkiye arasında gerçekleşemeyecektir'' dedi. 
     
</TEXT>
</DOC>
