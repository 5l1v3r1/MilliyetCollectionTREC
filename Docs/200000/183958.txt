<DOC>
<DOCNO> 183958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sontur06.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tombul mankenler gelinlik giydi, kuğu balesi yaptı 
</HEADLINE>
<TEXT>

     Yunus Hakan GÜLER BURSA, DHA 
     

BURSA'da bu yıl ikincisi düzenlenen, Ulusal Kadın Etkinlikleri Festivali', kilolu kadınların gelinlik defilesi ve kuğu balesi gösterisiyle devam etti. Profesyonel mankenlere ve balerinlere taş çıkartan ev kadınları, davetliler tarafından dakikalarca alkışlandı. 
     Kadın dayanışmasını sağlamak, kadın sorunlarını ve çözümlerini dile getirmek için, Almira Otel'in Mask Salonu'nda düzenlenen defilede, aşırı kilosu olan kadınlar gelinlikler, abiye giyisiler ve modacı Esin Arıca'nın Türkiye birinciliği aldığı, şişman kadınlar için özel olarak tasarladığı kreasyonu sergilediler. İlginç görüntülerin yaşandığı defilede, podyumda rahat davranan, sempatik hareketler sergileyen kadınlar, profesyonel mankenleri aratmadı. 
     Antalya Yerel Gündem 21'den gelen şişman kadınların Kuğu Balesi gösterisi de en az defile kadar ilgi gördü. Bale sonunda, kıyafetinin önünde "Savaşa Hayır'' yazılı tişört giyen küçük bir kız, davetliler tarafından alkış yağmuruna tutuldu. 
     "Şişman Etkinlik'', klasik müzik eşliğinde, tombul mankenler ve balerinlerin birlikte sahnede toplanmaları ve izleyenleri selamlamasıyla sona erdi. 
     
</TEXT>
</DOC>
