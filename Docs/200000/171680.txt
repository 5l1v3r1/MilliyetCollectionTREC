<DOC>
<DOCNO> 171680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sontur24.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılın polisi'nden büyük ayıp... 
</HEADLINE>
<TEXT>

     Zonguldak'ın Ereğli İlçesi Emniyet Müdürlüğü'nce, 2 yıl önce ''Yılın Polisi'' seçilen memurun, ceza makbuzlarında tahrifat yaptığı gerekçesiyle açığa alındığı bildirildi. 
     İl Emniyet Müdürü Mustafa Öncül, R.K. adlı polisin ceza makbuz tutanaklarındaki rakamlarda oynama yapıldığından şüphelenilmesi üzerine, Ereğli Savcılığı'nca tahkikat başlatıldığını söyledi. 
     Savcılığın, tahribatın olup olmadığı konusunda bilirkişiye havale ederek inceleme yaptırdığını, sonucun ise henüz belirlenmediğini ifade eden Öncül, şöyle konuştu 
     ''Şu an açığa alınan memur hakkında, zimmetine para geçirme veya açık verme diye bir şey yok. Savcılık, bilirkişinin, makbuzlar üzerinde yapacağı incelemeleri tamamlanmasının ardından bir karar verecek. Ancak, bize verilen talimat doğrultusunda, açtığımız idari tahkikat da devam ediyor.'' Polis memuru, R.K., 2 yıl önce kutlanan polis haftasında, yaptığı başarılı çalışmalarından dolayı ''Yılın Polisi'' seçilmiş ve plaketle ödüllendirilmişti. 
     
</TEXT>
</DOC>
