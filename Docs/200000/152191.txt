<DOC>
<DOCNO> 152191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sontur22.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanlığı "Türkiye'de SARS vakası görülmedi" 
</HEADLINE>
<TEXT>

     Sağlık Bakanlığı Müsteşarı Necdet Ünüvar, ''Bugüne kadar Türkiye'de SARS vakasının görülmediğini'' bildirdi. 
     İstanbul İl Sağlık Müdürlüğü tarafından Ataköy'deki Yunus Emre Kültür Merkezi'nde düzenlenen toplantıda, İstanbul'da bulunan hastanelerin başhekimleri, sağlık personeli ve çeşitli kuruluşların temsilcilerine ''Akut Solunum Yetersizliği Sendromu'' SARS hakkında bilgi verildi. 
     Toplantıda konuşan Necdet Ünüvar, konunun bir sağlık sorunu olmanın yanı sıra ticari sektörleri de çok yakından ilgilendirmesi nedeniyle tüm dünyada gündemde olduğunu söyledi. 
     Hastalıkla ilgili gelişmelerin dünya kamuoyu tarafından yakından takip edildiğini ifade eden Ünüvar, Sağlık Bakanlığı'nın SARS'la ilgili olarak ''çok sorumlu davrandığını'' kaydetti. 
     ''Bugüne kadar Türkiye'de herhangi bir SARS vakası görülmediğini'' dile getiren Ünüvar, ''Ancak hastalığın bulaşıcı olması sebebiyle ülkemizde görülebilme ihtimalini gözönünde bulunduruyoruz'' dedi. 
     Vaka görülecekmiş gibi tüm önlemlerin alındığına dikkat çeken Ünüvar, ''İlkbahar mevsiminde olmamız nedeniyle, bu mevsimde artabilen bazı gribal enfeksiyon ve soğuk algınlığı vakaları toplum tarafından yanlış değerlendiriliyor'' diye konuştu. 
     
     ''HASTALIK KONTROL ALTINA ALINAMADI'' 
     Sağlık Bakanlığı Temel Sağlık Hizmetleri Genel Müdürü Mehmet Uğurlu da, hastalığın genel karakteri üzerine araştırmaların devam ettiğini ancak bir sonuç alınamadığını söyledi. 
     Virüsün bulaşıcılık oranının sanıldığı kadar yüksek olmadığını vurgulayan Uğurlu, ''WHO'nun bildirimine göre, hastalık kontrol altına alınamamıştır ve ciddi bir sorun olmaya devam etmektedir'' dedi. 
     WHO'nun bildirimleri ışığında, SARS ile ilgili tüm gelişmelerin takip edildiğini anlatan Uğurlu, ilk vaka tanımının ardından Sağlık Bakanlığı tarafından Temel Sağlık Hizmetleri Genel Müdürlüğü, Hudut ve Sahiller Sağlık Genel Müdürlüğü, üniversitelerin tıp fakülteleri ve bakanlığa bağlı eğitim ve araştırma hastanelerinden uzmanların katılımıyla ''İnfeksiyon Hastalıkları Bilimsel Danışma Kurulu''nun oluşturulduğunu kaydetti. 
     Uğurlu, kurulun periyodik olarak toplandığını ve hastalıkla ilgili gelişmeleri değerlendirerek alınacak tedbirleri kararlaştırdığını söyledi. 
     Kurulun kararları doğrultusunda tüm valiliklere konuyla ilgili genelge gönderildiğini ifade eden Uğurlu, bu kapsamda sağlık personelinin SARS hakkında eğitildiğini, şüpheli vakalarla karşılaşılması durumunda başvurulacak hastane ve bunların taşınacağı ambulansların belirlendiğini dile getirdi. 
     Uğurlu, ilgili kurumlara şüpheli vakaların hastanelerde hangi ortamda tutulacaklarının ve hastalığın bulaşmasını engelleyecek önlemlerin de iletildiğini vurgulayarak, hava limanları ve diğer sınır bölgelerinde de gerekli tedbirlerin alındığını bildirdi. 
     WHO'nun verilerine göre bugüne kadar 4 bin 288 kişinin hastalandığını ve bunlardan 251'inin öldüğünü belirten Uğurlu, konunun ticari yansımalarına da dikkati çekerek, şöyle devam etti 
     ''Dış ortamlarda canlılığını koruma süresi maksimum 10 saat civarında olan hastalık etkeni virüs, ultraviyole ışını, deterjan gibi etkenlerle kolayca canlılığını kaybediyor. Riskli bölgelerden gelen malların ülkemiz için hastalık bulaştırıcı etkisi bugünkü bilgilerimize göre yoktur. Ancak bu bölgelerden Türkiye'ye gelecek işçi ve teknik personelin geldiği bölgelerin titizlikle incelenmesi ve çok gerekli değilse bölgeden gelişlerin ertelenmesi tavsiye ediyoruz. Ayrıca gelen kişilerin Türkiye'de konaklama yerlerinin bilinmesi de önem arz etmektedir.'' 
     
     HAVALİMANLARININ ÖNEMİ 
     Hudut Ve Sahiller Sağlık Genel Müdürü Orhan Gümrükçüoğlu da, 44 liman, 17 hava hudut ve 14 kara hudut kapısında gerekli tedbirlerin zamanında alındığını söyledi. 
     Hastalığın kuluçka dönemi itibariyle ulaşımın kara hudut kapıları ve limanlardan gerçekleşmesinin çok zayıf olduğunu ifade eden Gümrükçüoğlu, önlemlere uluslararası girişe açık hava hudut kapılarında ağırlık verildiğini vurguladı. 
     WHO tarafından Çin, Tayvan, Singapur ve Hong Kong'un ''bulaşık ülke'', İngiltere'nin Londra, Kanada'nın Toronto bölgeleri ve ABD'nin de ''lokal yayılım ülkesi'' ilan edildiğini belirten Gümrükçüoğlu, bulaşık ülkelerden gelen uçaklara gerek THY, gerekse yabancı hava yollarının yolculardan sağlık raporu almalarının şart koşulduğunu söyledi. 
     Bu ülkelerden gelen uçakların personelinin maske ve eldiven taktığını ve yolculara da maske dağıtıldığını anlatan Gümrükçüoğlu, olası bir vakanın tespiti halinde özel donanımlı ambulanslarla hastaların önceden belirlenen hastanelere sevk edileceğini söyledi. 
     İstanbul'da geçtiğimiz günlerde gündeme gelen bazı vakaların yanlış değerlendirildiğini belirten Gümrükçüoğlu, hastaların ''külfetli yönlendirilmeler'' sonucu hastane hastane dolaştırıldıklarını anlattı. Gümrükçüoğlu, başhekim ve hekimlerin daha dikkatli olması gerektiğini söyledi. 
     Gümrükçüoğlu, ''Dünyada vaka sayılarının artması nedeniyle özellikle İstanbul'da infeksiyon hastalıkları kliniği bulunan hastanelerimizin birer negatif basınçlı oda ve izole oda hazır etmeleri için gerekli uyarılarımızı sağlık müdürlüğüne iletmiş bulunmaktayız'' diye konuştu. 
     





</TEXT>
</DOC>
