<DOC>
<DOCNO> 151222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/son/sontur22.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Müfit Gürtuna Hiçbir partiyle görüşmemiz yok 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, ''Mensubiyet anlamında hiçbir partiyle görüşmemiz yok'' dedi. 
     Gürtuna, Sütlüce'de Haliç kıyısında kurulan ve Türkiye'nin tarihi ve kültürel değerleri ile doğal güzelliklerini gösteren eserlerin maketlerinin yer aldığı ''Miniatürk - Minyatür Türkiye Parkı''nı, açılışı öncesi gezdi. 
     İstanbul Büyükşehir Belediyesi Kültür A.Ş. Genel Müdürü Cengiz Özdemir'den hazırlıklarla ilgili bilgi alan Gürtuna, basın mensuplarının sorularını da cevaplandırdı. 
     Gürtuna, İstanbul Büyükşehir Belediyesi'nin en prestijli projelerinden biri olarak adlandırdığı Miniatürk'ün, dünyadaki benzerleri arasında en iyisi olacağını söyledi. 
     Parkta ilk etapta 105 eserin yer alacağını ifade eden Gürtuna, Miniatürk'ün turizme büyük bir kazanç sağlayacağını, öğrenciler için de bir eğitim alanı olacağını kaydetti. 
     Aslına uygun olarak 1 25 ölçekle küçültülerek yapılan eserlerin yer aldığı Miniatürk'ün 23 Nisan tarihinde açılmasının planlandığını ifade eden Gürtuna, yağmurlar nedeniyle çalışmaların aksadığını ve açılışın 2 Mayıs Cuma günü yapılacağını söyledi. 
     Miniatürk'ün 10 milyon dolara malolacağını ifade eden Gürtuna, sponsorlar sayesinde maliyeti sıfıra indireceklerini bildirdi. 
     Gürtuna, bir gazetecinin, ''Adınız Genç Parti ile birlikte anılıyor'' şeklindeki sözleri üzerine, ''Zaman zaman bunlar gündeme geliyor. Mensubiyet anlamında hiçbir partiyle görüşmemiz yok'' dedi. ''Yakında sizi bir partide görebilecek miyiz '' sorusu üzerine de Gürtuna, ''Nasip... Zamanı gelince bir karara varacağız'' dedi. 
     Bu arada, Miniatürk gişelerinde verilecek olan biletlere, parkta yer alan tüm eserlerle ilgili 6 dilde sesli bilgi yüklendiği bildirildi. Türkçe, Almanca, Fransızca, İngilizce, Arapça ve Rusça bilgilerle yüklü biletleri alanlar, tercihlerine göre her eserin yanında bulunan manyetik okuyucular sayesinde eserlerle ilgili bilgileri dinleyebilecekler. 
     





</TEXT>
</DOC>
