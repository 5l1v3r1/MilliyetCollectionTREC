<DOC>
<DOCNO> 197422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sondun01.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Batı yanlısı... Gürcü muhalefet lideri Saakaşvili'nin portresi... 
</HEADLINE>
<TEXT>

     Gürcistan'da Eduard Şevardnadze yönetimini devirmeyi amaçlayan muhalefet lideri Mihail Saakaşvili, ABD'de eğitim görmüş bir hukukçu. 
     AP'nin araştırmasına göre, iktidar arzusunu, hırslarını gizleyemeyen, ofisinin duvarı, kendisine ait gazete kupürleri ile donatılmış olan 35 yaşındaki Saakaşvili, bu eski Sovyet cumhuriyetini ''yarı muz cumhuriyeti yarı sömürge '' olarak tanımlıyor ve amacının ülkeyi batılılaştırmak olduğunu belirtiyor. 
     Saakaşvili, ''bu ülke yeni bir enerjiye, yeni bir liderliğe ihtiyaç duyuyor. Ben, bu ülkede yönetimi devralması gereken bir kuşağı temsil ediyorum. Bu ben olurum veya başkası olur'' diyor. ABD'de önce Columbia Üniversitesi'ni, ardından da George Washington Üniversitesi'ni bitiren Saakaşvili, ''8 yaşındaki oğlum için onun bu yarı muz cumhuriyetinde değil, normal bir ülkede yaşaması için çaba gösteriyorum'' diyor. 
     Eşi Hollandalı olan Saakaşvili, ABD'nin ardından da Fransa'da eğitimine devam etmiş. 
     Ülkesine döndükten sonra Adalet Bakanı olarak atanan Saakaşvili, hükümetin yolsuzluklara bulaştığı iddiasıyla bu görevinden 2001 yılında istifa etmiş. 
     
</TEXT>
</DOC>
