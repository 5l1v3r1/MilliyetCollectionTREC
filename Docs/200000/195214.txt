<DOC>
<DOCNO> 195214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sondun05.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanlar'a saldırı Japonlar'a karar değiştirtti 
</HEADLINE>
<TEXT>

     Japonya, Irak'ın güneyindeki Nasıriye'de İtalyan askeri üssüne yönelik dünkü saldırının ardından, şimdilik Irak'a asker göndermekten vazgeçti. 
     Hükümet sözcüsü Yasuo Fukuda, şu anda Irak'a Japon askeri gönderme koşullarının oluşmadığını belirterek, ''Eğer durum Japon ordusuna bağlı kuvvetlerin Irak'a göreve gitmesine olanak verseydi, hemen giderlerdi, ancak ne yazık ki şu anda durum buna elvermiyor'' dedi. 
     Japonya, 1946'da, 2. Dünya Savaşı'ndan sonra yürürlüğe giren ve ortak güvenlik operasyonlarına katılmasını yasaklayan barışçı anayasasına rağmen, ABD'nin talebi üzerine bu tarihten beri ilk kez bir çatışma bölgesine asker göndermeyi Temmuz ayında oylamıştı. 
     Başbakan Junichiro Koizumi de, gazetecilere, Nasıriye'deki saldırıyla ilgili yaptığı açıklamada, Japonya'nın şiddet eylemlerine rağmen Irak'ın yeniden yapılandırılmasına katılmaya kararlı olduğunu belirterek, ''Terörizm bizleri caydıramaz. Irak uluslararası toplumun tamamı için bir sorundur. Teröristler karşısında kaybedemeyiz'' diye konuştu. 
     Nasıriye'deki İtalyan askeri üssüne yönelik saldırıda 150 ve 300 kilogramlık patlayıcı yüklü 2 araç kullanıldığı, araçlarda 4 intihar eylemcisinin bulunduğunu belirtilmişti. Saldırıda 9 Iraklı ile 2'si sivil 18 İtalyan hayatını kaybetmişti. 
     İtalya, Nasıriye'deki saldırıyla İkinci Dünya Savaşı'ndan sonra en yüksek askeri kaybını vermiş durumda. 
     

     
</TEXT>
</DOC>
