<DOC>
<DOCNO> 170043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sonspo21.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, 18 ili dolaşıp 3 bini aşkın genç arasında yenetenek aradı 
</HEADLINE>
<TEXT>

     Beşiktaş Kulübü'nün geleceğin yıldızlarına şimdiden sahip çıkmak ve Türk sporunun kendi yıldızlarını yaratması amacıyla düzenlediği ''Beşiktaş-Beko Geleceğin Yıldızları Roadshow'' organizasyonu 18 ilde çalışmalarını tamamladı. 
     Bakırköy'deki Crown Plaza Otel'de gerçekleştirilen toplantıda, Roadshow ekibinin halen devam eden organizasyonda, Türkiye'nin 18 ilinde yaptığı çalışmalarla ilgili bilgiler verildi. 
     Beşiktaş Kulübü Asbaşkanı Haşmet Bedii Kürüm ve Marmara Üniversitesi Beden Eğitimi ve Spor Yüksekokulu Öğretim Üyesi ile Beşiktaş Altyapı Sorumlusu Mehmet Ekşi'nin de yer aldığı toplantıda, ekibin son olarak uğradığı Elazığ'da, çeşitli branşlarda dereceye giren Okan Okan, Sercan Akbulut ve Ercan Burak Dilek isimli genç sporcular basına tanıtıldı. 
     Ekibin 8 araçlık bir konvoy ile özellikle doğu illerini dolaşarak burada düzenledikleri spor organizasyonlarıyla yetenekli genç sporcuları tespit ettiğini kaydeden asbaşkan Kürüm, Türkiye ve dünyanın en önemli spor projelerinden birisini hayata geçirmiş olmaktan gurur duyduklarını söyledi. 
     Beşiktaş altyapı hocalarının gözetiminde yapılan sporcu seçmelerine katılan gençlerin içinden başarılı olanların Eylül ayında İstanbul'da gerçekleştirilecek finallere çağrılacağını ve seçmelere katılacağını ifade eden Kürüm, finallerde başarılı olacak 30 gencin kulübün farklı branşlarında yetiştirilmek üzere kadrosuna dahil edileceğini ve eğitim bursu kazanacaklarını bildirdi. 
     
     İLHAN MANSIZ'IN SAÇLARI... 
     Organizasyonun duyurulmasında medyanın desteğini görmediklerini belirterek sitem eden Kürüm, ''İlhan Mansız'ın saç şekli basına konu oluyor. Böylesine önemli toplumsal bir olay kamuoyuna yansıtılmıyor. Bu sosyal projenin tanıtılmasında lütfen bize yardımcı olunuz'' dedi. 
     Projenin hayata geçirildiği günden bugüne kadar 18 ilde turnuvalar, sokak şovları, sporcu yetenek taramaları ve altyapı seçmeleri yapıldığını anlatan Kürüm, ''Şimdiye kadar 3 bini aşkın gencimiz ve onların aileleri ile buluştuk. Bu sayının 3 yıl içerisinde 30 bine ulaşacağını ve Beşiktaş'ın desteğiyle Türk sporunda nice yıldızların parlayacağını hesapladıkça kendimizi daha güçlü hissediyoruz'' şeklinde konuştu. 
     Ağustos ayı boyunca çeşitli illerde devam edecek olan organizasyonda 8-16 yaş grubuna yönelik olarak futbol, basketbol ve atletizm turnuvaları düzenlenerek, sporcu yetenek taraması testleri yapılıyor. Proje kapsamında aynı zamanda Beşiktaş altyapısı için de seçmeleri düzenleniyor. 
     
</TEXT>
</DOC>
