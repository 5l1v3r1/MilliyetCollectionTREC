<DOC>
<DOCNO> 166351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sondun22.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerçek kahraman... Leoparla boğuşarak çocuğun hayatını kurtardı 
</HEADLINE>
<TEXT>

     Güney Afrika Cumhuriyeti'nde, ormanda bir çocuğun leopar tarafından kovalandığını gören 52 yaşındaki köylü, silahsız bir şekilde leoparla boğuşarak çocuğun hayatını kurtardı. 
     Star de Johannesburg gazetesinin haberine göre, geçen hafta meydana gelen olayda, ülkenin doğusunda yer alan Gottenberg köyü yakınlarındaki ormanda, Abner Mokone isimli köylü, bir çocuğun leopar tarafından kovalandığını görünce, leoparın üzerine saldırarak boğuşmaya başladı. 
     Mokone'nin boğuşma esnasında leoparın boğazını sıktığını gören çocuk, bu fırsatı değerlendirerek bulduğu sivri bir kazık parçasını can havliyle leopara saplayarak öldürdü. 
     ''Bu bir ölüm kalım meselesiydi. Ya ben, ya çocuk, ya da leopar ölecekti. Ölüm düşüncesi bana inanılmaz bir kuvvet verdi'' diyen Abner Mokone, şimdi vücudunun çeşitli yerlerindeki yaralardan dolayı hastanede tedavi görüyor. 
     
</TEXT>
</DOC>
