<DOC>
<DOCNO> 167537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/ekonomi/aeko.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim gününün hesapları kayıp 
</HEADLINE>
<TEXT>

İmar Bankası'ndaki hesap hareketlerini incelemeye alan BDDK, ÖYK'nın Petkim'in Uzanlara satışını onayladığı 30 Haziran tarihindeki işlemlerle ilgili kayıtları bulamadı 
     ERDAL KILINÇ 

     İmar Bankası'nın hesap hareketlerini inceleyen Bankacılık Düzenleme ve Denetleme Kurumu BDDK , mali polisten yardım istemek zorunda kaldı. Banka hesap hareketlerinin bulunduğu İstanbul - Mecidiyeköy'deki Merkez Yatırım Ticaret AŞ'ye yapılan baskında tüm hesap hareketlerini içeren bilgi ve belgelere el konuldu. Ancak 30 Haziran tarihindeki işlemlere ilişkin kayıtlar bulunamadı. 
     Özelleştirme Yüksek Kurulu ÖYK 30 Haziran'da 605 milyon dolarla en yüksek teklifi veren Uzanlara Petkim'in satışını onaylamıştı. Uzanlar kararın tebliğinden itibaren bir ay içinde 240 milyon dolarlık peşinatı ödemek zorunda. Aksi halde 10 milyon dolarlık teminatları yanacak. 
     İmar Bankası'nın hesap hareketlerini inceleyen BDDK, bankanın genel merkezinde araştırma yaptı. Ancak 30 Haziran tarihindeki bilgilere ulaşılamadı. Bunun üzerine, İmar Bankası, Rumeli Holding İmar Ofshore ve Adabank'ın bilgi işlem faaliyetini yürüten Merkez Yatırım Ticaret AŞ'de inceleme yapmak amacıyla harekete geçti. Ancak, görevlilerin direnişiyle karşılaştı. BDDK yetkilileri bilgilere ulaşabilmek amacıyla Mali Şube'den yardım istedi. Savcılıktan alınan izin belgesinden sonra BDDK yetkilileri Ortaklar Caddesi'nde bulunan Merkez Yatırım Ticaret AŞ'ye polis yardımıyla girebildi. Önceki gün saat 20.00'de başlayan inceleme 24.00'e kadar sürdü. 
     BDDK hesap hareketlerini içeren belge ve disketlere el koydu. Ama 30 Haziran 2003 tarihindeki işlemlere ait kayıtlar burada da bulunamadı. Şirket yetkilileri, 30 Haziran gününe ait bilgilerin İmar Bankası'na verildiğini söyleyerek, kendilerinde bu tarihe ait bir kaydın bulunmadığını ifade ettiler. Bunun üzerine polis pazartesi gününe kadar süre verdi. Bilgilerin BDDK'ya iletilmemesi halinde gerekli işlemin yapılacağını bildirdi. 
     
     Sahibini bilmiyor 
     Merkez Ticaret AŞ'nin Genel Müdürü'nün Uzan grubunda uzun süre bilgi - işlem sorumlusu olarak görev yapan Mustafa Akar olduğu öğrenildi. Ancak, Mustafa Akar'ın polisin "Şirketin sahibi kim" sorusuna "Bilmiyoruz" yanıtını verdiği öğrenildi. Akar'ın 30 Haziran ile ilgili kayıtların İmar Bankası'nda olduğunu söylediği de belirtildi. 
     
Şahin Yasaya arkadan dolananlar, yasaya dolanır      ALİ FAİK ATAY Karabük 

     Başbakan Yardımcısı Mehmet Ali Şahin, BDDK kararıyla, İmar Bankası'nın kapatılması konusuna, her şeyin yasal sınırlar içinde yapıldığını belirtti. Şahin, şunları söyledi "BDDK özerk bir kurumdur. Bu kurumun almış olduğu bir karardır. O bakımdan siyasi bir değerlendirme doğru olmaz. Bu kararlara karşı da bir yargı yolu da yoktur. Türkiye'de her şey yasal sınırlar içinde yapılıyor. Herkes kurallara uyacaktır. Kuralları kendi lehine yorumlayan ve yasayı arkadan dolananlar, bir gün yasalara dolanıyor." Şahin, işçi ve memurlara yapılacak zam oranının da yarınki Bakanlar Kurulu'nda görüşüleceğini belirtti. 
     
İmar Bankası'yla aynı binayı paylaşıyor      Merkez Yatırım Ticaret AŞ Mecidiyeköy Ortaklar Caddesi'nde el konulan İmar Bankası'nın Gayrettepe Şubesi'yle aynı binayı paylaşıyor. İmar Bankası, caddenin Mecidiyeköy meydanına bakarken, Merkez Yatırım ise arka sokağındaki girişinde bulunuyor. Dün Merkez Yatırım Ticaret AŞ'ye ait binada yoğun bir çalışma gözlenirken, bir görevli "Merkez Yatırım'la ilgili bir sorun, endişelenecek bir durum yok. Biz burada bir operasyon yapıyoruz, yani ekstradan çalışıyoruz" dedi. 
     Merkez Yatırım, Sermaye Piyasası Kurulu'na yapılan suç duyurusu üzerine incelemeye alındığı öğrenildi. SPK'nın internette de yayınlanan "Suç Duyuruları ve Ceza Davaları" başlığı altında, Hakan Uzan'ın Merkez Yatırım'ın ortağı olduğu belirtiliyor. 
     
Uzanlar'ın mallarına tedbir kondu      Fon'un başvurusunu kabul eden mahkeme, aralarında GP lideri Cem Uzan'ın da bulunduğu İmar Bankası'nın 15 ortak ve yöneticisinin malvarlığına ihtiyati tedbir kararı koydu 
     ANKARA Mİlliyet 

     Ankara 1. Asliye Ticaret Mahkemesi, yönetimi Tasarruf Mevduatı Sigorta Fonu'na geçen İmar Bankası'nın ortakları, yönetim kurulu üyeleri ve yöneticilerinin malvarlığına ihtiyati tedbir kararı koydu. Malvarlığına tedbir konan isimler arasında GP lideri Cem Uzan ile babası Kemal Uzan ve eşinin de bulunduğu öğrenildi. 
     TMSF avukatları, önceki gün saat 16.00 sıralarında İmar Bankası'nın ortakları, yöneticileri ve yönetim kurulu üyelerinin malvarlığına ihtiyati tedbir konulması istemiyle Ankara 1. Asliye Ticaret Mahkemesi'ne başvurdu. 
     Gece geç saatlere kadar çalışan mahkeme heyeti, TMSF'nin istemini kabul ederek, 15 kişinin malvarlığı için ihtiyati tedbir kararı aldı. 
     
     Baba Kemal Uzan da var 
     Mahkemenin ihtiyati tedbir kararı koyduğu isimler şöyle 
     İmar Bankası'nın ortakları Kemal Uzan, Murat Uzan, Cem Uzan, Kemal Uzan'ın kızı Ayşegül Altay ve eşi Melahat Uzan, Yavuz Uzan, bankanın yönetim kurulu üyeleri Erol Hürbaş, Hilmi Başaran, Yaşar Avni Güral, Gürol Demirkol, Gürol Çilingir, bankanın yöneticileri Sadık Karagöz, Tacettin Pak, Mustafa Say, Koray Özkaya. 
     Mahkemenin, bankada ortaklığı bulunan ya da banka ortaklarının sahibi bulunduğu toplam 55 şirketin malvarlığı için de tedbir koyduğu öğrenildi. 
     
Recep Önal'dan açıklama      Devlet eski Bakanı Recep Önal, önceki gün Milliyet'te yayınlanan, İmar Bankası'nın içinin Uzanlar tarafından nasıl boşaltığını anlatan 17. 09. 2001 tarihli murakıp raporunun verildiği dönemde ekonomiden sorumlu bakan olmadığını belirtti. 
     Söz konusu tarihte ekonomiden sorumlu Bakan'ın Kemal Derviş olduğunu belirten Önal, ekonomiden sorumlu olduğu dönemde de BDDK'nın bakanlığıyla hiç ilgilendirilmediğini ifade etti. Önal, "37 yıllık kamu hizmetim sırasında, hep doğrulardan yana oldum. Haksızlığa ve yolsuzluğa geçit vermedim. Halkın ve kamunun yararını hep ön planda tuttum. Gerçekler er, geç ortaya çıkacaktır. Çünkü güneş balçıkla sıvanmaz" dedi. 
     
'BDDK'ya kimse karışamaz'      KONYA DHA 

     Maliye Bakanı Kemal Unakıtan, İmar Bankası'yla ilgili sorulara, "Bakanlığımızca Uzanlar ya da falanca firmayla ilgili özel bir çalışma yok. Ekonomik bir sıkıntı yaratır mı Tabii bazı kuralların uygulanması gerekir" yanıtını verdi. 
     Özelleştirme İdaresi Başkanı Metin Kilci ve Sümer Holding Genel Müdürü Ahmet Kara ile birlikte Konya'ya gelen Unakıtan, TÜMOSAN'da incelemelerde bulundu. Unakıtan, "Uzanlarla ilgili bakanlığımızca başlatılmış çalışma yok. Bankacılık Denetleme Üst Kurulu bağımız bir kuruluştur. Türkiye'de ona kimse karışamaz. Kuralları çerçevesinde karar verir. Ama ne kadar sağlıklı karar verirse Türkiye ekonomisi için o kadar iyi olur" dedi. 
     

</TEXT>
</DOC>
