<DOC>
<DOCNO> 179288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/yasam/yas01.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehir eşkıyaları TEM'e çıktı 
</HEADLINE>
<TEXT>

   İstanbul'da tatile gelen anne ile oğul, TEM otoyolunda arkadan çarpan bir araçtan inen eşkıyaların saldırısına uğradı. Dövülüp bıçaklanan üniversiteli oğul, komada 
      BURCUM DEVREZ İstanbul 
   
   İsviçre'den gelen Deha ve annesi Kıymet Türkel'in İstanbul tatili, TEM Otoyolu İkitelli mevkiinde bir grup şehir eşkıyası tarafından k busa döndürüldü. İsviçre'de Turizm Otelcilik Bölümü'nde okuyan Deha Türkel, önce dövüldü, sonra bıçaklandı. Türkel, TEM Hospital'da yoğun bakıma alındı. 
   İsviçre'de yaşayan Türkel ailesi bir ay önce İstanbul'a geldi. Dün sabah 08.30 sıralarında Deha Türkel, annesiyle birlikte, ablasını Kıbrıs'a uğurlamak için Atatürk Hava Limanı'na gitti. Uğurlama sonrası TEM otoyolundan evlerine dönen anne ve oğlunun araçlarına, İkitelli'de arkadan bir araç çarptı. 
   
   'Çarptık, ne olmuş ' 
   Anne Kıymet Türkel, korkunç olayın gerisini şöyle anlattı 
   "Otomobilimizi kenara çekip aşağıya indik. İnmemizle bize çarpan arabadan 5 - 6 kişi üzerimize yürüdü. 'Bize çarptınız' dedim. 'Evet çarptık, ne olmuş' diye bağırarak cevap verdiler. Beni ittiler. Yoldan geçen arabaların önüne düştüm. Otomobiller üzerime gelirken, sürüklenerek yolun kenarına doğru ilerledim." 
   Bu sırada oğlunun saldırganların üzerine yürüdüğünü kaydeden Türkel, "Kavga etmeye başladılar. Deha'yı dört kişi yumruklayarak dövüyordu. Bir ara arabanın ilerlediğini fark ettim. Deha'yı arabaya bindirip dövmeye devam ettiler. Oğlumu göremeyince telaşlandım ve ayağa kalkmaya çalıştım. O sırada iki kişi arabanın üzerine çıkmışlar zıplıyorlardı. Birkaç kişi de camları kırıyordu" dedi. 
   
   'Bu iş olmadı' diyorlardı 
   Oğlunu dövüp sonra da bıçaklayarak komaya sokan saldırganların kapkaççı olduğunu savunan anne Türkel, "Kaçarlarken 'Bu iş olmadı' diye bağırdıklarını duydum. Arabaya ilerlerken kanlar içinde oğlumu buldum. Oğlum kalbine yakın bir yerden ve kollarından bıçaklanarak yaralandı" diye konuştu. Saldırganları görse kesinlikle tanıyacağını söyleyen Türkel, sözlerini şöyle bitirdi 
   "Çok kaba ve terbiyesizce konuşuyorlardı. Türkiye'de böyle olayları duyuyordum, ama bir gün başımıza gelebileceğini tahmin etmezdim. Deha sabah çok neşeliydi. Havaalanından çıktıktan sonra da güle oynaya evimize gidiyorduk." 
   
   
</TEXT>
</DOC>
