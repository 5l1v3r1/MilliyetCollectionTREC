<DOC>
<DOCNO> 157985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sondun08.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Musevi lobisinden Türkiye'ye eleştiri.. 
</HEADLINE>
<TEXT>

     ABD'deki etkili muhafazakar Musevi lobi kuruluşlarından Ulusal Güvenlik İşleri İçin Musevi Enstitüsü JINSA , Türkiye'nin Irak savaşı sonrasında ''İran ve Suriye'ye yönelttiği açılımları'' ve Keşif Gücü operasyonunun bitmesinden sonra ''ABD uçaklarının İncirlik'ten ayrılmasını istemesini'' eleştirdi. 
     JINSA'dan yapılan yazılı açıklamada, kuruluşun geçen yıllarda birçok konuda Türkiye'ye destek verdiği hatırlatılarak, kuruluşun Irak savaşına ilişkin ABD ile ortaya çıkan sıkıntılar sırasında da şimdiye kadar Türkiye'yi yüksek sesle eleştirmek istemediği belirtildi. 
     JINSA'nın açıklamasında, ''Ancak iki nedenden dolayı bu duyuruyu yapıyoruz. Savaş sonrasında Türkiye'nin ABD ile yeniden bir dost ve müttefik olarak çalışmak için bir yol bulacağını düşünüyorduk. Ancak bu konuda yanıldık. Birincisi Türkiye, Washington yerine İran ve Irak'tan boşalan şer ekseni üyeliğine aday Suriye'ye açılımlarda bulundu'' denildi. 
     Türkiye, 1991'den bu yana Kuzeyden Keşif Operasyonu çerçevesinde İncirlik'te bulunan Amerikan güçlerinin ayrılmasını istemişti. 
     Açıklamanın sonunda, ''ABD ve Türkiye'nin hem güvenlik ilişkilerinde, hem de ekonomik ve siyasi alanda bağlarını sürdürecek bir yol bulmaları, her iki ülkenin de yararına olacak. Ancak Türkiye'nin savaş öncesi ve sonrasındaki seçimlerinden dolayı, niteliği sorgulanmayan bir müttefik olarak konumunu yeniden kazanması, olanaksız olmasa bile oldukça zor olacak'' ifadesi kullanıldı. 
     Eski Demokrat Başkan Bill Clinton döneminde radikal muhafazakar bir kuruluş olarak bilenen JINSA'nın, şimdiki Başkan George Bush yönetiminde, özellikle Pentagon'daki şahinlerle yakın bağlantılarından dolayı, Washington'daki etkisi son zamanlarda giderek artmış bulunuyor. 
     JINSA'nın danışmanlar kurulunda, Türkiye'de de yakından tanınan eski Savunma Bakan Yardımcısı Richard Perle ve eski CIA Başkanı James Woolsey gibi sertlik yanlılarının yanı sıra üst düzey emekli generaller de bulunuyor. 
     
</TEXT>
</DOC>
