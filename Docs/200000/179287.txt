<DOC>
<DOCNO> 179287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/yasam/ayas.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni bir kalp yeni bir hayat 
</HEADLINE>
<TEXT>

   Kalp nakli olan Sema Karakaş, bir ay önce evlendi. Ameliyat olduğu hastanede işe giren Karakaş, şimdi de bebek doğurmaya hazırlanıyor 
      ŞÜKRAN PAKKAN İSTANBUL 
   
   Sema Karakaş'ın kalbi ilk ağrıdığında 13 yaşındaydı. 
   Nefes darlığı nedeniyle yürümekte, hatta yemek yemekte zorlanıyordu. Sema, sol kalp kapakçığının normalden kalın olduğunu 18 yaşında, değişmesi gerektiğini ise 22'sinde öğrendi. Ve Koşuyolu Kalp Hastanesi'nde geçen aralıkta kalp nakli için sıraya girdi. 
   
   Gökhan, hayat verdi 
   Tedavisi sürerken, acı bir ölüm haberini gazetelerden okudu. Banyoda düşme sonucu geçirdiği beyin kanaması nedeniyle ölen İzmirli üniversite öğrencisi Gökhan Ozansoy'un kalbi, onun 'hayatı' oldu. Nakil, yeni yılın ikinci günü gerçekleşti. Gözlerini açtıktan sonra ne kolu uyuşuyor, ne yoruluyordu. Kısa zamanda şik yeti kalmadı. Üç ay sonra normal hayatına geri dönmüştü. 
   
   Bir bebek istiyor 
   Sema'nın sanki kalbiyle birlikte hayatı da 'yenilenmişti'. 
   Geçen temmuzda iki yıllık nişanlısı Muammer Karakaş'la dünya evine girdi. Yeni evine taşınan yeni geline, ameliyat olduğu Koşuyolu'nda bir de iş verildi. Karakaş'ı, Ozansoy ailesi de sık sık ziyaret ediyor. Sema da, 'yenilenen hayatını' ve mutluluğunu şöyle sözlere döküyor 
   "Bana 'Sen yaşadıkça Gökhan da yaşacak. Sen de bizim kızımızsın' diyorlar. Evlenince de üç ailem birden oldu. Kendimi sağlıklı ve mutlu hissediyorum. Üç yıl sonra, bir bebeğim olsun istiyorum." 
   
   Erol'un adı 'Nina' olmuş    Sema Karakaş'la röportaj yaparken hastane bahçesinde bir sesleniş dikkatimizi çekti "Nina, naber "... Kafamızı çevirdiğimizde, sevgilisi tarafından öldürülen Alman kızı Nina Typol'un kalbi nakledilen Erol Mertkanlı'yı gördük. Mertkanlı'nın hastanedeki lakabı 'Nina' olmuş. Bizim fotoğraflarımızı çeken ve espriler yapan Mertkanlı da, yakında aynı hastanede çalışmaya da başlayacak. 
   
   
</TEXT>
</DOC>
