<DOC>
<DOCNO> 178549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sontur46.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet ve rektörler uzlaştı Ortak çalışma yapılacak... 
</HEADLINE>
<TEXT>

     Başbakan Recep Tayyip Erdoğan, Yükseköğretim Kanunu ile ilgili olarak Üniversitelerarası Kurul'un ve Milli Eğitim Bakanlığı'nın oluşturacağı heyetle ortak çalışma yapacaklarını bildirdi. 
     Başbakan Erdoğan'ın Üniversitelerarası Kurul Başkanı Prof. Dr. Ayhan Alkış ve Kurul'un 9 rektörden oluşan Alt Komisyon üyelerini kabulü sona erdi. 
     Başbakanlık Merkez Binası'nda saat 13.30'da başlayan ve 17.00'de sona eren kabulde, Milli Eğitim Bakanı Hüseyin Çelik ve Milli Savunma Bakanı Vecdi Gönül de bulundu. 
     Başbakan Erdoğan, toplantının ardından gazetecilere açıklamalarda bulundu. 
     2547 Sayılı Yükseköğretim Kanunu'nda değişiklik yapılmasına ilişkin kanun taslağı üzerinde bugüne kadar birçok değerlendirme yapıldığını kaydeden Erdoğan, bugün de Üniversitelerarası Kurul başkanı ve Kurul'un Yükseköğretim Taslağı üzerinde çalışması için oluşturduğu Alt Komisyon üyeleriyle biraraya gelerek değerlendirmelerde bulunduklarını söyledi. 
     Bunun, Başbakanlık katında yapılan bir çalışma olduğunu belirten Erdoğan, diyalog oluşturularak taslağın daha da güçlendirilmesi görüşünde olduklarını ifade etti. 
     Erdoğan, bu taslağın Türkiye ve dünyadaki bütün bilimsel gelişmeleri kapsayacak, üniversitelerin ihtiyaçlarına cevap verecek, fiziksel donanımlarını daha ideal hale getirmeye yönelik bir şekle kavuşması için Milli Eğitim Bakanlığı'nın da oluşturacağı heyetle çalışma yürütülmesinin başlamasını arzu ettiklerini dile getirdi. 
     
     ERDOĞAN ORTAK ÇALIŞMAYI ARZULUYORUZ 

     Başbakan Recep Tayyip Erdoğan, Türkiye'de, YÖK'ün, ideolojik malzeme veya bir siyasi istismar nedeni haline getirilmemesini temenni ettiklerini söyledi. 
     Erdoğan, Üniversitelerarası Kurul ile Milli Eğitim Bakanlığı'nın ortak çalışmasının müşterek bir heyetle yürütülmesini Başbakanlık olarak arzu ettiklerini belirtti. Erdoğan, şöyle devam etti 
     ''İnanıyorum ki Üniversitelerarası Kurul da bu konudaki değerlendirmesini kendi arasında yapacak. Bunu, müşterek bir çalışmayla, diyalog içerisinde ortak bir aklı meydana getirerek, süratle çözelim istiyoruz. Bunun dışında özellikle şu anda üniversitelerde özlük hakları, kadro konusunda sıkıntılar var. Bunu çözmeye yönelik olarak da yine biraraya gelecek olan kurullar, müzakere edecek ve hükümetimiz bunu da neticelendirmek suretiyle bu sıkıntıyı da üniversitelerimiz açılmadan bir neticeye kavuşturacak. Temennimiz odur ki ülkemizde YÖK bir defa ideolojik malzeme veya bir siyasi istismar nedeni haline getirilmesin. Çünkü, bilimin objektifliği neyse biz bu yaklaşım içinde çözmenin arzusu içindeyiz. Hükümetimiz, Üniversitelerarası Kurul bu çalışmayla inşallah bunu çözecektir. Ben buna inanıyorum.'' Başbakan Erdoğan, rektörlere böyle bir katılımda bulundukları için hükümet adına teşekkür ederek, bundan sonraki çalışmalarıyla bu sorunu bir neticeye süratle kavuşturmuş olacaklarını ifade etti. 
     
     ÇELİK UZLAŞMA ÇIKTI 

     Başbakan Erdoğan'ın açıklamalarının ardından Milli Eğitim Bakanı Hüseyin Çelik, Başbakanlık Merkez Binası önünde bir gazetecinin ''Uzlaşma çıktı diyebilir miyiz '' sorusuna ''Evet, diyebiliriz'' yanıtını verdi. 
     Çelik, ''Sizin hazırladığınız taslak mı ele alındı '' sorusu üzerine, ''Başka taslak mı var. Meşruiyet içinde çareler tükenmez'' dedi. 
     Üniversitelerarası Kurul Başkanı Prof. Dr. Alkış da Başbakanlık'tan ayrılırken gazetecilerin sorusu üzerine, Başbakan Erdoğan'a kendi önerilerini sunduklarını ve olumlu karşılandıklarını ifade etti. Prof. Dr. Alkış, hükümetin de öneriler getirdiğini belirterek, bu önerileri Kurul'da değerlendireceklerini, incelemeden sonra bu öneriler konusunda açıklamada bulunabileceklerini söyledi. 
     Gazi Üniversitesi Rektörü Prof. Dr. Rıza Ayhan da Başbakan Erdoğan ile görüşmelerinin karşılıklı diyalog havasında geçtiğini söyledi. Erdoğan'ın taleplerini makul karşıladığını ifade eden Prof. Dr. Ayhan, daha sonra kendi aralarında bir değerlendirme yapacaklarını kaydetti. 

     
</TEXT>
</DOC>
