<DOC>
<DOCNO> 172202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sontur26.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''Asker gönderilmesi için tezkere gerektiği kanaatindeyim 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Irak'taki barış gücüne Türk askerinin gönderilmesi için TBMM'den bir tezkerenin geçirilmesi gerektiği kanaatinde olduğunu söyledi. 
     NTV'nin sorularını yanıtlayan Gül, Türkiye'nin Irak'a asker göndermesine ilişkin bir soru üzerine, böyle bir konuda TBMM'den izin alınması gerektiği fikrinde olduğunu belirtti. 
     Gerekli iznin TBMM'den alınması sırasında bir sıkıntıyla karşılaşılıp karşılaşılmayacağı sorusu üzerine de Gül, yorum yapmak için erken olduğunu kaydederek, önceki tezkerelerde bir savaş durumu söz konusuyken, bu kez Irak'ın normalleşmesi konusunun gündemde olacağına dikkat çekti. 
     Risk analizlerinin en iyi şekilde yapılacağını ifade eden Gül, ''O halde asker gönderilmesi için bir tezkere çıkarılması gerektiğini mi düşünüyorsunuz '' sorusuna, ''Benim kanaatim öyle'' yanıtını verdi. 
     Washington temasları sırasında Amerikalı yetkililerin, Irak'ta beraber hareket etme arzularını kendisine ilettiklerini kaydeden Gül, herhangi bir emrivakinin söz konusu olmadığını, nihai kararın Türkiye'ye ait olacağının altının çizildiğini söyledi. Gül, kendisinin de asker gönderilmesi konusunun Ankara'da detaylı olarak ele alınacağını söylediğini kaydetti. 
     Türkiye'nin Irak'ın istikrara kavuşmasından en büyük yarar görecek ülkeler arasında yer aldığını ve insani yardım konularında bir merkeze dönüştüğünü hatırlatan Gül, barış gücüne asker göndermenin de Irak'ın istikrara kavuşması çabaları çerçevesinde değerlendirileceğini belirtti. 
     
     ''ANALİZLER ÇOK İYİ YAPILMALI'' 

     Irak'a asker göndermenin BM ya da NATO çerçevesinde olmasının ''çok daha doğru'' olacağını dile getiren Gül, BM Güvenlik Konseyi'nin 1483 sayılı kararının da Irak'ın yeniden yapılanması yönünde işaret verdiğini söyledi. 
     Gül, Türk askerinin gönderilmesi konusunun analizinin çok iyi yapılması gerektiğine işaret ederek, Genelkurmay ve Dışişleri Bakanlığı'nın konuyu Türkiye'nin uzun vadeli çıkarları açısından değerlendireceğini kaydetti. Gül, ''Neticenin nereye varacağını çok iyi görmemiz gerekir'' diye konuştu. 
     Abdullah Gül, asker gönderilmesi konusunda işleyecek sürece ilişkin bir soru üzerine de, ''makul bir zaman içinde'' değerlendirmelerin yapılacağını, birkaç aylık süreden söz etmenin doğru olacağını kaydetti. 
     Askerin görev yerine ilişkin kararda Genelkurmay'ın görüşlerinin çok önemli olacağını ifade eden Gül, Türk askerinin görev yerinin ihtiyaca göre belirleneceğini söyledi. 
     Türk askerinin barış görevlerindeki başarısının herkes tarafından iyi bilindiğine işaret eden Gül, askerin Irak'a gitmesinin normalleşme amacına hizmet etmesi gerektiğini, orada halkla bütünleşmenin sağlanmasının doğru olacağını belirterek, ''Biz oraya ancak böyle bir düzen içerisinde gideriz. Yoksa bu, biz oraya güç gönderiyoruz, nasıl isterseniz öyle kullanın anlamında olmaz'' dedi. 
     Gül, ''Bu söylediklerinizden Türk askerlerinin Türk komutasında olacağı sonucunu çıkarabilir miyiz'' sorusuna, ''Evet bu sonucu çıkarabilirsiniz, ancak bunları konuşmak için daha erken'' yanıtını verdi. 
     Abdullah Gül, konuya ilişkin Türkiye ile ABD arasında teknik görüşmelerin ise ancak Türkiye'deki değerlendirmelerin tamamlanmasının ardından başlayabileceğini belirtti. 
     Gül, bir soru üzerine, ABD temasları hakkında Başbakan Recep Tayyip Erdoğan ile kısa bir görüşme yaptığını söyledi. 
     ABD temaslarını da değerlendiren Gül, ziyaretin amacının Türkiye-ABD ilişkilerini sağlıklı zemine oturtmak olduğuna işaret ederek, ziyaretinin amacına ulaştığını, iki ülkenin birbirini daha net anladığını belirtti. 
     Dışişleri Bakanı ve Başbakan Yardımcısı Abdullah Gül, Amerikan yönetiminin, Türkiye'nin Irak'a ilişkin deneyimlerini ve bu ülkeye yapabileceği katkıları bildiğini, bu bakımdan Ankara ile işbirliğine hazır olduğunu söyledi. 
     
     ASKER GÖNDERMEZSEK ABD İLE İLİŞKİLER BİTMEZ 

     NTV'nin sorularını yanıtlayan Gül, Türkiye'nin Irak'a asker göndermemesi halinde Türk-Amerikan ilişkilerinin sona ereceği sonucuna varılamayacağını belirterek, ''Bunlar konuşulur, tartışılır, çıkarlar değerlendirilir. Çıkarınız, müttefiklik anlayışınız, bölge anlayışı ne gerektiriyorsa bunu yaparsınız, herkes saygıyla karşılar'' dedi. 
     ''Süleymaniye kriziyle ilgili olarak Amerikalı yetkililerden özür anlamına gelebilecek bir şeyin gelip gelmediğine'' ilişkin bir soru üzerine Gül, Amerikalı yetkililerin, olayın ABD'nin Türk toplumundaki imajını ne kadar bozduğunu çok iyi bildiğini, bunu ifade ediş şekillerinin de bu işten duyulan üzüntüyü ortaya koyduğunu kaydetti. 
     Konuyla ilgili olarak Türk ve Amerikan heyetlerinin görüşmesinde, gözaltı krizine neden gösterilen iddiayla ilgili herhangi bir kanıt ortaya çıkmadığını hatırlatan Gül, bu tür olayların en yakın müttefikte bile nasıl bir hava yarattığını, bunun hiçbir faydasının olmadığını ve bu konuda çalışma yapılması gerektiğini Amerikalı yetkililere anlattığını söyledi. 
     Irak Kürdistan Yurtseverler Birliği lideri Celal Talabani'nin, ''Türk askerinin Kuzey Irak'ta olmaması gerektiği'' yönündeki sözlerinin hatırlatılması üzerine de Gül, şunları söyledi 
     ''Bizim oraya müdahil olabilmemiz için ayrıca bir davetimiz olması gerekir. Talabani ve Irak Kürdistan Demokratik Partisi lideri Mesud Barzani'nin de içinde olduğu Irak Geçici Konseyi'nin bir davet yapması gerekir.'' 
     
     PKK KADEK 

     Gül, ABD'deki temaslarında PKK KADEK ile ilgili nelerin konuşulduğunun sorulması üzerine de, örgütün ABD'nin terör listesinde bulunduğunu hatırlatarak, bölgede otorite konumundaki bir ülkenin, terörist nitelediği bir örgüte izin veremeyeceğini, dolayısıyla gerekirse askeri tedbirler de dahil olmak üzere tüm tedbirleri alacağını kaydetti. 
     ABD'yi bu konuda kararlı gördüğünü belirten Gül, Washington'da görüştüğü Amerikalı yetkililere, ''Türkiye'de 100-150 El Kaide üyesi olsa siz ne yapardınız '' sorusunu yönelttiğini aktardı. Gül, bu konuda İran ve Suriye ile de koordinasyon halinde olacaklarını söyledi. 
     
     DİĞER KONULAR 

     Gül, İran konusunda da, Amerikalı yetkililere, bu ülkeyi kendi dinamikleri içinde bırakmak gerektiğini, dışarıdan müdahalenin olumlu olmayacağını görüşünü ilettiğini belirtti. 
     Ermeni tasarısının Amerikan Kongresi'nde ABD Başkan Yardımcısı Dick Cheney'nin gayretleri sonucunda çıkmadığını hatırlatan Gül, bölgede durumun normalleşmesi için Karabağ sorununda adım atılması gerektiğini kaydetti ve bunun için Ermenistan'a çağrıda bulundu. 
     Gül, Türkiye'nin Ermenistan ile dost olmayı ve bölgede yaşayan herkesin mutlu yaşamasını istediğini belirterek, ''Ancak Karabağ'daki işgal devam ettiği sürece, orada hiçbir şey yokmuş gibi davranılamaz'' ifadesini kullandı. 
     Dışişleri Bakanı Gül, bir soru üzerine de, ABD'deki temasları sırasında kendisine, Musevi lobisinden '' Filistin lideri Yaser Arafat ile görüşmeme'' yönünde bir telkinde bulunulmadığını vurguladı. 
     Ortadoğu barış görüşmelerini İsrail-Filistin barış sürecinde bir fırsat olarak niteleyen Gül, ''yol haritası''nın uygulanmasının önemi ve Türkiye'nin barış sürecinde aktif rol almak istediğini ABD'de görüştüğü Filistin Başbakanı Mahmud Abbas ve diğer Filistinli yetkililere de anlattığını söyledi. 
     Kamuoyunda ''7. AB Uyum Paketi'' olarak bilinen ''Çeşitli Kanunlarda Değişiklik Yapılmasına İlişkin Kanun Tasarısı'', MGK Genel Sekreteri'nin, Başbakan'ın teklifi ve Cumhurbaşkanı'nın onayı ile atanmasını öngörüyor. Söz konusu atamanın, Türk Silahlı Kuvvetleri TSK mensupları arasından yapılmasının öngörülmesi halinde, Genelkurmay Başkanı'nın olumlu görüşü alınacak. 
     Tasarı, MGK ve MGK Genel Sekreterliği Kanunu'nun çeşitli maddelerinde de değişiklik yapıyor. Yasanın 4. maddesinde yapılan değişiklikle MGK'nın görevleri yeniden tanımlanıyor. 
     Buna göre, MGK, milli güvenlik ve devletin milli güvenlik siyasetine ilişkin tanımlar çerçevesinde devletin milli güvenlik siyasetinin tayini, tespiti ve uygulanması ile ilgili konularda tavsiye kararları alacak ve gerekli koordinasyonun sağlanması için görüş tespit edecek. Bu tavsiye kararlarını ve görüşlerini Bakanlar Kurulu'na bildirecek ve kanunlarla verilen görevleri yerine getirecek. 
     Bir başka değişikliğe göre, MGK ayda 1 kez yerine 2 ayda bir toplanacak. MGK, gerektiğinde Başbakan'ın teklifi üzerine veya doğrudan Cumhurbaşkanı'nın çağrısı ile de toplanabilecek. Mevcut düzenlemede Kurul, Cumhurbaşkanı'nın gerekli gördüğü ve Başbakan veya Genelkurmay Başkanı'nın önerilerini uygun bulduğu hallerde olağanüstü de toplanabiliyor. 
     
     MGK GENEL SEKRETERİ'NİN GÖREVLERİ 

     Tasarı, MGK Genel Sekreterliği'nin görev ve yetkilerini tek maddede topluyor. Mevcut yasadaki yetkileri düzenleyen 14. madde yürürlükten kaldırılıyor. 
     Mevcut düzenlemede 10 fıkrada ayrıntılı olarak düzenlenen MGK Genel Sekreterliği'nin görev ve yetkileri, tasarıda, ''a Milli Güvenlik Kurulunun sekreterlik hizmetlerini yürütür, b Milli Güvenlik Kurulunca ve kanunlarla verilen görevleri yerine getirir'' şeklinde iki fıkraya indiriliyor. 
     
     MGK GENEL SEKRETERİ'NİN ATANMASI 

     Tasarıya göre, MGK Genel Sekreteri, Başbakan'ın teklifi ve Cumhurbaşkanı'nın onayı ile atanacak. Söz konusu atamanın, TSK mensupları arasından yapılmasının öngörülmesi halinde Genelkurmay Başkanı'nın olumlu görüşü alınacak. 
     Mevcut hükme göre, MGK Genel Sekreteri Orgeneral-Oramiral rütbesindeki silahlı kuvvetler mensupları arasından Genelkurmay Başkanı'nın inhası, Başbakan'ın teklifi üzerine Bakanlar Kurulu'nun kararıyla atanıyor. 
     MGK Yasası'nda yapılacak değişikliğin ardından uygulamaya ilişkin yönetmeliğin 3 ay içinde çıkartılması öngörülüyor. 
     
</TEXT>
</DOC>
