<DOC>
<DOCNO> 165675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sontur09.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'li milletvekili, Naomi Campbell'in nü tablosunu yaptı 
</HEADLINE>
<TEXT>

     IF Uluslararası Hazır Giyim Fuarı kapsamında düzenlenen Genç Stilistler Defilesi'ne katılan ünlü manken Naomi Campbell, Türkiye'den ayrıldı. 
     Atatürk Havalimanı VIP Salonu'na gelen ve burada CHP Mardin Milletvekili Muharrem Doğan tarafından karşılanan Campbell, salonda bir süre dinlendi. 
     Milletvekili Doğan, daha sonra fotoğrafından esinlenerek bez tuval üzerine yaptığı Naomi Campbell'in ''Nü'' tablosunu, ünlü mankene hediye etti. 
     Yağlı boya tabloyu alan ve bundan çok memnun olduğunu ifade eden Campbell, ''Bu bana verilmiş en güzel armağanlardan biri. Tablodaki benden bile güzel olmuş. Çok teşekkür ediyorum'' dedi. 
     Doğan da tabloyu 5 yıl önce yaptığını ve önce internet üzerinden Campbell'a ulaştırmak istediğini, ancak bunun mümkün olmadığını belirterek, tabloyu bugün verme fırsatı yakaladığı için çok mutlu olduğunu kaydetti. 
     Milletvekili Doğan, Campbell'dan, Mardin'in kültürel varlığı ve tarihi yapısının dünya çapında tanıtımının yapılabilmesi için destek istediklerini ve kendisini Mardin'e davet ettiklerini bildirdi. 
     Ünlü manken Campbell, daha sonra THY'nin tarifeli uçağıyla saat 19.00'da Londra'ya hareket etti. 
     Campbell'i uğurladıktan sonra gazetecilere açıklama yapan Muharrem Doğan, ünlü mankenden, Mardin'in UNESCO bünyesinde tanıtılması amacıyla destek sözü aldıklarını ve kendisinin en kısa zamanda Mardin'e bir ziyarette bulunacağını söylediğini bildirdi. 
     Doğan, Campbell'in, Mardin'de herhangi bir okula veya kız yurduna isminin verilmesi önerisini de memnuniyetle karşıladığını belirtti. 
     Ünlü mankene karşı bir hayranlığı bulunup bulunmadığı sorulan Doğan, ''Evet, insan yapısı ve yardımlaşma duygusuyla çok şahane, güzel bir insan'' dedi. 
     Muharrem Doğan ayrıca, Campbell'ın Mardin'in fahri hemşehrisi olmasını sağlamak amacıyla söz konusu tabloyu yaptığını sözlerine ekledi. 
     
</TEXT>
</DOC>
