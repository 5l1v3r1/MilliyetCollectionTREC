<DOC>
<DOCNO> 152394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sonspo26.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rizespor Erzurumspor'la kader maçına çıkıyor... 
</HEADLINE>
<TEXT>

     İkinci Futbol Ligi A Kategorisi'nde hafta sonu Erzurumspor ile karşılaşacak olan Çaykur Rizespor'un kulüp futbol şube sorumlusu Osman Avcı, rakipleriyle yapacakları karşılaşmanın her iki takım açısından da bir kader maçı olduğunu söyledi. 
     Avcı, Süper Lig iddialarını sürdürmeleri açısından Erzurumspor maçından mutlak galibiyetle ayrılmaları gerektiğini ifade ederek, ''Rakibimiz geçen hafta Akçaabat Sebatspor'a yenildi ve teknik direktörleri istifa etti. Kısa dönemde bunun Erzurumspor'a nasıl yansıyacağını bilemiyoruz. Biz kendimize yakışan mücadeleyi ortaya koyup maçtan galibiyetle ayrılmak amacındayız'' dedi. 
     Yeşil-mavili futbolcuların gösterdikleri azmin kendilerini Süper Lig yolunda umutlandırdığını da belirten Avcı, ''Erzurumspor maçı bir kader maçı. Bu maç her iki takım açısından da önemli. Futbolcularımız da maça çok iyi motive olmuş durumdalar. Taraftarlarımızın da desteği ile haftayı kayıpsız geçirmek arzusundayız'' diye konuştu. 
     





</TEXT>
</DOC>
