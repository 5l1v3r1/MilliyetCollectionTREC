<DOC>
<DOCNO> 174816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sondun02.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
"Yeni Irak"ın yazarı tarihi eser kaçırmış 
</HEADLINE>
<TEXT>

     Irak'ın yeniden yapılanmasını konu alan ''Yeni Irak'' kitabının Amerikalı yazarı, 4 bin yıllık Mezopotamya eserlerini kaçırmak suçuyla tutuklandı. 
     New York'un John F. Kennedy Uluslararası Havaalanı'nda, Londra dönüşünde tutuklanan Joseph Braude 28 , ilk çıkarıldığı mahkemede 100 bin dolar kefaletle serbest bırakıldı. 
     Yetkililer, Braude'nin paha biçilmeyen 3 parça tarihi eseri Bağdat'a yaptığı ziyaret sonrasında ABD'ye 11 Haziran'da getirdiğini belirtti. 
     Braude'nin tarihi eser kaçakçılığından suçlu bulunması durumunda 5 yıl hapis ve 250 bin dolar para cezasına çarptırılacağı kaydedildi. 
     Kitabı Mart ayında yayınlanan Braude'nin Piramit araştırmalarında analiz yaptığı, Arapça ve İslam çalışmalarında master derecesi bulunduğu belirtildi. Braude'nin Ortadoğu konusunda hükümetlere ve şirketlere danışmanlık yaptığı da kaydedildi. 
     
</TEXT>
</DOC>
