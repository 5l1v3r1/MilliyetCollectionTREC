<DOC>
<DOCNO> 192849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sonspo21.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Chelsea bu kez de Ayala'ya kanca taktı... 
</HEADLINE>
<TEXT>

     Avrupa Şampiyonlar Ligi'nde Beşiktaş ile aynı grupta yer alan FC Chelsea, Valencia'nın Arjantinli savunma oyuncusu Roberto Ayala'yı transfer etmek istiyor. 
     Valencia CF Kulübü Genel Direktörü Manuel Llorente, ''Marca'' gazetesine yaptığı açıklamada, FC Chelsea'nin transfer düşüncesini doğrularken, Ayala ile başka takımların da ilgilendiğini söyledi. 
     Eğer bu transfer gerçekleşirse, Ayala, sezon başında Rus işadamı Roman Abramovich'in takımı almasından sonra 13 futbolcuya toplam 100 milyon sterlinin üzerinde harcama yapan FC Chelsea'nin aldığı son oyuncu olacak. 
     Kısa bir süre önce Valencia CF ile 2007 yılına dek sözleşme imzalayan Ayala, ağustos ayında Real Madrid'in transfer önerisini reddetmişti. 
     2000 yılında AC Milan'dan transfer edilen Ayala, daha önce Napoli, River Plate ve Ferrocarril Oeste takımlarında oynadı. 
     
</TEXT>
</DOC>
