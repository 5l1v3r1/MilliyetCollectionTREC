<DOC>
<DOCNO> 158428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sondun15.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li senatör ''Anayasayı uyguladı diye Türkiye aşağılanır mı '' 
</HEADLINE>
<TEXT>

     ABD Kongresi'nin en kıdemli ismi olan ve Türkiye'ye yakınlığıyla tanınan Demokrat Senatör Robert Byrd, Başkan George Bush yönetiminin Irak ve Ortadoğu politikaları ile Türkiye yaklaşımını sert dille eleştirdi. 
     Senato'nun 45 yıldır üyesi olan 88 yaşındaki West Virginia Senatörü Byrd, yaptığı açıklamada, Bush'un Ortadoğu politikasına ilişkin olarak, ''Aklın ve diplomasinin yerini kaba kuvvet, tekyanlı davranış ve ceza aldı'' dedi. 
     Savunma Bakan Yardımcısı Paul Wolfowitz'in Türkiye hakkındaki sözlerini, isim vermeden eleştiren Byrd, ''Uzun süredir dostumuz ve stratejik müttefikimiz olan Türkiye'nin cezalandırılmasına yönelik sözleri şaşkınlıkla okudum. Hükümetimizin, sırf işlerini anayasasına ve demokratik kurumlarına göre yürüttüğü için Türk hükümetini aşağılamaya kalkışması hayret verici'' ifadesini kullandı. 
     Irak savaşının ardından ''Irak'taki durumun çok kötü olduğunu'' kaydeden Byrd, şunları söyledi 
     ''Kurtarıcı olduğumuzu iddia ediyoruz, ancak Irak halkını kurtaramadık. Iraklılara daha iyi hayat vaat ettik, ancak orada su yok, elektrik bazen var, gıda sıkıntısı çekiliyor, hastaneler yaralılarla dolu... Bölgenin tarihi hazineleri ve halkın malları yağmalandı. Oysa Amerikan askerleri sadece petrol kuyularını kolluyor.'' Byrd, açıklamasına devamla, ''Bu arada, Irak'ın altyapısını ve petrol endüstrisini yeniden kurmaya yönelik şişkin sözleşmeler, yönetim yandaşı yolsuz şirketlere ihalesiz veriliyor, BM'nin yardım önerileri ise reddediliyor'' diye konuştu. 
     Irak operasyonunun terörizmle mücadeleye zarar verdiğini iddia eden Byrd, ''Teröristlere zarar vermek yerine onları daha da azdırdık. Irak'a saldırma hevesimiz yüzünden Afganistan'daki işimizi tamamlamadık. Şimdi El Kaide'nin intikam için yeniden ortaya çıktığı görülüyor. ABD'de yeniden turuncu alarma döndük. Hiçbir zaman tam anlayamadığımız Ortadoğu bölgesinin istikrarını bozduk. Bizim gibi düşünmeyen eski dostlarımızı cezalandırmaktaki ısrarımız yüzünden de dünyanın çeşitli yerlerindeki dostlarımızı kendimizden uzaklaştırdık'' dedi. 

     
</TEXT>
</DOC>
