<DOC>
<DOCNO> 152002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/spor/ykoksaldi.html </URL>
<DATE> 2003/04/24/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Adam asmaca 
</HEADLINE>
<TEXT>

     Ersun Yanal'ın alevlenen Fenerbahçe transferi, 10 günlük süreçte kişilik ve takım zedelemesine dönüştürüldü bile. Her iki tarafın muhatapları dedikodu furyasını engellemek için her gün açıklama yapma ihtiyacı hissediyor. Onlar "resmi talep ve görüşme yok", "Gençlerbirliği kritik dönemden geçiyor. Zamanı değil" derken, komşu sayfalarda Ersun Yanal'ın Ortega olayına bile el attığı yazılıyor. Gelecek sezonda takımını bırakmasını, kişiliksizlik emaresi olarak gösterenler bile var. 
     Bu eleştirilerin altında futbol ilkelerinden ziyade büyük oranda renkseverlik ve sansasyon bağımlılığı yatıyor. Medya ve spor organlarındaki takım cepheleşmeleri çok keskin. 1996 yılında Milli Takım, Avrupa Şampiyonası'na yolculuğa hazırlanırken gayr - i resmi de olsa Fatih Terim'in Galatasaray ile anlaştığı biliniyordu ve kabul görmüştü. Doğrusu da buydu. Ama Mustafa Denizli'nin 2000 yılında yine Avrupa Şampiyonası öncesi Fenerbahçe ile anlaşması etik bulunmamış ve turnuvadaki maç yorumları bu tercihin yargılanmasına dönüşmüştü. Rahmetli islam Çupi, 20 Haziran tarihli yazısında "Mustafa Denizli, Milli Takım'da Fenerbahçelilik yapıyormuş. Mustafa Denizli, Fatih Terim kompleksi yüzünden kendi mesleğine ve Milli Takım'a ihanet ediyormuş. Bu kalemşör ve görüntüşörlerin dürtüsüyle tam gaza gelen Türk tribünleri ilk iki maç Mustafa Denizli ve milli formayı giyen futbolculara oturdukları yerden yakası açılmadık küfürler savurmuşlar, açtıkları Coca Cola şişelerini içmeden Ay - Yıldızlı başlara atmışlardır... Malum basın ve TV kanadı Mustafa Denizli ve Fatih Terim'den olma bir Galatasaray - Fenerbahçe rekabetini Belçika'ya taşıyarak, orada bir potada kaynatmaya hayalciliğine başlamışlar bile" satırlarıyla bu iki futbol adamının ve Milli Takım'ın nasıl kulüp çekişmelerine alet edildiğini lafını çekmeden kağıda dökmüştü. 
     Mustafa Denizli'nin o dönemlerde başlayan rencide edilme süreci, Nouma ile hareketlenen halkın ve RTüK'ün müdahale alanına ne zaman gireceğini merak ettiğim Telegol programında dibe vurup, bu ithamları yapanların katılımıyla dramatik bir toplantıda nihayete erdi. Bu son olmayacak. Fatih Terim, yönetiminin basireti ve akabinde gelen başarılarla kendine nispeten bir zırh yapmıştı, ama diğer isimlerin işi hala çok zor. 
     


SPOR 


























</TEXT>
</DOC>
