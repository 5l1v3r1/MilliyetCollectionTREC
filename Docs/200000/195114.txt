<DOC>
<DOCNO> 195114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sontur25.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocasını, 3 ay içinde bir kez daha döverse tutuklanacak... 
</HEADLINE>
<TEXT>

     İzmir'de, karısından dayak yediğini belirterek önce boşanma davası açan, sonra da ''korunma'' talebinde bulunan kocanın başvurusunu değerlendiren mahkeme, 3 ay süreyle tedbir kararı aldı. 
     İzmir'de özel bir şirkette işçi olarak çalışan Ayhan A, 2 yıl önce evlendiği Sultan A'dan dayak yediği gerekçesiyle boşanma davası açtı. 
     Karısı tarafından dövülmesinin ardından aldığı ''3 gün iş göremez'' raporunu da mahkemeye sunan koca, Ailenin Korunması Kanunu'ndan yararlanmak istediğini söyledi ve korunma talebinde bulundu. 
     Aile Mahkemesi'nde açılan dava kapsamında, Sultan A'nın, karakolda verdiği ifadesinde, ''eşiyle tartıştığını ve kendisini korumaya çalıştığını ancak darp etmediğini'' belirttiği öğrenildi. 
     Mahkeme, dosya üzerinden yaptığı değerlendirme sonucunda, ''Aynı çatı altında yaşayan diğer aile bireylerine karşı şiddet ve korkuya yönelik davranışlarda bulunmamasına, yasaklamanın 3 ay süreyle devamına, belirtilen tedbirlere aykırı davranması durumunda tutuklanacağının Sultan A'ya iletilmesine'' karar verdi. 

     
</TEXT>
</DOC>
