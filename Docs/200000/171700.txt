<DOC>
<DOCNO> 171700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/ekonomi/eko04.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacılık taslağı İş'te hisse satışı öngörüyor 
</HEADLINE>
<TEXT>

   Munzam sandık ve siyasi partilerin banka sahibi olamayacağını öngören taslak, en çok yüzde 72.7'si Munzam Sandık ile CHP'de olan İş Bankası'nı ilgilendiriyor 
   ANKARA Milliyet 
   
   Bankacılık Düzenleme ve Denetleme Kurumu'nun BDDK hazırladığı Bankacılık Kanunu Taslağı'nın kimlerin banka sahibi olamayacağını düzenleyen bölümü İş Bankası'nı yakından ilgilendiriyor. 
   Taslağı görüş bildirilmesi için Bankalar Birliği'ne gönderen BDDK, 8 Ağustos'a kadar süre verdi. Taslağa göre bankalarda, özel finans kurumlarında, finansal holding şirketleri ile bunlara bağlı finansal kurumlarda pay sahibi olamayacaklar arasında Türkiye'de kurulu bulunan dernekler, vakıflar, meslek kuruluşları, kooperatifler, birlikler, munzam ve emeklilik sandıkları ile siyasi partiler de sayılıyor. 
   
   CHP hisseleri de etkileniyor 
   Taslak bu haliyle yasalaşırsa İş Bankası'nın ortaklık yapısı temelden değişecek. Bankanın toplam yüzde 72.70'sini elinde bulunduran iki ortağı, taslağa göre finans sektöründe faaliyet gösteren şirkette pay sahibi olamayacak. İş Bankası'nın yüzde 44.61'ini elinde bulunduran İş Bankası Munzam Sosyal Güvenlik ve Yardımlaşma Sandığı Vakfı'nın hisselerini elinden çıkarması gerekecek. Banka'nın hisselerini elinden çıkarması gereken bir diğer ortağı ise CHP olacak. Banka'nın yüzde 28.09'unu elinde tutan CHP'ye hisseler, Atatürk'ten miras kalmıştı. 
   Taslak bu haliye Oyak Bank'ın hisselerinin yüzde 100'ünü elinde tutan Ordu Yardımlaşma Kurumu'nu OYAK ise kapsamıyor. Sosyal yardımlaşma kurumu olmasına rağmen OYAK'nın kanunla düzenlenmiş özel statüsü bulunuyor. 
   OYAK, statüsü gereği munzam veya emekli sandığı olarak faaliyet göstermiyor. 
   
   TOBB da kapsama giriyor 
   Taslak aynı zamanda Türkiye Odalar ve Borsalar Birliği'ni TOBB de dolaylı olarak etkiliyor. Halkbank'la ilgilenen TOBB, meslek birliği olduğu için herhangi bir finansal kuruluşta pay sahibi olamayacak. Taslağın bankalar ve finansal kuruluşlarda pay sahibi olmayacağını öngördüğü diğer kişi ve kuruluşlar ise şunlar 
   "Sendikalar, yerel yönetimler ve bunlar tarafından kurulan veya pay sahibi olunan şirketler, finansal holding şirketleri, finansal kurumlar, basın yayın televizyon radyo kuruluşları veya bunlarda pay sahibi olanlar ile bunlara yakın akrabalığı olanlar ve bu kuruluşlarda ücret karşılığı çalışanlar." 
   Çok sayıda bankanın aynı zamanda diğer finansal kuruluşlarda hisse sahibi olması nedeniyle ortaklık yapılarında düzenlemeye gitmeleri gerekiyor. Taslak üç yıllık bir geçiş süreci belirlerken, düzenlemelere uymayanların hisselerine TMSF tarafından el konulmasını öngörüyor. 
   
   
</TEXT>
</DOC>
