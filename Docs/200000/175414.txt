<DOC>
<DOCNO> 175414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/yazar/cemal.html </URL>
<DATE> 2003/08/13/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
İmar Bankası 
</HEADLINE>
<TEXT>

   
   Ercan Kumcu'nun dün Hürriyet'teki yazısı şu satırlarla başlıyordu "Yazılanlar ve söylenenler doğruysa, İmar Bankası olayı tarihimizin en büyük soygunudur. Bankacılığın en önemli ilkesi olan işlemlerin kayıt altına alınması ilkesi çiğnenmiştir. Bir banka binası içinde kapsamlı bir soygun yaşanmıştır." 
   Gerçekten öyle. 
   Kayıt dışı hesaplar... 
   Hayali hesaplar... 
   Bir başka deyişle 
   Örgütlü dolandırıcılığın tüm izleri her geçen gün olanca çarpıcılığıyla sergileniyor. 
   Nasıl gelindi buralara 
   Birinci neden herhalde sistemsizlik, başıboşluk... 
   Örneğin İngiltere'de kimin bankacılık yapacağına bankacılık otoritesi karar veriyor. Bunun için sadece yazılı kurallara bakmıyor. Kendini yasalarla bağlı saymıyor. Seninle ilgili olumsuz bir yargıya sahipse, yazılı kuralları yerine getiriyor olsan bile, sana bankacılık izni vermiyor. 
   Yine İngiltere'de banka genel müdürü olmanın güçlükleri var. Patron kendi bankasına istediğini genel müdür yapamıyor. Bu konuda da 'bankacılık otoritesi'nin söz hakkı var. Kendisine bildirilen genel müdür adayları arasında tercih hakkını kullanabiliyor. 
   Türkiye'deyse bankacılıkta uzun yıllar, özellikle 1990'larda tam bir başıboşluk yaşandı. Kuralsızlık kol gezdi. Bankacılıkta böylece hortum skandallarının altyapısı oluştu. 
   Bankacılık reformu yıllar yılı geciktirildi. 
   Devlet içinde Hazine, siyasal iktidarların dümen suyunda tutularak bankacılık alanında adeta iğdiş edildi. İktidardaki siyasetçiler tarafından eli kolu bağlandı. 
   Doğru dürüst bir gözetim ve denetim mekanizması kurulmadı. Örneğin İmar Bankası'na "Bu kadar yüksek faizi nasıl verebiliyorsun Bu nasıl olabiliyor " sorusu, Ankara'daki yetkili makamlar tarafından sorulmadı. 
   Neden Niçin 
   Öte yandan "bankacılar sadece bankacılık yapar " ilkesi hiç akla gelmedi. 
   Çağdaş bir bankacılık sisteminin oluşturulmasıyla hukuk devleti arasındaki yaşamsal bağ da göz ardı edildi. Yargıda reform unutuldu. 
   Reform niteliğindeki Bankacılık Yasası en az on yıl gecikmeyle, skandallar patlamaya başlarken, Başbakan Ecevit'in üçlü koalisyonu sırasında çıktı. 
   BDDK bu sayede kuruldu. 
   Bir noktayı belirtmek şart 
   Hiç kuşkusuz AKP hükümetinin son dönemdeki kararlılığıdır, bir çarkın dönüşünü başlatan. Siyasal kararlılık olmasa, Çukurova - Kepez ve İmar Bankası süreçleri işlemezdi. Bundan önceki hükümetlerin ipe un serdikleri bir alanda AKP hükümeti düğmeye basmış oldu. 
   Ama daha yapılacak çok iş var. 
   Bankacılık Yasası'nın yine gözden geçirilmesi gerekiyor. BDDK'nın daha rahat, daha bağımsız çalışmasını sağlayıcı düzeltmelerin yapılması faydalı olacak. 
   Sistemde gözetim ve denetim artık adam edilmeli. Bankacılar sadece bankacılık yapar ilkesinin hayata geçirilmesi bir başka bekleyen konu... 
   Ve tabii yargı reformu 
   Türkiye'nin bu reformu gerçekleştirmesi, demokratik hukuk devletinin gereklerini teker teker yerine getirmesi, bankacılık sistemin de çağdaş çerçeveye kavuşmasını sağlayacak. 
   Son söze gelince 
   Parasını bankaya emanet edecek olan vatandaşın bundan böyle yoğurdu üfleyerek yemesi, kılı kırk yarması... 
   Çünkü sistemsizliğin, kuralsızlığın, başıboşluğun bedelini en pahalı biçimde ödeyen sonunda yine vergi yükümlüsü vatandaş oluyor. 
   
      
   
</TEXT>
</DOC>
