<DOC>
<DOCNO> 175069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sonspo27.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Prates İstanbul'u sevmemem için hiçbir neden yok 
</HEADLINE>
<TEXT>

     Galatasaray'ın Brezilyalı futbolcusu Cesar Prates, İstanbul'da ailesi ile birlikte çok mutlu olduğunu söyledi. 
     Mecidiyeköy'deki Galatasaray Store'da taraftarlara imza dağıtan Prates, daha sonra basın mensuplarının sorularını yanıtladı. Geldiği ilk günden bu yana hem taraftarlar, hem de takım arkadaşları tarafından çok sıcak karşılandığını anlatan Prates, ''Daha dün yeni evime gittim ve komşularım hemen bizi ziyaret edip, ikramlarda bulundu. Yabancı futbolcu için bunlar çok önemli. İnsanın İstanbul'u sevmemesi için hiçbir neden yok'' diye konuştu. 
     
     TARAFTARIN DESTEĞİ ÖNEMLİ 
     Prates, Ali Sami Yen Stadı'ndaki ortamı bilmediğini, ancak Atatürk Olimpiyat Stadı'nda büyük bir taraftar topluluğu ile karşılaştığını ifade etti. 
     Brezilyalı futbolcu, bunun son derece sevindirici olduğuna dikkat çekerek, ''Umarım hep böyle devam eder. Taraftarımızın Diyarbakırspor maçında gösterdiği destek sevindiriciydi. Maçlara belki kötü başlangıç yapabiliriz, ama taraftarlarımızın desteğiyle kaybetmemiz çok zor'' şeklinde konuştu. 
     
     CSKA SOFYA MAÇI 
     Şampiyonlar Ligi 3. ön eleme turunda CSKA Sofya ile yapacakları karşılaşmanın kendileri için önemli olduğunu dile getiren Prates, şunları söyledi 
     ''Diyarbakırspor maçının ilk 30 dakikasında iyi futbol oynayamadık. Herkes ligin ilk maçında zafer kazanmak ister. Bu rakibimiz için de geçerliydi. Acemilikten kaynaklanan bir sıkıntı yaşadığımıza inanıyorum. Şimdi ise önümüzde önemli bir CSKA Sofya maçı var. Galip gelmekten başka bir yolumuz yok. Liverpool ile oynadığımız hazırlık maçında gösterdiğimiz performansın aynısını sergilemek istiyoruz.'' 
     
     İMZA GÜNÜNE BÜYÜK İLGİ 
     Mecidiyeköy'de bulunan Galatasaray Store'da düzenlenen imza törenine eşi Valquiria, oğlu David ve kızı Victoria ile gelen Prates'e taraftarlar büyük ilgi gösterdi. 
     Brezilyalı futbolcuya formasını imzalatmak isteyen Galatasaraylı taraftarlar, uzun bir kuyruk oluştururken, Prates de sempatik hareketleriyle dikkat çekti. 
     Galatasaray Store yetkilileri, bugün 600'e yakın forma sattıklarını açıkladılar. 
     
</TEXT>
</DOC>
