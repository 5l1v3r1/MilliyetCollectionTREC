<DOC>
<DOCNO> 197683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/ekonomi/aeko.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dansçı babanın sütçü oğlu 
</HEADLINE>
<TEXT>

   Ünlü dansçı ve koreograf Sait Sökmen'in oğlu Mehmet ve gelini Aysun Sökmen hayattan aradıklarını bir inek çiftliğinde buldular. Üniversite mezunu olan çift, şimdi inek besleyip süt satarak ayda 6 milyar ciro elde ediyor 
      EYLEM TÜRK 
   
   Bahçıvan Gıda, Trakya'da süt üretimini artırmak ve Avrupa Birliği AB standartlarına ulaştırmak amacıyla ilginç bir model uygulamış. "Bahçıvan Süt Kulübü". Hafta sonu çıktığımız Trakya turunda tanık olduğumuz bu kulüp modeli bildiğimiz futbol kulüplerinden değil. 
   Çünkü bu kulübün üyeleri futbolcular değil, Trakya'da süt üretimi yapan çiftlik sahipleri. 
   Bahçıvan Gıda, Trakya'da süt alımı yaptığı 50'ye yakın inek çiftliğini, kulüp çatısı altında toplarken, onların AB standartlarında faaliyet gösterebilmesi amacıyla destek de veriyor. 
   
   Okumuş çiftçiler 
   Ziyaretimizin ilk durağı Silivri'deki Eriş Çiftliği. Sahibi İsmail Eriş, çiftlikte 113 ineğin bulunduğunu, bakımlarını da iki kişinin üstlendiğini belirtiyor. Çiftlikte otomasyona geçilmiş. 
   İkinci durağımız İstanbul Silivri'nin Büyükçavuşlu Köyü'ndeki "Gündönümü Ziraat ve Hayvancılık İşletmesi". 
   Bu işletmenin sahipleri Mehmet - Aysun Sökmen çifti. Bu ailenin babasını aslında yakından tanırsınız. Ünlü dansçı ve koreograf Sait Sökmen'in oğlu Mehmet ve gelini Aysun Sökmen'in inek çiftliğinde ne işi var diye soracaksanız. Gönüllerini hayvancılığa kaptıran çift, okumuş her genç gibi kariyer peşine düşmektense bir köyde inek beslemeyi tercih etmiş. 
   Aysun Sökmen İngilizce iktisat mezunu. Mehmet Sökmen ise haftada iki gün Mimar Sinan Üniversitesi'nde "klasik perküsyon" dersleri veriyor. Aysun Sökmen eşinin master yapamadığını, buna ineklerin engel olduğunu söylüyor. 
   Sökmen, bu çiftliği kurma öykülerini ise şöyle anlatıyor 
   
   Aylık ciro 6 milyar 
   "Arayış içindeydim. Bir yoğurt kutusunun üzerindeki üretici şirketin numarasını gördüm. Fabrikaya giderek, hayvancılık konusunda ne yapabileceğimi araştırdım. Onlar da bana yol gösterdi. Biz de arazimizde hayvan beslemeye başladık." 
   Çift, iki inekle başladıkları işlerine bugün 50 inekle devam ediyor. Bahçıvan Süt Kulübü'nün de üyesi olan çift, şirkete iki günde bir 2 ton süt satıyor. Şirket de onlara soğutma tankı sağlamış. Masrafını da karşılıyor. Altyapı çalışmalarından sonra günde 2.5 ton üretim yapmayı planlıyorlar. Aylık ciroları 6 milyar lira. AB'ye uygunluk sertifikası alabilmek için başvurmuşlar. 
   
   Amaç verim ve hijyen 
   Gezimizin üçüncü durağı da Lüleburgaz'da kurulu Bahçıvan Gıda fabrikası. 12 yıl önce kurulan fabrikada peynir üretimi yapılıyor. Şirketin sahibi Erdal Bahçıvan, "Günlük 150 ton süt alımı yapıyoruz. Kapasitemiz 400 ton. Hammadde yetersizliğinden kapasitemizi artıramıyoruz. Bu nedenle belli standartlarda süt alabilmek için, havyancılık girişimlerini destekliyoruz" diyor. 
   Bahçıvan Süt Kulübü'ne üye çiftliklerde amaç kaliteli ve verimli süt üretimi. Hijyen ilk sırada yer alıyor. Amaç sütteki bakteri sayısını AB standartlarına, yani mililitre de 100 bin bakterinin altına çekmek. 
   
   İneklere pedikür yapıyor    Aysun Sökmen sohbetimiz sırasında ineklerden 'kızlarım' diye bahsediyor. Çiftliği de Zeynep Kamil Hastanesi'ne benzetiyor. "İnekler sürekli doğum yapıyor. Burası bir doğumhane" diyor. Kızların bir de pedikür sorunları var. İneklerin yılda iki defa ayak tırnaklarının kesildiğini söyleyen Sökmen, "Tırnağı batıp da acı duyarken kimse sevişmek istemez. İşte kızlarım da böyle. Tırnakları batarken ne yemek yiyebiliyorlar ne sağlıklı bir hamilelik dönemi geçirebiliyorlar" diyor. 
   
   'Yabancı çiftliklerin gelmesi şart'    AB'de sübvansiyonların kalkmasıyla Avrupa'daki süt fiyatlarının düşeceğini söyleyen, Erdal Bahçıvan, "Bu da Avrupa'da çiftlik evliliklerine neden olacak. Onlar için mutsuz bir dönem başlayacağı için başka ülkelerde yatırım yapmak isteyeceklerdir. Türkiye bu fırsatı kaçırmazsa bu alandaki yabancı sermayeyi çekebilir. Yabancı çiftliklerin Türkiye'de yatırım yapmasıyla AB'deki tarım lobisiyle yakınlaşma olur. AB'ye ürün satma olanağı artar. Bu her açıdan Türkiye için yararlı olacak" diyor. 
   
   Rakamlarla süt üretimi    Türkiye'de yıllık ortalama 10.5 milyon ton süt üretimi gerçekleştiriliyor.Avrupa'da yıllık süt verimi inek başına 8 ton iken bu rakam Türkiye'de 1.5 ton.Türkiye'de bin 300 tesis süt mamülleri üretiyor. Bu tesislerin yıllık toplam kapasiteleri 6 milyon ton civarında.2000 - 2005 yılları arasında süt üretim ve tüketiminde yıllık yüzde 2.7 lik artış gerçekleşmesi bekleniyor. 
   
</TEXT>
</DOC>
