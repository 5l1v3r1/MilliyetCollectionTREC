<DOC>
<DOCNO> 157647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sonspo04.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rizespor'da erken sevinç... 
</HEADLINE>
<TEXT>

     İkinci Futbol Ligi A Kategorisi'nde Vestel Manisaspor'u deplasmanda 1-0 yenerek, son haftaya Süper Lig yolunda çok avantajlı giren Çaykur Rizespor'da, erken sevinç yaşanıyor. 
     Teknik direktör Hikmet Karaman, Vestel Manisaspor galibiyetinin kendilerine Süper Lig yoluna iyice araladığını belirterek, ''Matematiksel olmasa da Süper Lig işi Manisa'da bitti'' dedi. 
     Karaman, en yakın rakipleri Sivasspor'un 2 puan önünde olduklarını ve son haftada Akçaabat Sebatspor'a sahalarında puan vermeyeceklerini de kaydederek, ''Bu konuda iddialıyız. Rize'de bizim ölümüz çıkar, puan çıkmaz'' diye konuştu. 
     Takım olarak büyük bir başarıya imza attıklarını da ifade eden Karaman, şöyle konuştu 
     ''Bu başarıya gerçekleştiren başta futbolcular, daha sonra yönetim kurulu ve taraftarlardır. Çünkü bir dediğimizi iki etmediler. İnanılmaz bir gücü gerçekleştirdiler. Aslında ben bu konuda çok doluyum. Maçtan önce tehditler aldım. Ancak konuşmak istemiyorum. Vestel Maninasspor'u da tebrik etmek lazım. Adam gibi oynadılar. Biz daha dikkatli ve kontrollüydük maçtan da galibiyetle ayrıldık.'' 
     
</TEXT>
</DOC>
