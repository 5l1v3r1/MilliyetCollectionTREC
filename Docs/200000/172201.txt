<DOC>
<DOCNO> 172201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sontur25.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Chat aşklarını dolandırdı... 
</HEADLINE>
<TEXT>

     İzmir'de internette kendisini üsteğmen olarak tanıtarak, tanıştıkları kadınlarla evlenme vaadiyle birlikte olduğu ve 3 milyar lira dolandırdığı iddia edilen 2 kardeş yakalandı. 
     Bir üniversitede memur olarak görev yapan P.Y. 29 savcılığa başvurarak, internette chat yaparken tanıştığı ve kendisini üsteğmen olarak tanıtan Tolga E.'nin evlenme vaadiyle kendisiyle ilişkiye girdiğini ve dolandırdığını bildirdi. P.Y, Tolga E.'nin tanıştırdığı Ahmet G.'nin, üniversitede birlikte çalıştığı meslektaşı A.K. 32 ile komşusu H.G.'yi 33 kendisini üsteğmen olarak tanıtarak aynı şekilde dolandırdığını iddia ederek şikayetçi oldu. 
     Savcılığın talimatı üzerine Asayiş Şube Müdürlüğü Yankesicilik ve Dolandırıcılık Büro Amirliği ekipleri, Tolga E. ile Ahmet G.'yi yakaladı. 
     Gözaltına alınan Tolga E.'nin gerçek adının Cüneyt G. 28 olduğu ve diğer zanlı Ahmet G.'nin 31 kardeşi olduğu ortaya çıktı. Üzerinden sahte üsteğmen kimliği çıkan Ahmet G.'nin düğünlerde müzisyenlik yaptığı, Cüneyt G.'nin ise işsiz olduğu belirlendi. 
     İfadesine başvurulan P.Y. ise şunları söyledi 
     ''İnternette chat yaparken tanıştığım, kendisini üsteğmen olarak tanıtan, adının Tolga olduğunu söyleyen ve gerçek isminin Cüneyt G. olduğunu öğrendiğim kişi, evlenme vaadiyle benimle birlikte oldu. Cüneyt'in üsteğmen arkadaşı olarak tanıştırdığı ve emniyette kardeşi olduğunu öğrendiğim Ahmet G.'yi de, komşum H.G. ile tanıştırdım. Hep birlikte Kuşadası'nda bir hafta tatil yaptık. Tatildeyken haberim olmadan kredi kartımı alan Cüneyt, hesabımdan 1 milyar lira çekmiş. Ahmet de, H.G.'den 700 milyon lira para almış. Tatil dönüşü Cüneyt benden ayrılarak mühendis olan arkadaşım C.A. ile birlikte olmaya başladı. C.A.'nın kredi kartından 300 milyon lira çekmiş, 1 milyar lira da nakit para almış. Kardeşi Ahmet ise H.G.'den ayrılıp benim üniversitede çalışan meslektaşım A.K. ile nişanlandı. Her iki kardeşten de şikayetçiyim.'' Üniversitede memur olarak çalışan A.K. 32 , deri firmasında mühendis olarak çalışan C.A. 33 ile tekstil firması yöneticisi H.G. 33 , zanlılardan şikayetçi olduklarını bildirdi. 
     Dolandırıcılık iddialarını kabul etmeyen, ancak kadınlarla birlikte olduklarını itiraf eden Ahmet G. ile kardeşi Cüneyt G.'nin, işlemlerinin tamamlanmasının ardından adliyeye sevk edileceği bildirildi. 
     
</TEXT>
</DOC>
