<DOC>
<DOCNO> 153851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sontur44.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Soygunun belgesi okul, yolsuzluğun belgesi yiten canlar... 
</HEADLINE>
<TEXT>

     Yargıtay Başsavcısı Sabih Kanadoğlu, Türkiye'nin adının yolsuzluklarla anıldığını, Çeltikköyü Yatılı İlköğretim Bölge Okulu'nun yıkılmasının da, yolsuzluk ve soygunun işareti olduğunu söyledi. 
     Kanadoğlu, Bingöl'deki depremin ardından yaptığı açıklamada, yolsuzluklar ve örgütlü suçlarla mücadelede başarısız kalındığını vurguladı. Kanadoğlu, depremde bazı kamu binalarının yıkılmasının da, buralarda yolsuzluk ve soygun yapıldığına işaret ettiğini kaydetti. 
     Yolsuzlukların Türkiye'nin kaderi olamayacağını, Türkiye'nin yolsuzluklar ile birlikte yaşamaya da layık olmadığını ifade eden Kanadoğlu, bunun için öncelikle yargının bağımsız, güçlü ve etkin hale getirilmesi gerektiğini söyledi. 
     
     Erdoğan Buna ihmal denemez, suçlular masaya yatırılmalı 

     Başbakan Recep Tayyip Erdoğan, Bingöl'de depremde en fazla hasar gören Çeltiksuyu YİBO'da incelemelerde bulundu. Erdoğan, "Buna ihmal denmez. Olsa olsa ihale şartlarına uymamak denir. Malzemeden çalma da diyebiliriz. Bunların suçlularının gerekli şekilde masaya yatırılması lazım" dedi. 
     Depremin ardından evinden telefıonla aranarak bilgi verilen Erdoğan, saat 07.15'te başbakanlığa ulaştı. Bayındırlık ve İçişleri bakanlarıyla toplantı yaptıktan sonra Bingöl'e giden Erdoğan, kurtarma çalışmalarının Çeltiksuyu YİBO ve şehir merkezinde yoğunlaştığını kaydetti. Erdoğan, "Yavrularımızın çoğu halen enkaz altında. Kaybettiklerimiz var. Devletimiz bütün ekipleriyle çalışmalarını sürdürüyor, tüm imkanlar seferber edilmiş durumda" diye konuştu. 
     Valilik emrine ilk ihtiyaçları karşılayacak mali destek çıkarıldığını anlatan Erdoğan, "Temennimiz odur ki, daha beteri olmasın" açıklamasını yaptı. Tunceli Pülümür'deki depremde de YİBO'nun yıkıldığının hatırlatılması üzerine Erdoğan şunları söyledi 
     "İhale şartları nedir Kontrolü iyi yapmamıştır. Binaların zemin etüdü iyi yapılmış mı Bu tür yanlışlıklar maalesef yapılmış olabilir. Temennimiz, bugüne kadar olan yanlışlar artık devam etmesin. Herhalde bundan toplumun ders alması lazım. Konuyla soruşturmaları ilgili bakanlıklar yapacaktır." 
     
     MÜTEAHİT ŞEREF BOZKUŞ 

     Bingöl'de meydana gelen depremde çöken Çeltiksuyu Yatılı İlköğretim Bölge Okulu'nun 1999-2000 eğitim öğretim yılında hizmete açıldığı bildirildi. 
     Yapımına 1996'da başlanıp, 1998'de tamamlanan okul, Şeref Bozkuş'un sahibi olduğu Bozkuş İnşaat Ticaret Ltd. Şti. tarafından inşa edildi. Valilikçe ihale edilerek, Bayındırlık İl Müdürlüğü'nün denetiminde yapımı tamamlanan 17 derslikli okul, 1999-2000 eğitim öğretim yılında hizmete açıldı. 
     Toplam 600 öğrenci kapasiteli okulda, 229'u yatılı toplam 532 öğrencinin öğrenim gördüğü, deprem gecesi ise okulda 198 öğrenci ile kendilerine refakat eden 1 öğretmenin yatılı olarak kaldığı öğrenildi. 
     
</TEXT>
</DOC>
