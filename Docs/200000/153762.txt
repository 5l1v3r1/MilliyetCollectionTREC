<DOC>
<DOCNO> 153762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/soneko37.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Raporu 2010'da işsiszlik yüzde 17'ye yükselebilir 
</HEADLINE>
<TEXT>

     Türk Sanayicileri ve İşadamları Derneği TÜSİAD tarafından hazırlanan işsizlik raporunda, yetersiz büyüme ve işgücü maliyetlerinde değişimin olmaması halinde 2010 yılında işsizliğin yüzde 17'ye yükselebileceğine dikkat çekildi. 
     TÜSİAD'ın Galatasaray Üniversitesi öğretim üyelerinden Prof. Dr. Seyfettin Gürsel ve Doç. Dr. Haluk Levent ile DİE İşgücü İstatistikleri Şube Müdürü Enver Taştı'ya hazırlattığı rapor, İstanbul'da düzenlenen basın toplantısıyla kamuoyuna açıklandı. 
     Rapora göre, geçmiş yıllardaki kamuoyu anketlerinde, Türkiye'nin en önemli sorunları sıralamasında, terör ve enflasyon ilk sıralara yerleşirken, son yıllarda işsizlik bir numaralı sorun olarak görülmeye başlandı. 
     İşsizliğin, özellikle 2001 kriziyle patlama yaparak kalıcılık görüntüsü vermeye başladığına işaret edilen raporda, işsizliğin artmasıyla ekonomik ve toplumsal sorunların da giderek yoğunlaştığına, siyasal bunalımları besleyen ortam oluştuğuna ve anti demokratik popülist eğilimlerin güçlendiğine değinildi. 
     Avrupa Birliği'nin AB Türkiye'nin üyeliğine olumsuz bakmasının en önemli nedenlerinden birinin, Türkiye'de işsizliğin halen yüksek düzeyde olması ve gelecekte de yükselme riski taşıması olduğu vurgulanan raporda, ''AB, haklı olarak Türkiye'nin üyeliğinin kendi işsizlik sorununu daha da ağırlaştırmasından endişe etmektedir'' denildi. 
     Hem büyümeyi kolaylaştırmak hem de gerekli büyüme hızını yakalamada meydana gelebilecek gecikmeleri ya da yetersizlikleri telafi etmek için mikro düzeyde de önlemler gerektiği belirtilen raporda, şöyle denildi 
     ''Başta işgücü maliyetlerini düşürmek ya da diğer bir ifadeyle istihdam vergilerini azaltmak olmak üzere 'yarım gün iş'in yasallaşması ve yaygınlaştırılması, vasıf uyumsuzluğunu azaltıcı kurumsal düzenlemeler gibi mikro politikalar, işsizliği azaltmada yararlı olacaktır. 
     İşsizlikle topyekun bir mücadele bir an önce başlamak zorundadır. Kaybedilen her yıl işsizliğin tetikleyeceği toplumsal sorunları daha da ağırlaştıracak ve Türkiye AB perspektifinden uzaklaşmaya başlayacaktır.'' 
     
     ''2010'DA 1.5 MİLYONUN ALTINDA İŞSİZ'' 
     Türkiye ekonomisinin yılda ortalama yüzde 4 büyümeye devam ettiği takdirde yaratılması beklenen toplam net istihdamın yılda ortalama 566 bin kişi olacağına işaret edilen raporda, geçen yıl ortalama yüzde 15.1 olan tarım dışı işsizlik oranını gelecek 8 yılda yüzde 6.6'ya düşürebilmek için gereken asgari büyümenin yüzde 6 olarak tahmin edildiği belirtildi. 
     Raporda, bu koşullarda yıllık net istihdam artışının yaklaşık 850 bin olacağını ve işsiz sayısının da 2010'da 1.5 milyon kişinin altına ineceği kaydedildi. 
     Bu yıldan itibaren büyümenin aksamadan devam etmesi için enflasyonun ve borç yükünün düşmeye devam etmesi ve istikrar programının tavizsiz uygulanması gerektiği vurgulanan raporda, işgücü maliyetinde yüzde 15 oranında bir düşüş sağlanması halinde, özel sektör kayıtlı ücretli istihdamında yüzde 3.4'lük artışın gerçekleşebileceği belirtildi. 
     Raporda, bu artışın mevcut toplam istihdamda yüzde 1 artış sağlayacağı, işgücü maliyetinde düşüş sağlanabildiği takdirde de işsizlik oranının yaklaşık 0.8 puan aşağıya çekilebileceği kaydedildi. 
     Türkiye'nin, son 10 yılda yaşanan ekonomik krizler nedeniyle büyüme ve istihdam alanında çok başarısız bir dönem geçirdiği hatırlatılan raporda, 1990'lı yılların ikinci yarısından itibaren uzun dönemli dinamiklerin etkisiyle işgücü arzında kendini göstermeye başlayan yüksek artış temposunun, düşük büyüme temposuyla birleşince işsizliğin adeta patladığına dikkat çekildi. 
     Türkiye'nin, 2002 işsizlik oranıyla hala AB'nin en yüksek işsizliğe sahip ülkesi olduğu anımsatılan raporda, ''Yetersiz büyüme ve işgücü maliyetlerinde değişim olmazsa 2010 yılında işsizlik yüzde 17'ye yükselebilir'' denildi. 
     
     KADIN İSTİHDAMI 
     Galatasaray Üniversitesi öğretim üyesi Prof. Dr. Seyfettin Gürsel, raporda yer alan tüm işsizlik istatistiklerinin tarım dışı istihdama ait rakamlar olduğunu belirterek, geçen yıl işgücünde büyük bir arz patlaması yaşandığını ifade etti. 
     Prof. Dr. Gürsel, ''Geçen yıl yaşanan büyümeye rağmen, yüzde 12 oranındaki işsizliğin yüzde 15'e yükselmesinin altındaki asıl neden, ciddi orandaki bu işgücü arzıdır. Çünkü 2002'deki büyüme üretimden, yatırımdan değil, büyük ölçüde stok artışından oldu. Dolayısıyla geçen yıl yüksek bir istihdam artışı yaşanmadı'' diye konuştu. 
     DİE İşgücü İstatistikleri Şube Müdürü Enver Taştı ise son yıllarda kadınların istihdama katılımdaki artışın devam etmesi halinde, kadın istihdamının tahminleri geçeceğini ve 2010'da bu oranın yüzde 30'lara kadar çıkabileceğini kaydetti. 
     TÜSİAD Yönetim Kurulu Üyesi ve Sosyal İşler Komisyonu Başkanı Arzuhan Yalçındağ, Türkiye'de kadınların iş hayatına katılım oranının hala AB'ye göre düşük olduğunu vurgulayarak, ''AB, rekabetçi ve dinamik bir ekonomi yolunda istihdam oluştururken, Türkiye'nin de bu doğrultuda bir yol izlemesi zorunludur'' dedi. 
     




</TEXT>
</DOC>
