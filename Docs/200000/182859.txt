<DOC>
<DOCNO> 182859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sondun07.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li Korgeneral Sanchez "Savaştan sonra hatalar yaptık" 
</HEADLINE>
<TEXT>

     Irak'taki Amerikan kuvvetlerinin komutanı Korgeneral Ricardo Sanchez, Irak'ta savaş sonrası dönemde Amerikan ve İngiliz kuvvetlerinin komutasının bazı hatalar yaptığını söyledi. 
     Times gazetesine demeç veren Sanchez, ''Koalisyon Irak'ın yeniden yapılandırılmasında olağanüstü ilerlemeler kaydetti, ancak bu görev çok daha iyi hazırlanabilirdi, Iraklılarla çok daha iyi iletişim kurulabilirdi'' ifadesini kullandı. 
     Irak'ın devrik Devlet Başkanı Saddam Hüseyin'in eski saraylarından birinde bulunan bürosunda Times'a demeç veren Korgeneral, bilgi toplanması için daha çok Arapça bilen kişi ve bölge konusunda uzmanlar gerektiğini söyledi. 
     Sonuncusu cuma günü kaydedilen ve Amerikalı askerlerin Iraklı polislerin öldürdüğü ''dost ateşleri'' gibi olaylar hakkında ''koalisyonun Irak polisiyle eş zamanlı hareket etmesi, işbirliği yapması ve bütünleşmesi gerektiğini'' ifade etti. 
     Saddam Hüseyin'in Mart ayında konuşlandırılmaya hazır kitle imha silahlarına sahip olup olmadığını bilmediğini söyleyen Sanchez, yakınları koalisyon askerleri tarafından öldürülen sıradan Iraklıların şimdi intikam aldıklarını kabul etti. 
     Irak polis teşkilatının oluşturulmasında önemli gelişmeler kaydettiklerini belirten Sanchez, bununla birlikte koalisyonun, ''ülkedeki eski altyapının çökertilmesinin önemini azımsadığını'' kabul etti. 
     
</TEXT>
</DOC>
