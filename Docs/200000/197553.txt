<DOC>
<DOCNO> 197553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/spor/ydemirkol.html </URL>
<DATE> 2003/11/24/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Karma 
</HEADLINE>
<TEXT>

   
   Fenerbahçe'nin sahadaki 11 oyuncusu, ancak 20. dakikada aynı takımda oynadıklarını gösteren paslaşmalara başlayabildiler. Daum'un son dakika tercih ve zorunluluklarıyla oluşturduğu takımda, Ümit'in, Serhat'ın ve Fatih'in yokluğu, İsmail, Servet ve Semih'in varlığı, Tomas'ın sağ bekliğiyle herşey yerinden oynamıştı. Kaleye geçmesi beklenen Volkan bile yoktu. Tüm bunlar Fenerbahçe'yi bir takımdan çok bir karma yaptı. Tabii bunun yanında Daum'un herşey iyi giderken uyguladığı 4-5-1 4-3-3'e dönmeyişi, 4-2-4'te ısrarı da etkiliydi. 
   Kadıköy karmasının uyumsuzluğu tek pas ve dikine oynayan, olabildiğince hızlı davranan Samsun 4-4-2'sine özellikle ilk 30 dakikada bolca şans tanısa da ev sahibi ekip sadece Caner ile bir gol çıkarabildi. Fenerbahçe öyle kopuk, öyle uyumsuzdu ki, kornerlerde bile bu zaafları bağırıyordu. Rakiplerinden çok, ama çok daha uzun olmalarına rağmen ilk yarıda kullandıkları altı köşe vuruşundan bir pozisyoncuk bile çıkaramadılar. Kırmızı-Beyazlılar ise orta sahayı hızlı geçerek özellikle Tuncay ve İsmail'in doldurduğu sağ kanatlarını iyi kullanmaya çalıştılar. Ama ikinci golü Fenerbahçe'nin baskıyı kurduğu bölümde, 39. dakikada bir serbest vuruşla yakaladılar. Aynı Ümit Milli Takım, aynı A Milli Takım gibi bir çapraz vuruşta akıllara zarar bir sayı buldular. Halbuki Sarı-Lacivertliler, savunmalarından oyuncu çıkardıkları her pozisyonda büyük açıklar veriyordu. Ancak Samsun böyle bir gol bulabildi. 
   Fenerbahçe'nin verdiği açıklar, daha çok adamla yüklendikleri ikinci devrede de devam etti. Bu sefer pozisyonlar bulabiliyorlardı. Tuncay'ın 49'da ofsayt gerekçesiyle sayılmayan golü bu maçtaki dönüm noktası olarak gösterilebilir. Servet'in kendini attırmasından bile kritikti. Çünkü kırmızı kart sonrası üçlü savunmaya döndüler ve aynı oyunlarına devam ettiler. Ama o golün moralini beyinlerine işleyemediler. Buna rağmen Tuncay ve Rebrov ile iki net pozisyon yakaladılar. Yani öyle bir tablo oluştu ki, bu karma bile beraberliği sağlayabilirdi. Bu karma aynı zamanda verdiği savunma açıklarıyla tarihin en farklı yenilgisini de alabilirdi, ikinci tercihe daha yakın bir sonuç oldu. Caner'in sayısıyla, 12 maçta 16 gol atabilen Samsunspor, küçük çaplı bir mucizeye imza attı ve gol ortalamasını yükseltti. 
   
      
   
</TEXT>
</DOC>
