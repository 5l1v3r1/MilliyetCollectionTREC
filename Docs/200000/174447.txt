<DOC>
<DOCNO> 174447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sondun10.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkutan sıcak... Avrupa kavruluyor... 
</HEADLINE>
<TEXT>

     Avrupa'da 50 yılın en sıcak günleri yaşanıyor. Korkutan sıcaklar yüzünden asfaltlar eridi, havuzlarda balık kalmadı, hastalara dondurma servisi bile başladı. Sıcaklar yüzünden hayatını kaybedenlerin sayısı 37'yi buldu ve bu sayının artması bekleniyor. 
     Yaklaşık 1 ay daha sürmesi beklenen ve Yunanistan'a kadar gelen cehennem sıcaklarının ülkemizi de etkilemesine kesin gözüyle bakalıyor. 
     İspanya, Portekiz, İtalya, Yunanistan, Hırvatistan ve Fransa'da büyük orman yangınları çıktı bazı yerlerde nehirler kurudu, bazı bölgelerde ise buzullar erimeye başladı. 
     
     Almanya Akdeniz kıyısında mı 

     Almanya'da haftalardır süren aşırı sıcak havanın ekvator iklim kuşağındaki kaymadan kaynaklandığı ileri sürüldü. 
     Alman Bild gazetesi, İtalyan Ulusal Meteoroloji Araştırma Merkezi Başkanı Giampiero Maracchi'ye dayanarak verdiği haberde, iklimsel ekvatorun 20 paralel, yani yaklaşık 2600 kilometre kuzeye kaydığını, Almanya'daki aşırı sıcakların buna bağlı olduğunu yazdı. 
     Haberde, gelecekte tropik kuşağın İspanya ve İtalya'ya kadar uzanacağı, Almanya'nın ise bir Akdeniz ülkesi kadar sıcak olacağı, Akdeniz'deki su sıcaklığının da artacağı kaydedildi. 
     Bunun sonucunda da Almanların Akdeniz ülkesindeki insanlar gibi yaşayacakları, beslenecekleri, geceleri sıcaktan rahat uyuyamayacakları belirtilen haberde, ancak daha fazla seks yapacakları ve bunun da nüfusun artmasına yardımcı olabileceği ifade edildi. 
     
     Global ısınma tehdidi 

     Uzmanlar, sıcak havanın Afrika ve Sahra Çölü üzerinden geldiğini ifade ederek global ısınmanın tahmin edilenden fazla etkili olduğuna ve dünyanın önümüzdeki yıllarda ortalama 8 derece daha ısınabileceğine dikkat çekiyor. 

     
</TEXT>
</DOC>
