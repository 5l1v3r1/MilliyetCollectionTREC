<DOC>
<DOCNO> 156196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sonspo08.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İnter Fiore için Lazio'ya Okan ve Kallon'u veriyor... 
</HEADLINE>
<TEXT>

     İtalyan spor gazetesi Corriere dello Sport, FC İnter'in Fiore'yi almak için SS Lazio'ya takas olarak Okan Buruk ve Muhammed Kallon'u önerdiğini iddia etti. 
     Gazetede yer alan transfer haberlerinde, FC İnter Başkanı Massimo Moratti'nin, Fiore'yi getirmek için SS Lazio ile görüşmelere başladığı ve ilk etapta 3 milyon Euro ile Okan ve kiralık olarak Kallon teklifini sunduğu belirtildi. 
     1. sayfadan verilen haberde, Okan'ın bonservisi ortak olarak Lazio'ya gönderilmesinin önerildiği, bu şekilde Türk futbolcunun Lazio'dan başka bir kulübe satışında İnter'in de pay alacağı ifade edildi. 
     30 yaşındaki Okan'ın İnter ile 2004 sezonu sonuna kadar sözleşmesi bulunuyor. 
     28 yaşındaki orta saha oyuncusu Fiore, bu sezon oldukça iyi bir performans sergilerken İtalyan futbolcunun birçok kulübün gözdesi haline geldiği biliniyor. 
     Teknik Direktör Roberto Mancini'nin ise Lazio'da kalması ve takımını Şampiyonlar Ligi'ne taşıması halinde Fiore'yi mutlak kadrosunda görmek istediği belirtiliyor. 

     
</TEXT>
</DOC>
