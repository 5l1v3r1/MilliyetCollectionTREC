<DOC>
<DOCNO> 159744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/soneko40.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Mumcu Turizm rakamları 10 Haziran'dan sonra artacak 
</HEADLINE>
<TEXT>

     Kültür ve Turizm Bakanı Erkan Mumcu, 10 Haziran'dan sonra turizm rakamlarında ciddi yükselişler beklediklerini bildirdi. 
     İstanbul Turistik Otelciler ve İşletmeciler Birliği'nin TUROB geleneksel Mayıs ayı yemeğine katılan Bakan Mumcu, turizmcilere hitaben yaptığı konuşmasında ''Uzun bir aradan sonra sizlerle yeniden biraradayız. Hani bir şarkı vardır Bu kadar yürekten çağırma beni... Yürekten mi çağırdınız bilmiyorum ama umuyorum ki bu beraberliğimiz ülke için hayırlı olur, bir sinerji yaratır'' dedi. 
     İstanbul'un, herkesten çok turizmde yatırımı bulunan turizmciler için daha fazla şey ifade ettiğini dile getiren Bakan Mumcu, ''Olağanüstü bir potansiyelin nasıl da öylesine ortalık yerde durduğunu görüp kahrolduğunuzu da biliyorum. Dünyada bir benzeri bulunamayacak kadar değerli bir servetin üzerinde oturuyoruz'' diye konuştu. 
     Kültür ve Turizm Bakanlıklarının birleştirilmesinin kendisinin uzun zamandan beri savunduğu bir görüş olduğunu belirten Mumcu, şunları kaydetti 
     ''Benim bu düşünceyi savunmamı test eden, herşeyden önce İstanbul'un durumu... İstanbul'da yılda en az 10 milyon turistin ağırlanabileceği bir potansiyel var. İstanbul'a ilişkin en öncelikli konu, destinasyon yönetimini mümkün kılacak bir organizasyona ihtiyacımız olduğudur. Yani, aynı stratejik aklı birlikte üreten, herkesin kendi rolünü oynayabildiği ama her oyunun bir uyum sergilediği bir destinasyon yönetimi mantığı... Bunun için hukuki, siyasi, ekonomik birtakım enstrümanlara ihtiyacımız var.'' 
     
     KDV DÜŞÜRÜLSÜN TALEPLERİ 

     Bakan Erkan Mumcu, geçtiğimiz dönemde hep birlikte ürettikleri meslek birlikleri yasa tasarısının hayata geçirilemediğini anımsatarak, bu tasarının gerçekleşmesi halinde birçok şeyin kolaylaşacağını, hayal olarak görülen konuların mümkün hale geleceğini söyledi. 
     Turizm çevrelerinin ürettiği rantın, bir biçimde korunması ve geliştirilmesi, yeni çevrelere aktarılması gerektiğini belirten Mumcu, şunları kaydetti. 
     ''Benden geçmişte bazı şeyler sık sık talep edildi. Özellikle KDV ve sektöre birtakım muafiyet ve istisnaların sağlanması.. Ben buna çok inanmıyorum. Yüksek oranlı katma değer vergileri Türkiye'nin rakipleriyle negatif faktör. Ama KDV'yi bizden daha aşağı oranlarda uygulayan ülkelerin bizimki gibi bir kayıt dışı ekonomi problemi yok. Türkiye kayıtdışı ekonomi mücadelesi konusunda belli bir yere geldiğinde bu yapılır. Bu gerçek bir vergi mevzuatıyla olur.'' Kültür ve Turizm Bakanlığı'nın bundan sonraki bir numaralı önceliğinin İstanbul'u dünyanın en önemli destinasyonlarından biri haline getirmek olduğunu belirten Bakan Mumcu, bunun için ilk atacakları adımın tarihi yarımada ve Beyoğlu gibi kültürel çevrelerin korunması olduğunu vurguladı. 
     İstanbul'un kültürel etkinliklerini olabildiğince zenginleştirmek istediklerini ifade eden Bakan Mumcu, ''Türkiye'ye inanıyorum. Gelecek Türkiye'nin, gelecek İstanbul'un olacak'' dedi. 
     Basın mensuplarının sorularını da yanıtlayan Mumcu, turist sayısına ilişkin bir soru üzerine, ''10 Haziran'dan sonra rakamlarda ciddi yükselişler bekliyoruz. Bu ilk 6 ayı kaybettiğimiz gerçeğini değiştirmez. İkinci 6 ayda bu telafi edilebilecek'' dedi. 
     SARS'ın bütün dünya gibi Türkiye'yi de olumsuz etkilediğini ifade eden Mumcu, Türkiye için 2004'den başlayarak önümüzdeki dönemin yeni bir hamle olacağını söyledi. 
     
     ''GEÇEN YILI GEÇECEĞİZ'' 

     THY Genel Müdür Abdurrahman Gündoğdu da, yemekteki konuşmasında, Irak savaşı öncesinde turizmcilerin çok büyük bir karamsarlık içinde olduğunu belirterek, ''Başta biz olmak üzere... Ama öyle olmadı. Savaş erken sonuçlandı. Umarım önümüzdeki aylarda iyi bir noktaya gelip geçen yılı geçeceğiz'' dedi. 
     Gündoğdu, dünyanın 75 noktasına uçuş yapan bir kuruluş olarak daha iyi bir duruma gelmek istediklerini kaydederek, yıllık 5 milyon olan yolcu taşımacılığında bunun 1-1,5 milyonunun turizm amaçlı olduğunu bildirdi. 
     Abdurrahman Gündoğdu, ''Bu rakamların 5 milyona çıkması, Türkiye'nin 25 milyon turisti yakalaması için elimizden geleni yapacağız'' dedi. 
     
     OTELLERİN DOLULUK ORANI ARTTI 

     TUROB Başkanı Hüseyin Şahin de, Irak Savaşı sırasında yüzde 15-20'lere gerileyen otel doluluk oranlarının şu anda yüzde 40-45'leri bulduğunu bildirdi. 
     Şahin, Rusya'dan gelen bavul turizmi nedeniyle Aksaray'daki otellerde doluluk gözlendiğini, Aksaray'daki otellerin kapasitelerinin dolmasıyla turistlerin Eminönü, Fatih ve Taksim otellerine gittiğini anlattı. 
     İstanbul'da şu anda Rus turistlerin etkisinin hissedildiğini ifade eden Şahin, 15 Haziran'dan sonra Ortadoğu ülkelerindeki okulların tatil olmasıyla İstanbul'un Ortadoğulu turistlerin yoğun ilgisini göreceğini kaydetti. 
     Bakan Mumcu'dan, geçen dönemde çıkarılan bandrol yönetmeliğinin uygulamaya geçirilmesinde yardımcı olmalarını isteyen Şahin, yüzde 3'lük konaklama vergisine ilişkin olarak da ''KDV düşürülmeden konaklama vergisini ödememizin mümkün olmadığını vurguluyoruz. KDV oranı yüzde 5-8 arasına çekilirse bizim de yüzde 100 konaklama vergisi ödeyeceğimizi anlatıyoruz. Yerel yönetimlerin de alacakları konaklama vergisini bulundukları yörenin turizmini geliştirmeye harcamasını istemekteyiz'' diye konuştu. 
     
</TEXT>
</DOC>
