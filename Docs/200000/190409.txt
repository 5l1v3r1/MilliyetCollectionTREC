<DOC>
<DOCNO> 190409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sondun49.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözelov "Seçim sonrası çıkan olaylarda bir gösterici öldü" 
</HEADLINE>
<TEXT>

     Azerbaycan İçişleri Bakanlığı Basın Danışmanı Sadık Gözelov, 15 Ekim'de yapılan cumhurbaşkanlığı seçiminden sonra yaşanan şiddet olaylarında bir göstericinin öldüğünü söyledi. 
     Gözelov, bakanlık binasında düzenlenen basın toplantısında, muhalefetin izinsiz gösteri girişimi nedeniyle 16 Ekim'de Azadlık Meydanı'nda çıkan şiddet olaylarında 110 güvenlik görevlisinin yaralandığını ve bu kişilerin tedavilerine devam edildiğini kaydetti. 
     Muhalefetin, çıkan olaylarla ilgili olarak seçimleri gözlemleyen uluslararası kuruluşları yanılgıya düşürmek için çaba harcadığını savunan Gözelov, şiddet eylemlerine adı karışanların ve asayişin bozulmasına neden olan herkesin kimliğine ve görevine bakılmaksızın gerekli cezalara çarptırılacağını söyledi. 
     Olaylardan sonra başlatılan geniş çaplı soruşturma kapsamında, şu ana kadar, aralarında muhalefetteki Ümit Partisi Genel Başkanı İkbal Ağazade'nin de bulunduğu 62 kişinin suçlu bulunarak tutuklandığını ve mahkemeye sevkine karar verildiğini belirten Gözelov, 400 kişinin de gözaltı sürelerinin devam ettiğini belirtti. 
     Seçimlerde görevli komisyon üyelerine görevleri sırasında iddia edildiği gibi güvenlik görevlileri tarafından herhangi bir baskı uygulanmadığını ifade eden Gözelov, muhalefet yanlısı basın-yayın organlarından kapatılan olmadığını da söyledi. 
     Gözelov, olaylara karıştığı iddiasıyla gözaltına alınan gazetecilerin Başbakan İlham Aliyev'in talimatıyla serbest bırakıldığını da belirtti. 
     Basın toplantısına katılan Başsavcılık Siyasi İlişkiler Daire Başkanı Eldar Efendiyev de Yeni Musavat Gazetesi Genel Yayın Yönetmeni Rauf Arifoğlu ve Müsavat Başkanı İsa Kamber hakkında alınan herhangi bir tutuklama kararı bulunmadığını söyledi. 
     Efendiyev, Müsavat Partisi'nin kapatılmasıyla ilgili bir soru üzerine, partinin kapatılmasının tamamen mahkeme kararıyla alınabileceğini kaydetti. 
     
</TEXT>
</DOC>
