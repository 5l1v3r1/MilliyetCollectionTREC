<DOC>
<DOCNO> 191886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sontur11.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Cumhuriyet Başsavcılığı DEHAP'ı uyardı 
</HEADLINE>
<TEXT>

     Yargıtay Cumhuriyet Başsavcılığı, "resmi belgede sahtecilik yaptıkları" gerekçesiyle hapis cezasına mahkum olan eski DEHAP Genel Başkanı Mehmet Abbasoğlu ile eski genel sekreterler Nurettin Sönmez ve Ayhan Demir'in parti üyeliğinden çıkarılması için DEHAP'ı uyardı. 
     Alınan bilgiye göre, Yargıtay Cumhuriyet Başsavcılığı, kesinleşmiş hapis cezaları bulunmasına rağmen DEHAP üyesi olan Abbasoğlu, Sönmez ve Demir'in üyelikten çıkarılmaları istemiyle DEHAP'a yazı yazdı. Başsavcılık, partiden 30 gün içinde yanıt vermesini istedi. 
     Siyasi Partiler Yasası'nın 11. maddesine göre, "sahtecilik" suçundan mahkumiyeti bulunanlar siyasi partilere üye olamıyor. 
     Ankara 2. Ağır Ceza Mahkemesi, 4 eski DEHAP yöneticisini, "resmi belgede sahtecilik yaptıkları" gerekçesiyle Türk Ceza Kanunu'nun TCK 342. maddesi uyarınca 1 yıl 11 ay 11'er gün ağır hapis cezasına çarptırmıştı. DEHAP'lıların temyiz istemini görüşen Yargıtay 6. Ceza Dairesi, kararı usul ve yasaya uygun bularak onamıştı. 
     
</TEXT>
</DOC>
