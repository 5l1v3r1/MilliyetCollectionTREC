<DOC>
<DOCNO> 151090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/guncel/gun01.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin pahalı savaşı 
</HEADLINE>
<TEXT>

The New York Times, Türk ordusunun Irak konusunda "tek bir kurşun atmadan ağır bir bedel ödediğini" yazdı 
     SEMA EMİROĞLU New York 

     ABD'nin önde gelen gazetelerinden New York Times, Türk ordusunun Irak konusunda "tek bir kurşun atmadan pahalı bir savaş yaptığını" ve savaştan kurtulmasına rağmen ağır bir bedel ödediğini bildirdi. 
     Alan Cowell imzalı haberde, Türk komutanların sadece ABD ile özel bir bağı yitirmekle kalmadığı, "Kürt" Kuzey Irak'ta stratejik bir köprü başını güvence altına alma şansını da kaybettiği savunuldu. 
     Haberde, Türkiye'nin ABD'nin K. Irak'a ikinci cephe açmasını engelleyerek, ABD'nin önerdiği 5 milyar dolarlık yardımdan fedakarlık ettiği ve kendisini bölgenin karar alma sürecinin dışında bıraktığı da belirtildi. 
     "Hiçbir şey ordunun içine düştüğü ikilemi, sınırın hemen ötesinde bulunan ve komutanların ülkelerindeki Kürt ayrılıkçılığı için potansiyel bir kışkırtma olarak gördükleri K. Irak'taki olaylardan daha iyi göstermedi" diyen gazete, savaşın son aşamasında peşmergeler zafer edasıyla Kerkük'e girerken, Ankara'da da alarm zillerinin çaldığı hatırlatıldı. Ankara ile Washington arasında peşmergelerin çekilmesiyle sonuçlanan konuşmalar yapılırken, ordunun olayın dışında kaldığını belirten gazete şu ifadeyi kullandı "Bu Türk ordusunun kendi rolünü nasıl yeniden tanımladığını gösteren bir andı." 
     Savaşın, komutanlar arasında Batı tarafından kabul edilme ile Rusya, Çin gibi yeni müttefikler arayarak derin milliyetçilik gütme tartışmalarını şiddetlendirdiği de belirtildi. 
     


GÜNCEL 



















</TEXT>
</DOC>
