<DOC>
<DOCNO> 179237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/ekonomi/eko13.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Harrods'a enginar göbeği 
</HEADLINE>
<TEXT>

   İZMİR DHA 
   
   TARİŞ zeytinyağları artık İngiltere'nin başkenti Londra'da yüksek gelir grubuna hitap eden Harrods Mağazası'nda da satılacak. 
   Hazır giyimden gıdaya, hediyelik eşyadan spor malzemelerine kadar pek çok ürünün satıldığı dünyanın sayılı mağazalarından olan Harrods'da satılacak olan TARİŞ, bu mağazaya giren ilk Türk zeytinyağı markası oldu. 
   Mağazada, TARİŞ klasik, TARİŞ organik, naturel sızma ve özel ürün zeytinyağlarından toplam sekiz çeşit zeytinyağı ile bademli zeytin, yeşil zeytin ezmesi, siyah zeytin ezmesi, kuru domatesli zeytin ve zeytin salatası olmak üzere zeytin çeşitleri de satışa sunuldu. 
   Mağazada ayrıca altı çeşit gurme ürünü de satışa sunulurken, bu ürünler içinde günkurusu domates, kapari, deniz tuzu, enginar göbeği ve yavru ayı mantarı gibi ürünler bulunuyor. 
   TARİŞ Zeytin ve Zeytinyağı Birliği Yönetim Kurulu Başkanı Cahit Çetin, TARİŞ'in özel zeytinyağı butiği olan 'Ta-Ze'yi de önümüzdeki günlerde Londra'da açmaya hazırlandıklarını açıkladı. TARİŞ yağlarının Uluslararası Zeytinyağı Konseyi'nin UZK dünya çapında kalitesine garanti verdiği 16 markadan biri olduğunu hatırlatan Çetin, "Kalitemiz sayesinde ürünlerimiz, kalite kontrollerinin çok titiz yöntemlerle yapıldığı, müşterilerine en iyiyi sunmayı hedefleyen, dünyanın prestij mağazası Harrods'ın da tercihi oldu" dedi. 
   TARİŞ Zeytin ve Zeytinyağı Birliği'nin 28 bin ortağının kaliteden ödün vermeden yaptığı üretimin önemine dikkat çeken Çetin, "Kalite ve gelişen pazarlama tekniklerinin uygulanmasıyla bugünlere ulaştık. Harrods bizim için ilk adım. Hedefimiz dünyanın en kaliteli mağazalarının tümünde yer almak ve kendi mağazamız olan Ta-Ze'yi tüm dünyaya yaymak" dedi. 
   
   
</TEXT>
</DOC>
