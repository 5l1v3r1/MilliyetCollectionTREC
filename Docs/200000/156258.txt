<DOC>
<DOCNO> 156258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/ekonomi/aeko.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Aycell, İtalyana varıyor 
</HEADLINE>
<TEXT>

Berlusconi ve Erdoğan, Aycell ile Aria’yı evlendirme pazarlığı yaptı. Tarafların tekliflerinin birbirine yakın olması iki şirketin evlilik beklentisini güçlendirdi 
     ANKARA 
ABDULLAH KARAKUŞ 

     Başbakan Erdoğan ile konuk İtalya Başbaşkanı Berlusconi, Aria ile Aycell’i evlendirme pazarlığı yaptı. İki başbakanın katıldığı toplantıda ortaklık için teklif edilen rakamların yakın olması, Aria ve Aycell’in tek çatı altında birliştirilmesi beklentisini güçlendirdi. 
     Bilindiği gibi ulusal dolaşım roaming sorunun aşılamaması yüzünden Aria’nın İtalyan ortağı Telecom Italia Mobile TİM Türkiye’de kalıp kalmamayı gündemine almış, aynı nedenle, Türkiye’de kendisine verdiği sözlerin tutulmadığı gerekçesi ile tahkime giderek 2.5 milyar dolar tazminat talep etmişti. Bu gelişme ile birlikte, hem Aria’nın roaming sorununa hem de sürkeli zarar eden kamu şirketi Aycell’in sorununa çözüm arayışları çerçevesinde iki şirketin birleştirilmesi gündeme gelmişti. 
     Bir süredir taraflar arasında yapılan pazarlıklar dün Berlusconi ile Erdoğan görüşmesinin gündemine de geldi. Erdoğan ve Berlusconi hisse pazarlığı yaptılar. 
     
     Başbakanlık’ta pazarlık 
     Başbakanlık’ta yapılan, Başbakan Yardımcısı Mehmet Ali Şahin, Ulaştırma Bakanı Binali Yıldırım ve dış ticaretten sorumlu Devlet Bakanı Kürşat Tüzmen’in de katıldığı toplantıda Erdoğan çözüm için Aria’nın Aycell ile birleştirilmesini düşündüklerini söyledi. Rakamlar konuşuldu. İtalya tarafı tek şirketin yüzde 40’nın İtalya’nın, yüzde 40’ının Türkiye’nin Aycell , yüzde 20’sinin de İş Bankası’nın olmasını önerdi. Türk tarafı ise yüzde 45 İtalya, yüzde 45 Türkiye, yüzde 10 İş Bankası formülünü ortaya koydu. Pazarlıklar İstanbul’daki görüşmelere bırakıldı. 
     
     Yemeğe geç girerim’ 
     Toplantı sonrası yapılan ortak açıklamada, Erdoğan İtalya’nın Türkiye’deki yatırım projelerinin de değerlendirildiğini, Aria sorununun çözümünün İstanbul’daki iş konseyi toplantısına kadar çözüleceğini belirtti. Erdoğan, "Bu toplantıya kadar aramızdaki görüşmeleri yapıp açıklamada bulunacağız. Sabırlı olun" derken, Berlusconi ise, "İtalyan tarafı olarak anlaşma olacaksa aperatiflere, yemeğe bile geç girmeye kararlıyız" esprisini yaptı. Erdoğan da bunun üzerine, "Biz de akşama kadar bitirmeye kararlıyız" dedi. 
     

</TEXT>
</DOC>
