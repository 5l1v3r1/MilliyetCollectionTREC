<DOC>
<DOCNO> 174873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sontur13.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Nasreddin Hoca misali... Eşeğini bulana altın verecek... 
</HEADLINE>
<TEXT>

     Konya'nın Tuzlukçu İlçesi'nde çoban Ekrem Dağlı, uzun süredir haber alamadığı kayıp eşeğini bulanlara Cumhuriyet Altını verecek. 
     Tuzlukçu'da geçimini çobanlık yaparak sağlayan Ekrem Dağlı 48 , yaklaşık 20 gün önce Bozdağ mevkiinde otlattığı sürüsünü ve çok sevdiği eşeğini, bir yakınının düğün hazırlığına yardım etmek için birkaç saat yalnız bıraktı. 
     Geri geldiğinde ''Kıbrıs'' cinsi eşeğini bulamayan Dağlı, tüm aramalarına rağmen hayvanın izine rastlayamadı. Çevre köyleri ve Tuzlukçu'daki kahvehaneleri gezen çoban Dağlı, eşeğini tarif ederek köy muhtarları ve çobanlardan yardım istedi. 
     Yavruyken aldığı cins eşeğinin 10 yaşında olduğunu belirten Dağlı, ''Son derece zekiydi. Çobanlar için biçilmiş kaftandı. Birkaç gün önce aynı mevkide semerini, kepeneğini ve palanını buldum. Cins bir eşek olduğu için her şartta yaşayamaz. Fakat hayatta olduğunu umut ediyorum'' dedi. 
     Dağlı, eşeğini getirene ya da bulmasına yardımcı olanlara bir Cumhuriyet Altını vereceğini belirterek, ''Yöredeki tüm çobanlara ve sürü sahiplerine bilgi verdim. Kurtlar parçalamamışsa, mutlaka bana dönecektir. İmkanım olsa, bulana çok daha büyük bir ödül de verirdim'' diye konuştu. 
     
</TEXT>
</DOC>
