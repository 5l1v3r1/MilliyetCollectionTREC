<DOC>
<DOCNO> 186931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/spor/spo03.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim'in gurur günü 
</HEADLINE>
<TEXT>

   Başarılı teknik adamın, memleketi Adana'da yaptırdığı 14 derslikli lise dün Başbakan Tayyip Erdoğan tarafından açıldı 
      
   Ünlüler katıldı 
   GALATASARAY Teknik Direktörü Fatih Terim'in Adana'nın Seyhan İlçesi'nde yaptırdığı 14 derslikli "Fatih Terim Lisesi"nin açılışı dün yapıldı. Törene Başbakan Recep Tayyip Erdoğan, Milli Eğitim Bakanı Hüseyin Çelik, DYP Genel Başkanı Mehmet Ağar ve Adana Valisi Kemal Önal'ın yanısıra Galatasaray Başkanı Özhan Canaydın, Başkan yardımcıları Ali Gürsoy, Cem Kınay, Asbaşkan Refik Arkan, Futbol Şubesi Sorumlusu Özer Saraçoğlu, Terim'in eşi Fulya ile babası Talat Terim katıldı. 
   
   "Hoş bir sada bıraktı" 
   OKULUN açılışını yapan Başbakan Erdoğan, "Fatih Terim bu okulu yaptırarak hoş bir sada bırakmıştır ve adı onunla anılacaktır. Bu liseden Türkiye birincileri çıkarsa o zaman bir başka anılacaktır" dedi. Fatih Terim ise okulun yapımında değil, bittikten sonra içini gezdiğinde heyecanlandığını belirterek, "Öğrencileri görünce önemli bir iş yaptığımı düşündüm, gururlandım" diye konuştu. Terim, Mehmet Ağar'ı uğurlarken izdiham nedeniyle kurdele kesme törenine yetişemedi. 
   
   Rumenler'e güvenoyu    ROMANYA basınına konuşan Fatih Terim, Bratu, Petre ve Tamas'a olan güvenini dile getirdi. Gazeta Sporturilor yayınlanan haberde Terim'in "Onlara inanmasam zaten Galatasaray'da olmazlardı" görüşlerine yer verdi. Haberde ayrıca Fatih Terim'in şu ifadeleri de yer aldı "Zaten üçü de Romanya'da kendilerini kabul ettirmişlerdi. Ancak Türkiye Ligi biraz değişik. Adapte olmaları gerekiyor. Özellikle Bratu birkaç hafta içinde ilk 11'de yer alabilir. Petre de fizik üstünlüğüne dayanan, soğukkanlı bir oyuncu. Onu da zaman içinde kullanacağım." 
   
   Lukunku döndü    SAKATLIĞI nedeniyle tedavi için Belçika'ya giden Lukunku, Türkiye'ye döndü. Sarı - Kırmızılı kulüpte fazla şans bulamayan futbolcunun, Anderlecht ile görüşerek, gelmek istediğini söylediği öğrenildi. Cim - Bom'a 2.7 milyon dolara malolan golcünün, devre arasında Galatasaray'dan ayrılmak istediği ifade edildi. Lukunku, kiralık olarak bile olsa gitmek istiyor. 
   
   Mondi eve kapandı    AKÇAABAT Sebat karşısında seyircinin protestosuyla karşılaşan Galatasaray kalecisi Mondragon, nişanlısıyla birlikte evden dışarı çıkmıyor. Morali son derece bozuk olduğu belirtilen Kolombiyalı file bekçisini telefonla arayan takım arkadaşları, sürekli destek veren mesajlar iletiyor. Öte yandan iki gün izin yapan Galatasaray, Çaykur Rizespor ile yapılacak maçın hazırlıklarına bugün 19.00'daki antrenmanla başlayacak. 
   
   
</TEXT>
</DOC>
