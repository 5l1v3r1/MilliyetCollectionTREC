<DOC>
<DOCNO> 189001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sondun24.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AB zirvesi başladı 
</HEADLINE>
<TEXT>

     AB Brüksel zirvesi, AB üyesi ülkelerle 13 aday ülkenin devlet ve hükümet başkanlarını buluşturan Hükümetlerarası Konferans HAK toplantısı, 100'den fazla devlet, hükümet başkanı ve bakanların katılımıyla başladı. 
     HAK katılımcıları arasında Türkiye'yi temsil eden Başbakan Recep Tayyip Erdoğan, zirvenin gerçekleştiği AB Konseyi binasının girişinde, AB Dönem Başkanı İtalya'nın Başbakanı Silvio Berlusconi ve İtalya Dışişleri Bakanı Franco Frattini tarafından karşılandı. 
     HAK toplantısına, Erdoğan ile birlikte Devlet Bakanı Mehmet Aydın da katılıyor. 
     AB kurumsal reformlarıyla Avrupa Konvansiyonu tarafından hazırlanan anayasa taslağının ele alınacağı HAK'ta, katılımcılar arasında, Avrupa Parlamentosu Başkanı Pat Cox, AB Komisyonu Başkanı Romano Prodi ve AB Ortak Dış Politika ve Güvenlik Yüksek Temsilcisi Javier Solana da bulunuyor. 
     HAK toplantılarına, 1 Mayıs 2004'e AB'ye tam üye olacak 10 aday tam katılımda bulunurken, Türkiye, Romanya ve Bulgaristan gözlemci sıfatını taşıyor. 
     
     HAK GÜNDEMİ 

     Devlet ve hükümet başkanları, AB'nin yürütme organı olan AB Komisyonu'nun genişlemeden sonraki yapısı, Avrupa Parlamentosu'nun gelecekteki oluşumu, başkanlık sistemi ve AB'nin gelecekteki karar mekanizması konularına öncelik verecekler. 
     Devlet ve hükümet başkanları, karar mekanizması konusunda, özellikle İspanya ve Polonya'dan kaynaklanan sorunları aşmaya çalışacaklar. 
     İspanya ve Polonya, karar mekanizmasında güç kaybetmemek için, anayasa taslağını bugünkü haliyle onaylamayı reddediyor. 
     Nice Antlaşması'na göre, 40'ar milyon nüfuslu Polonya ve İspanya'nın, karar organı AB Konseyi'nde 27'şer oy hakkı bulunuyor. Antlaşma, İngiltere, Almanya, Fransa ve İtalya'ya 29'ar oy hakkı veriyor. 
     Avrupa Konvansiyonu tarafından hazırlanan anayasa taslağında, temsil ettikleri nüfus oranı en az AB toplamının yüzde 60'ı olması koşuluyla üye ülkelerin yüzde 50'sinin oylarının sağlanmasının, bir kararın alınmasına yeterli olması öngörülüyor. Bu durum, Polonya ve İspanya'nın karar mekanizmasındaki etki alanını daraltıyor. 
     AB'ye 1 Mayıs 2004'te üye olmaları öngörülen 10 adaydan bazıları da, HAK'ta tartışılan anayasa taslağını bugünkü şekliyle onaylamakta tereddütlü gözüküyorlar. 
     Dönem Başkanı İtalya Başbakanı Silvio Berlusconi, Kasım ayı ortasında, İtalya'da, Avrupa anayasası konulu bir ''ara zirve'' düzenlemek önerisini gündeme getirdi. İtalya, HAK çalışmalarının yıl sonundan önce tamamlanmasını istiyor. 
     Berlusconi'nin bu önerisi, bugün liderlerin onayına sunulacak. 
     
     AB KONSEYİ 

     Zirvenin ikinci bölümünde AB devlet ve hükümet başkanları, dışişleri bakanlarının ve Avrupa Parlamentosu Başkanı Pat Cox'un da katılacağı Konsey toplantısında buluşacaklar. AB'nin en yüksek karar organı olan Konsey'de, ekonomik konulara ağırlık verilecek. 
     Konsey, AB'nin yabancı göç ve sığınmacılar politikasını da ele alacak ve bu alanlarda ortak tavır belirleme çabalarını sürdürecek. 
     AB Konseyi, ortak dış politika ve savunma konusundaki gelişmeleri analiz edecek. Konsey'de, Ortadoğu, Irak, İran gibi gündem maddeleri de incelenecek. 
     AB Konseyi, Cuma günü, ortak bildirinin onaylanmasıyla toplantılarını tamamlayacak. 
     
     BAŞBAKAN ERDOĞAN'IN PROGRAMI 

     AB zirvesinde Türkiye'yi temsil eden Başbakan Recep Tayyip Erdoğan'ın, bugün HAK sonrasında, Belçika'daki Türk dernek temsilcileriyle bir toplantı yapması, Brüksel'de, Türklerin yoğun bulundukları Schaerbeek bölgesini ziyaret etmesi ve ''Boğazın Sessizlikleri'' adı altında bir resim sergisinin açılışına katılması bekleniyor. 
     Başbakan Erdoğan, yarın AB zirvesinin ardından aday ülkelerin liderlerini bilgilendirmek amacıyla düzenlenecek öğlen yemeğine katıldıktan sonra, İspanya'ya gitmek üzere Belçika'dan ayrılacak. 
     
</TEXT>
</DOC>
