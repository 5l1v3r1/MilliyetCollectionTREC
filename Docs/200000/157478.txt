<DOC>
<DOCNO> 157478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/soneko14.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kombassan'ın Romanya'daki fabrikası 50. yılında... 
</HEADLINE>
<TEXT>

     Kombassan Holding Yönetim Kurulu Başkanı Haşim Bayram, yüzde 79.54 hissesine sahip oldukları rulman fabrikası Rulmenti Barlad'ın şu andaki cirosunun 35-40 milyon dolar olduğunu ve yatırımlarla bunun 500 milyon dolara kadar çıkabileceğini bildirdi. 
     S.C. Rulmenti S.A. Barlad'ın 50. kuruluş yıldönümü kutlamalarında konuşan Bayram, eşlerinin kollarındaki bilezikleri satarak, güçlerini birleştirerek başladıkları işte 6-7 yıl içinde 45'ten fazla fabrika ile 100'ü aşkın işyeri kurduklarını ve 40 bin insanın çalışır hale geldiğini söyledi. 
     Mal, hizmet, teknoloji ve bilgi üretmeyen, ürettiğini de dünyaya satamayan hiçbir devletin dünya politikasında söz sahibi olmasının mümkün bulunmadığı gibi, o şekildeki şirketlerin de yaşama şansı olmadığını vurgulayan Bayram, ''Ancak bu da yetmiyordu. Markalarımızı, dünya markası haline getirmek gerektiğine inandık. Onun için rulmanda dünya pazarlarında yaygın URB markasının yanı sıra, Kombassan'ın KRS markasını da dünya piyasalarına sunduk'' dedi. 
     Özelleştirmelerin her ülkede sorunlu olduğunu, kendilerinin de Romanya'da başlangıçta ufak tefek sorunlar yaşadıklarını dile getiren Bayram, şunları kaydetti 
     ''Ama Romanya devleti, bize çok anlayışlı davrandı ve onun için şu anda hiçbir problemimiz yok. 
     Türk ve Rumen çalışanlara fabrikayı güzel hale getirdikleri için teşekkür ediyorum. İnşallah Türk ve Rumen çalışanlar, ileride Avrupa toplumunun içinde de çok güzel işler yapacaklardır.'' Basın mensuplarının sorularını da yanıtlayan Haşim Bayram, dünyanın en büyük fabrikası olan Rulman Barlad'da ana hedeflerinin başkasının üretmediği zor rulmanlar yaparak kar marjlarını artırmak ve makineleri yenilemek olduğunu söyledi. 
     Bayram, ''Şu andaki haliyle fabrika 150 milyon dolar ciro yapabilir, ama biraz yatırım yapılırsa ki 32 milyon dolar civarında yatırım yapacağız, bunun 15 milyon dolarını yaptık, o zaman ciroyu 500 milyon dolara kadar çıkarabileceğiz'' dedi. 
     
     VERİMLİLİK ARTTI 
     Rulmenti S.A. Genel Müdürü Harun Adıgüzel de, Kombassan Holding'in yüzde 79.54 hissesine sahip bulunduğu fabrikanın, özelleştirme öncesi 4 bin 893 olan çalışan sayısının bugün 3 bin 134'e indiğini bildirdi. 
     Kişi başına 5 bin 324 dolar olan yıllık üretimin 12 bin 500 dolara çıktığını, verimliliğin arttığını ve fabrikanın kara geçtiğini anlatan Adıgüzel, şunları söyledi 
     ''Özelleştirme öncesi ayda 518 ton çelik işleniyordu, şu anda 625 ton civarında işleniyor. Kişi başı aylık personel harcaması 195 dolardan 273 dolara çıktı. 2002 yılında bu fabrika işçisine 11 milyon dolar para ödedi. Ciroda, 26 milyon 800 bin dolardan 40 milyon dolara yaklaştık. İlk 5 yıl sonunda hedefimiz 150 milyon dolar olacaktır. Yatırımları tamamlarsak, bu rakamların daha yukarılara çıkacağına ve fazla kişi çalıştıracağımıza inanıyorum.'' İhracatlarının bugün itibariyle 31 milyon dolar olduğunu ve yüzde 50 artış gözlendiğini belirten Adıgüzel, ''Ürettiğimiz malların yüzde 63'ünü Avrupa'ya satıyoruz, yani tereciye tere satıyoruz'' dedi. 
     Adıgüzel, Çin'e de ihracat yaptıklarını anlatarak, fabrikayı aldıklarında 26 milyon 640 bin dolar olan borcunun bugün 12 milyon 500 bin dolara indiğini kaydederek, ''Bu yıl 4 milyon 662 bin dolar yatırım yapılacak ve yatırımlarımız böylece toplam 14 milyon 437 bin dolara çıkmış olacak. Biz bu hükümetin hazinesine 7.5 milyon dolar vergi verdik'' diye konuştu. 
     
     ROMANYA CUMHURBAŞKANI'NDAN KUTLAMA MESAJI... 
     Romanya Cumhurbaşkanı Ion Iliescu'nun gönderdiği mesajı da, Başdanışmanı Gheorghe Zaman okudu. Cumhurbaşkanı Iliescu, fabrikanın 2002 yılında ciro ve satışlarının arttığını belirterek, yönetici ve çalışanları kutladı. 
     Barlad Belediye Başkanı Ioan Juverdeanu da, Kombassan yöneticilerine hitaben, ''Çok iyi bir vatansever olduğunuzu gösterdiğiniz. Bizde de bu vatanseverlik hastalığı var'' dedi. 
     Önemli adımlar atıldığını, ancak rulman fabrikasının daha iyi kaynakları olduğunu belirten Juverdeanu, ''Şu anda maalesef 1989'da olan seviyeye ulaşamadık'' diye konuştu. 
     Bu arada, Rumen halk dansları ve Türk halk oyunları ile sema gösterilerinin de yer aldığı kutlama programı çerçevesinde Kombassan Holding, fabrikada çalışan 3 bin 134 kişiye kendi ürünlerinden oluşan erzak torbaları dağıttı. Ayrıca, Kombassan Çocuk Parkı'nın açılışı yapıldı. 
     
</TEXT>
</DOC>
