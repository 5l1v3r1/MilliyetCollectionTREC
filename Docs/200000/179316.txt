<DOC>
<DOCNO> 179316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sondun08.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
The Observer, Kelly'nin yeni bir makalesini yayınladı... 
</HEADLINE>
<TEXT>

     İngiltere'de yayınlanan The Observer gazetesi, ölen bilim adamı Dr. David Kelly'nin bugüne kadar hiç yayınlanmamış bir makalesine yer verirken, bu makalede askeri harekatın Irak'ı silahsızlandırmanın tek yolu olarak görüldüğüne dikkat çekti. 
     Gazete, makaleyi iç sayfalarında yayınlarken, konuyla ilgili haber ve analize ise manşetinde yer verdi. Makalenin, Lord Hutton tarafından sürdürülen soruşturmaya da büyük etki yapacağını savunan The Observer, Kelly'nin özellikle ''her ne kadar Saddam'ın acil bir tehdit oluşturması ihtimali çok yüksek değilse de askeri harekat Irak'ı silahsızlandırmanın ve diktatörünü, kitle imha silahlarını askeri olarak kullanılabilir olgunluğa eriştirmekten alıkoymanın tek yolu gibi görünüyor'' cümlesinin altını çizdi. 
     Kelly'nin, Irak'ın elinde olduğu bilinen büyük miktardaki kimyasal ve biyolojik maddeye ne olduğuna dair bir açıklama yapamamasını ve BM silah denetçilerinin de bu maddeleri taşıyabilecek roketler ele geçirmesini anlamlı bulduğuna dikkat çeken Observer, Kelly'nin ''ancak ABD'nin politikasına uygun olarak Irak'ta bir rejim değişikliği diktatör Saddam'ı kitle imha silahları üretme denemesinden caydırabilir'' cümlesine de dikkat çekti. 
     Makalenin savaştan birkaç hafta önce hazırlanacak bir rapor için yazıldığını ve bu hafta sonu Hutton soruşturmasına gönderildiğini öne süren gazete, raporu bir gazeteci ve Ortadoğu uzmanı olan Julie Flint yoluyla ele geçirdiklerini de açıkladı. 
     Dr. David Kelly'nin eşi Janice, soruşturma çerçevesinde yarın Lord Hutton'a ifade verecek. Ancak basının ilgisine alışık olmayan Janice'in Londra'daki mahkeme binasına gelmek yerine, Oxforshire bölgesindeki evinden video bağlantısıyla soruşturmaya katılması bekleniyor. 
     
</TEXT>
</DOC>
