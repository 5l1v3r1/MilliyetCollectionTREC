<DOC>
<DOCNO> 158452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sondun39.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin AB üyeliğine bir yorum da Vatikan'dan geldi... 
</HEADLINE>
<TEXT>

     İtalyan Piskoposlar Kongresi CEİ Başkanı Kardinal Camillo Ruini, Türkiye'nin AB üyeliğinin ''çok hassas ve dikkatle değerlendirilmesi gereken bir mesele'' olduğunu söyledi. 
     CEİ'nin bugün yapılan 51. olağan toplantısının ardından basın toplantısı düzenleyen Ruini, Türkiye'nin AB'ye giriş sürecini İtalyan piskoposların tartışmadıklarını belirtti. 
     Vatikan'ın önemli kardinallerinden olan Ruini, kişisel olarak yaptığı yorumda, ''Türkiye'nin AB'ye girişi dini açıdan ele alındığında, bu ülkedeki Hıristiyanların durumunu olumlu etkileyeceğini düşünüyorum. Öte yandan Türkiye, Fransız modelinden esinlenilmiş, azınlıkların haklarını koruyan, laik bir anayasaya sahip olsa da, İslam'ın kuvvetli olarak yaşandığı ve hızla artan, çok kalabalık bir ulus. Avrupa'daki etkisi, çok hassas, dikkatlice değerlendirilecek bir sorun'' diye konuştu. 
     Türkiye'nin coğrafi açıdan yüzde 90 oranında Asya'da yer alan bir ülke olduğunu söyleyen Ruini, ''Moldova ve Ukrayna gibi tamamıyla Avrupalı olup AB'ye girmeyi bekleyen ülkelerin olduğu unutulmamalı'' dedi. 
     
</TEXT>
</DOC>
