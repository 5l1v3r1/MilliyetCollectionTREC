<DOC>
<DOCNO> 195237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sondun28.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar KKTC'deki tarihi eserleri çalıyor 
</HEADLINE>
<TEXT>

     Serbest geçişler kapsamında KKTC'ye geçen Kıbrıslı Rumların, çeşitli kiliselerden tarihi eserleri çalarak Güney Kıbrıs'a götürdüğü bildirildi. 
     Rum kesiminde yayımlanan Politis gazetesinin haberine göre, Rum milletvekilleri, Rum Meclisi Göçmenler Komitesi'nin dünkü toplantısında, Kuzey Kıbrıs'taki eski kiliselerden tarihi eserlerin Rumlar tarafından yağmalanarak Güney Kıbrıs'a getirildiğini açıkladı. 
     Rum milletvekilleri, KKTC'ye geçen Rumların bazı durumlarda da Kıbrıslı Türklerden tarihi ve kültürel değeri olan eserleri satın aldıkları yönünde ellerinde bilgiler bulunduğunu belirtti. 
     Gazeteye açıklamalarda bulunan Demokratik Seferberlik Partisi DİSİ milletvekili Yorgos Yorgiu, bu olaylara bir papazın da karıştığını söyledi. Söz konusu papazın, Gazimağusa'nın Alaniçi Köyü'nde bulunan Ayos Anastasios'ta bir kazıya katıldığının tespit edildiğini ifade eden Yorgiu, buradan çıkan kemiklerin Güney Kıbrıs'ta bulunan kiliselere, inananları çekmek amacıyla, ''kutsal kişilerin kemikleri'' şeklinde tanıtıldığını söyledi. 
     
</TEXT>
</DOC>
