<DOC>
<DOCNO> 181539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sontur11.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik kapılar ne kadar güvenli.. 
</HEADLINE>
<TEXT>

     Apartman dairelerinde ve villalarda ana girişlere takılan çelik kapıların, yan kasalarının duvarla birleşim noktaları zayıf olursa gerekli güvenliği sağlamadığı bildirildi. 
     Çelik kapı üreten bir şirketin genel müdürü olan Ahmet Somtaş, daire girişlerinde güvenlik amacıyla ahşap yerine metalden yapılan çelik kapıların tercih edildiğini, ancak montaj sırasında gerekli özenin gösterilmemesi halinde bu tip kapıların da hırsızlarca kolaylıkla açılabildiğini kaydetti. 
     Çelik kapıların duvara montajı sırasında yan kasaların tutturulmasının önemine dikkat çeken Somtaş, şunları söyledi 
     ''Çelik kapıların daire girişine montajı yapılırken kilidin geçtiği ve menteşelerin kaynatıldığı iki yan kasanın duvarla arasındaki boşluk, mutlaka beton harç ile sıkı sıkı doldurulmalıdır. Dolgu işleminde alçı veya köpük kullanılmamalıdır. Alçı hem çabuk kırılır, hem de metale zarar verir. Köpük ise boşluk yaptığı için güvenli değildir. En doğru ve güvenli yöntem kapının asılı olduğu menteşe kasası ve karşısındaki kilidin girdiği kasanın duvar bağlantıları, tepeden beton harç ile sıkı sıkı doldurulmalıdır.'' 
     
     14 NOKTADAN KİLİTLEYEN YENİ SİSTEM 

     Anahtar üretimi yapan bazı firmaların çelik kapılar için 14 ayrı noktadan kapama yapabilen yeni bir kilit sistemini piyasaya sürdüklerini de belirten Ahmet Somtaş, ''Fiyatı 100 milyon lira olan yeni kilit sistemi kapıyı 14 ayrı noktadan kapatıyor. Bu sistemin hırsızlar için açılması diğer kapı kilitlerine göre çok daha zor. Ancak fiyatı biraz pahalı. Çelik kapıların yan kasaları betonla doldurulursa kullanılan kilit güvenli olur'' dedi. 
     
     HIRSIZLAR KRİKO KULLANIYOR 

     Hırsızlar tarafından açılan çelik kapıları incelediklerinde, kriko kullanıldığının tesbit edildiğini de belirten Somtaş, şu bilgileri verdi 
     ''Hırsızlar açacakları kapının yan kasalarına elleriyle vurarak gelen sese göre altının boş olup olmadığını kolaylıkla anlayabilir. Kapı kasasının duvarla bağlantı bölümde boşluk varsa veya kapı kasası sonradan vidalı sistemle eski kasaya montajlanmışsa hırsız tarafından kolayca açılır. Hırsızlardan korunmanın en güvenli yolu, kapı kasalarının yanlarının betonla doldurulmasıdır.'' Güvenli oldukları için kullanılan çelik kapılar, 250 ila 750 milyon lira arısında değişen fiyatlarla satılıyor. 
     
</TEXT>
</DOC>
