<DOC>
<DOCNO> 183610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/sonspo01.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba "Oyunun büyük bölümünde iyiydik" 
</HEADLINE>
<TEXT>

     Trabzonspor Teknik Direktörü Samet Aybaba, Samsunspor maçının büyük bölümünde iyi futbol oynadıklarını söyledi. 
     Aybaba, 2-1'lik galibiyetleri ile sona eren maçın ardından yaptığı açıklamada, karşılaşma öncesi Samsunspor savunmasının uzun ve ağır olduğunu düşünerek, Fatih'in arkasında Gökdeniz ve Yattara gibi hızlı oyuncularla sonuca gitmeyi istediklerini belirtti. 
     Aybaba, ''Ancak bunun aksine hep uzun toplar atarak oynadık. Böyle olunca iki oyuncu değişikliği yaptım. Oyunun büyük bölümünde iyi oynadık ve sonuca ulaştık'' dedi. 
     İlk yarının sonlarında penaltı atışını kaçırmalarına rağmen takımın oyundan kopmadığını ifade eden Aybaba, ''Böylesine maçlarda penaltı atışı sonrasında, oyun disiplinini devam ettirmek zordur. Ancak futbolcularım bundan hiç etkilenmediler. Tempomuz iyiydi'' diye konuştu. 
     
     SAMSUNSPOR CEPHESİ 
     Samsunspor Teknik Direktörü Gigi Multescu ise ölü toptan kalelerinde gördükleri 2 golle maçtan yenik ayrıldıklarını söyledi. 
     Multescu, Trabzonspor deplasmanına en az bir puan için geldiklerini belirterek, şunları söyledi 
     ''Birinci devre oyuncularım söylediklerimi yerine getirdiler. İlk gole kadar da planlarımız tuttu. Ancak geçen haftalarda olduğu gibi yine ölü toplardan kalemizde gol gördük ve maçtan yenik ayrıldık. Yine de iyi mücadele ettik.'' 
     
     FATİH'TEN 13 HAFTA SONRA GELEN GOL 
     Bu arada, Trabzonspor'un Takım Kaptanı Fatih Tekke, ligde 13 hafta sonra golle tanıştı. 
     Fatih, ligde en son geçen sezonun 26. haftasındaki Kocaelispor karşısında 1 gol atmıştı. 
     Bu sezonun ilk 5 haftasında cezalı olan Fatih, bu sezon ilk kez forma giydiği karşılaşmada 2 gol kaydederken, geçen sezon bordo-mavili takımda 13 golü bulunan oyuncu, hiçbir lig maçında 2 gol atma başarısı gösterememişti. 
     Trabzonspor Teknik Direktörü Samet Aybaba, ligin ilk 5 maçında ilk 11'de görev verdiği Mehmet Yılmaz'ı ilk kez yedek soyundurdu. 
     Trabzonspor'un oyuna sonradan giren genç oyuncusu Emre Toraman ilk kez bordo-mavili formayı giydi. 
     Bir grup taraftar karşılaşmada, olağanüstü genel kurul öncesi ''Ahmet Ağaoğlu başkan, Trabzonspor şampiyon'' biçiminde tezahüratta bulundu. 
     
</TEXT>
</DOC>
