<DOC>
<DOCNO> 162558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/dunya/dun01.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
HAMAS'tan misilleme 17 ölü, 100 yaralı 
</HEADLINE>
<TEXT>

     DIŞ HABERLER SERVİSİ 

     Filistin'in İslami Direniş Hareketi'nin HAMAS önde gelen liderlerinden Abdülaziz El Rantisi'ye yönelik önceki gün İsrail tarafından düzenlenen füze saldırısının ardından örgütün intikam yeminleri ettiği Ortadoğu, dün Kudüs'te gerçekleştirilen bir intihar saldırısıyla sarsıldı. Kentin merkezindeki Yafa Caddesi'nde önemli bir ticaret merkezinin önünde duran bir yolcu otobüsüne binen Ortodoks Yahudiler gibi giyinmiş intihar bombacısının üzerindeki patlayıcıları infilak ettirmesi sonucu, kendisiyle birlikte 17 kişi öldü, 15'inin durumu ağır 100'den fazla kişi de yaralandı. 
     Saldırıyı HAMAS üstlendi. HAMAS yetkilisi Mahmud Zahar, Gazze'de Fransız Basın Ajansı'na AFP yaptığı açıklamada, saldırının, tüm Filistinli şehitlerin intikamının alınması için düzenlendiğini belirterek, "Saldırı, Filistinli grupların istedikleri yerde istedikleri zaman vurabileceğini gösteriyor" dedi. 
     
     İsrail de Gazze'de vurdu 
     İntihar saldırısının hemen ardından İsrail helikopterlerinin de Gazze'de bir araca düzenlediği füze saldırısında 7 kişi öldü, 20 kişi de yaralandı. Filistin kaynakları, İsrail'in araca 2 füze fırlatması sonucu HAMAS'ın silahlı kanadı İzzeddin El Kassam Tugayları lideri Titi Mesud 35 ile araçta bulunan Soffil Ebu Nahez 29 adlı HAMAS militanının öldüğünü bildirdi. Saldırıda, ölen 2'si kadın diğer 5 kişinin yoldan geçen kişiler oldukları kaydedildi. 
     Filistin lideri Yaser Arafat, Kudüs'teki intihar saldırısıyla önceki gün Rantisi'ye karşı girişilen füze saldırısını da kınadı ve şiddetin sona ermesi çağrısında bulundu. 
     

</TEXT>
</DOC>
