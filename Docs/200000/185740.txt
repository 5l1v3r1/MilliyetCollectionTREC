<DOC>
<DOCNO> 185740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sondun08.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post'un yorumuna Türkiye'den cevap.. 
</HEADLINE>
<TEXT>

     Türkiye'nin Washington Büyükelçiliği Elçi Müsteşarı Naci Sarıbaş, Washington Post gazetesine bir açıklama göndererek, Türk-Amerikan stratejik ortaklığının artık var olmadığı ve iki ülkenin terör örgütü PKK KADEK'in Kuzey Irak'taki varlığıyla ilgili sıkıntı yaşadığı yönündeki iddialara açıklık getirdi. 
     Gazetede 16 Eylül'de yer alan, Türk-Amerikan stratejik ortaklığının bittiğinin ileri sürüldüğü David Ignatius imzalı yoruma cevap veren Sarıbaş'ın açıklaması, gazetenin ''Editöre Mektuplar'' köşesinde yayınlandı. 
     Sarıbaş, onyıllar önce başlatılan Türk-Amerikan ortaklığının varlığını sürdürdüğüne işaret ederken, ABD'nin Saddam Hüseyin rejimini yaptırımlarla sıkıştırmaya çalışmasında, 1990'larda uçuşa yasak bölge uygulamasında ve terörizmle savaşta Türkiye'nin daima işbirliği yaptığını hatırlattı. 
     Kamuoyunun endişelerine rağmen, Türkiye'nin Irak'taki son çabaları da desteklediği, uçuş hakkı, ikmal ve Türk tesislerinin acil durumlarda kullanımı gibi yardımlarda bulunduğunu belirten Sarıbaş, Türkiye'nin şimdi de insani yardım ve Irak'ın yeniden yapılandırılmasında kilit rol oynadığını anlattı. 
     Türkiye ve ABD'nin, PKK KADEK teröristlerinin oluşturduğu tehdide karşı da birlikte çalıştığını belirten Sarıbaş, PKK terörünün 35 bin cana mal olduğunu kaydetti. Sarıbaş, ''Gerçekte, bu ay başında, iki ülke, eve dönüş yasasından yararlanmamayı seçen PKK KADEK teröristlerinin oluşturduğu tehdide cevap verecek bir plan üzerinde çalışmaya başladı'' ifadesini kullandı. 
     Sarıbaş, Türk-Amerikan ortaklığının, iki ülkenin ortak çıkarları üzerine kurulduğunu ve öyle olmaya devam edeceğini kaydetti. 
     
</TEXT>
</DOC>
