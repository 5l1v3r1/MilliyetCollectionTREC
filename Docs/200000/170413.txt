<DOC>
<DOCNO> 170413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/son/soneko06.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası piyasalarda dolar yükseldi, altın düştü... 
</HEADLINE>
<TEXT>

     Uluslararası borsalarda geçen hafta ABD Doları İsviçre Frangı dışında önemli paralar karşısında değerlenirken, altın fiyatları düştü. 
     Menkul kıymet piyasaları ise yerel etmenlere göre farklı yönlerde hareket ettiler. 
     Londra borsasında pazartesi günü 1.1279 dolardan kapanan euro, cuma kapanışta 1.1201 dolara indi. 
     Aynı borsada hafta başı 1.6259 dolardan kapanan İngiliz Sterlini, hafta sonunda 1.5826 dolara geriledi. 
     
     ULUSLARARASI BORSALAR 
     Dünya çapında gelişmeleri etkileyecek bir olayın yokluğunda uluslararası menkul kıymet piyasaları haftayı yerel etmenlere bağlı olarak farklı yönlerde hareketle tamamladılar. 
     New York Borsası'nda yüksek teknoloji şirketlerini izleyen Nasdaq Endeksi haftayı yüzde 1.47 azalışla 1,708.50 puanda kapatırken, finans, sanayi ve ticaretten oluşan ''geleneksel ekonominin'' göstergesi Dow Jones Endeksi'nde yükseliş vardı. 
     Dow Jones Endeksi hafta sonuna pazartesi gününe göre yüzde 0.75 yükselişle 9,188.15 puanda girdi. 
     Londra Borsası'nın FTSE 100 Endeksi hafta boyunca 15.1 puan kaybederek 4,073.2 puanda kapandı. 
     Tokyo Borsası da haftayı gerilemeyle kapatan bir başka piyasa oldu. Temel gösterge Nikkei Endeksi hafta içinde 107 puan azalarak 9,527.73 puana indi. 
     Frankfurt Borsası'nda ise cuma günü 3,366.71 puanda kapanan temel gösterge DAX Endeksinin haftalık kazancı 40.2 puan oldu. 
     
</TEXT>
</DOC>
