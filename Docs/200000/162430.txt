<DOC>
<DOCNO> 162430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sondun20.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa, grevlere teslim... 
</HEADLINE>
<TEXT>

     Fransa'da hükümetin emeklilik reformuna karşı çıkan demiryolu çalışanlarının grevi, ülke genelinde ulaşımı önemli ölçüde aksatmaya devam ediyor. 
     Başta Marsilya olmak üzere bazı kentlerde şehir içi ulaşımda zorluklar devam ederken, başkent Paris'te banliyö ve metro seferlerinde durumun normale dönmeye başladığı belirtildi. 
     Ulaşım sektöründe grevler devam ederken, ülke genelinde öğretmenler, hükümete karşı protestolarını artırmaya hazırlanıyor. 
     Öğretmen Sendikaları Federasyonu Genel Sekreteri Denis Paget, RTL radyosuna verdiği demeçte, ''Hükümet gerekli adımı atmadığı için grevlerimiz yayılarak devam edecek'' dedi. 
     Fransa'da hükümetin reform planı, kamu sektöründe çalışanların emeklilik hakkı alabilmeleri için çalışmaları gereken sürenin 37,5 yıldan 40 yıla çıkarılmasını öngörüyor. 
     Kamu ulaşım sektörü işçileri ve öğretmenlerin dışında, temizlik işçileri, PTT çalışanları ve hava trafik kontrolörleri de zaman zaman greve giderek emeklilik reformuna karşı çıkıyor. 
     Sağcı hükümetin hazırladığı emeklilik reformuyla ilgili yasa tasarısının Meclis'te tartışılmasına dün başlandı. İki hafta sürecek tartışmalar sonucu oylanacak 81 maddeli tasarı için, muhalefet partileri 8500 değişiklik önergesi sundular. 
     
</TEXT>
</DOC>
