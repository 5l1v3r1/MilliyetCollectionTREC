<DOC>
<DOCNO> 151140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/yasam/yas02.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemanıyla sesi Avrupa'ya veriyor 
</HEADLINE>
<TEXT>

Türk kızı Hande Özyürek, Avrupa'nın en aranan kemancılarından biri. Özyürek'in konser biletleri, günler önce kapışılıyor 
     ŞÜKRAN PAKKAN İstanbul 

     Almanya'da yaşayan Türk kızı Hande Özyürek, sekiz yıl önce bir bursla gittiği Avrupa'da binlerce kişinin kemanından çıkacak notaları duyabilmek için günler öncesinden konserlerine bilet alacağı bir müzisyen olacağını bilmiyordu... 
     Şu anda 27 yaşındaki Özyürek, iki sınıf birden atlayarak eğitime başladığı Mimar Sinan Üniversitesi Devlet Konservatuvarı'nın keman bölümünü birincilikle bitirdi. Ardından Türkiye Eğitim Vakfı'nın bursuyla Almanya Detmold Müzik Akademisi'nde yüksek lisans eğitimi aldı ve 'çok iyi dereceyle' mezun oldu. 
     
     Kemanı, hoca hediyesi 
     Küçük yaşta babasını kaybettikten sonra öğretmen emeklisi annesinin maaşıyla geçinen Özyürek'in sahip olduğu ilk keman, son derece ucuz ve basitti. Bugünse, daha okulun ilk gününde maddi durumunu anlayan Alman keman öğretmeni Prof. Lukas David'in hediyesi, değeri 7 bin euro'yu yaklaşık 13 milyar lira bulan inanılmaz bir kemanla konserlerine çıkıyor. 
     Okul bitiminde birçok ünlü orkestrada çalmaya başlayan Özyürek'in müzikal hayatındaki dönüm noktası ise, dünyaca ünlü Münih Filarmoni Orkestrası'na seçilmesi oldu. Orkestra'nın tarihindeki ilk Türk müzisyen olan Özyürek, birbiri ardına solo konserler vermeye başladı. 
     
Avrupa'da servet Türkiye'de harçlık      Avrupa'da tek konserde 4 ile 10 bin euro arasında kazanan Hande Özyürek, Türkiye'de de yılda iki üç konser veriyor. İstanbul, İzmir ve Bursa Devlet Senfoni Orkestraları'yla çalışan Özyürek'e ödenen ise sadece 360 milyon lira. Özyürek, "Avrupa'da 'Artık bir saray alırsın' diyorlar. Konserlerim aylar öncesinden organize ediliyor, ne kadar istediğim soruluyor. Türkiye'de ise, verdikleri para uçak biletimi bile karşılamıyor" diyor. 
     


YAŞAM 

















</TEXT>
</DOC>
