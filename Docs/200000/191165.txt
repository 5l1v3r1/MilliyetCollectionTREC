<DOC>
<DOCNO> 191165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/yazar/guclu.html </URL>
<DATE> 2003/10/25/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Rektörler Anıtkabir'de 
</HEADLINE>
<TEXT>

   
   Dışarıdan bakıldığında bugünün diğer günlerden pek farkı yok. Sıradan bir hafta sonu. Ama Ankara ve İstanbul'da hükümeti çok yakından ilgilendiren iki önemli yürüyüş var. 
   Ankara'daki her ne kadar resmen telaffuz edilmese de üniversitelerin hükümeti Ata'ya şikayet etme yürüyüşü olacak. İstanbul'daki ise AKP iktidarının içinden çıktığı hareketin onları dışlaması, reddetmesi, onun da ötesinde bir pişmanlığın göstergesi haline gelecek. 
   Ankara'da rektörler, İstanbul'da ise Erbakan, hükümete önemli mesajlar gönderecek. Her ne kadar her iki yürüyüşün içeriği çok farklı da olsa, hükümetin bugün içerisinde bulunduğu noktayı, çok iyi ortaya koyuyor. Ne İsa'ya yaranabiliyor ne de Musa'ya. 
   Kabahat hükümeti eleştirenlerde mi Evet demek çok zor. Hemen her konuda öylesine farklı bir tutum izliyor ki hangi konuda nasıl bir tavır sergiliyor, anlamak mümkün değil. İşte bu yüzden de meydanlar giderek ısınıyor... 
   Hükümetin yaptıklarını, yapmadıklarını ve hangi konularda neler düşündüğünü kamuoyuna çok iyi anlatması gerekiyor. Bu konuda yurtdışında daha başarılılar. Ama bu onlara yetmez... 
   
   Üniversiteler tedirgin    Hükümet, YÖK yasası ve sınav sisteminin değiştirilmesi konusunda üniversiteleri hala ikna edebilmiş değil. Aradaki güven bunalımı hala aşılamadı. Bugünkü yürüyüşe katılımın bu kadar yüksek olması bu yüzden. Öyle üniversiteler var ki yürüyüş için onlarca otobüs kaldırıyor. Verilecek mesajlar da eminim çok önemli olacak .. 
   Aralık ayı, Türkiye için çok önemli yeni bir milat olabilir. Hükümet ile üniversiteler arasındaki gerginlik umulmadık boyutlara gelebilir. Oysa konuşulduğunda neredeyse hiç kimse gerginlik istemiyor. Ama bu konuda samimi anlamda çaba gösteren de yok gibi... 
   Başbakan, YÖK yasasının, o yetişmese bile sınav sisteminin yılbaşından önce mutlaka değişmesini istiyor. YÖK ve üniversiteler ise hükümetin istediği yönde bir değişikliğe kesinlikle sıcak bakmıyor. Ortak noktada buluşma çabaları ise yetersiz. Sanki her şey oluruna bırakılmış durumda. Tam bize özgü bir davranış şekli. Yumurta kapıya gelmeden, kriz yaşanmadan çaba harcamıyoruz. Umarım yanılan ben olurum .. 
   
   Hacettepe'de bir ilk    Hacettepe'de rektörlük seçimi vardı. Rektör Tunçalp Özgen, oyların yüzde 80'den fazlasını aldı. Bu oy oranı Hacettepe için bir rekor. Muhtemelen diğer tüm rektörlük seçimleri için de... 
   Hacettepe, beceriksiz rektörler nedeni ile öylesine kayıp yıllar yaşadı ki rektörün iyisini bulduğunda da dört elle ona sarıldı. Oy oranının bu kadar yüksek olması bu yüzden. 
   Haccetpe seçimleri, YÖK'e ve otoriteyi dayatmacılık ile kurmaya çalışan rektörlere bir ders olmalıdır. Sevgi, saygı ve Atatürk'e bağlılık yasaların arkasına sığınmakla değil hizmetle oluyor. Üstelik hiç kırmadan, dökmeden, kutuplaşma yaratmadan... 
   Özetin özeti YÖK Başkanlığı'nda son günlerini yaşayan Gürüz, gerginliği artırmaya devam edecektir. Ama söylediklerini hiç dikkate almamak da yanlış olur. Umarız hükümetin de amacı bağcıyı dövmek değil, üzüm yemektir. 
   
      
   
   
</TEXT>
</DOC>
