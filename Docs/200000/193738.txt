<DOC>
<DOCNO> 193738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sondun39.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol Başbakanı Aznar Irak'ta kalacağız 
</HEADLINE>
<TEXT>

     Fransa-İspanya zirvesi, bu gece Fransa'nın Carcassone kentinde sona erdi. 
     Zirveden sonra gazetecilerin karşısına geçen İspanyol Başbakanı Jose Maria Aznar, Irak'ta kalmaya devam edeceklerini söyledi. 
     Aznar, ''Diplomatik personelimizi, uzmanlarımızı, silahlı kuvvetlerimizi çekmek gibi bir niyetimiz yok. Sadece güvenlik gerekçesiyle sivil görevlileri güvenli bir yerde toplamayı kararlaştırdık'' dedi. 
     Aznar, ''İspanya Irak'ta mevcudiyetini sürdürecek'' diye konuştu. 
     Aznar'dan sonra söz alan Fransa Devlet Başkanı Jacques Chirac da, Paris ve Madrid'in Irak konusundaki tutumlarının farklı, hedeflerininse aynı olduğunu belirtti. 
     Chirac, ''Egemenliğin bir an önce Iraklılara devredilmesinden yanayız. Bu ne denli çabuk yapılırsa o kadar iyi olacak'' dedi. 
     Irak savaşında ABD'nin yakın müttefiki olan İspanyol hükümeti, Bağdat'taki büyükelçilik personelinin kısmen çekileceğini açıklamıştı. 
     İki liderin, Carcassone zirvesinde Irak'tan başka ikili ilişkileri ve AB anayasası konusunu da ele aldıkları kaydedildi. 
     
</TEXT>
</DOC>
