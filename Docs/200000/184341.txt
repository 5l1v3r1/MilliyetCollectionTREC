<DOC>
<DOCNO> 184341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/soneko25.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanı Bütçemizi gelecek kredilere göre hazırlamadık 
</HEADLINE>
<TEXT>

     Sanayi ve Ticaret Bakanı Ali Coşkun, Türkiye'nin olanaklarının bütün sorunları çözmeye yeter olduğunu belirterek, ''biz kendi kaynaklarımıza döndük. Bütçemizi, gelecek kredilere, hibelere, Irak savaşının sonucunda özellikle inşaat, müteahhitlik sektörüne çıkacak fırsatlara bağlı olarak hazırlamadık'' dedi. 
     Coşkun, Irak savaşının belirli bir noktada sonuçlanması ve dün 8,5 milyar dolarlık kredinin imzalanmasının, yaptıkları hesapların daha kısa zamanda sonuca varması bakımından önemli bir adım olduğunu vurguladı. 
     Bakan Ali Coşkun, Yapı Endüstri Merkezi tarafından Ankara Altınpark'da düzenlenen Yapı 2003 Ankara Fuarı'nın açılışını yaptı. 
     Oğlunun düştüğünü ve çok önemli olmamakla birlikte küçük bir operasyon geçirdiğini, bu nedenle hastaneye gitmek zorunda olduğunu belirten Coşkun, bu yüzden konuşmasını kısa tuttu. 
     Türkiye'nin, çok önemli darboğazlarla karşı karşıya kaldığını, krizler, ekonomik depremler yaşadığını hatırlatan Bakan Coşkun, ''ama hamdolsun demokrasinin güzel yönü olan seçimlerle 3 Kasım günü ülkemiz hiç değilse yaşanan güven bunalımından kurtuldu ve şimdi güven ortamında emin adımlarla ilerlemekte... Ülkeyi dar boğazlara sokan ekonomik sıkıntılar geride kaldı. Bu darboğazları aştık ve şimdi inşallah alınan tedbirlerle ekonomi istikrara kavuşma yolunda ilerlemekte'' diye konuştu. 
     Ülke gerçekleri bilinerek hareket edildiğinde Türkiye'nin olanaklarının bütün bu sorunları çözmeye yeteceğini kaydeden Bakan Coşkun, şöyle devam etti 
     ''Biz kendi kaynaklarımıza döndük. Bütçemizi, gelecek kredilere hibelere, Irak savaşının sonucunda özellikle inşaat, müteahhitlik sektörüne çıkacak fırsatlara bağlı olarak hazırlamadık. Ancak bugün, Irak savaşının belirli bir noktada sonuçlanması ve dün imzalanan 8,5 milyar dolarlık kredinin olması, bizim yapmış olduğumuz hesapların daha da iyi ve daha kısa zamanda sonuca varması bakımından önemli adımlardır.'' Açılış törenine, Ankara Büyükşehir Belediye Başkanı Melih Gökçek ile Ankara Ticaret Odası Başkanı Sinan Aygün'ün de katıldığı fuarda, yerli- yabancı yaklaşık 180 firmanın ürün ve hizmetleri sergileniyor. 
     
</TEXT>
</DOC>
