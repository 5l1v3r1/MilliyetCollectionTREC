<DOC>
<DOCNO> 158882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sontur07.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Eurovision başarısı AB'ye giriş atmosferinin mihenk taşıdır 
</HEADLINE>
<TEXT>

     Devlet Bakanı Kürşat Tüzmen, Sertab Erener'in seslendirdiği şarkı ile 48. Eurovision Şarkı Yarışması'nda Türkiye'nin birinciliği elde etmesini değerlendirerek, ''Eurovision Şarkı Yarışması'nda kazandığımız birincilik, hak ettiğimiz AB'ye girişin atmosferini oluşturacak mihenk taşıdır'' dedi. 
     Türkiye Tekstil Sanayii İşverenleri Sendikası tarafından Antalya'nın Kemer İlçesi'ne bağlı Tekirova Beldesi'nde düzenlenen ''Türkiye'de İstihdam, Yatırım ve Haksız Rekabet Sorunları'' konulu toplantıya katılan Tüzmen, Türkiye'nin Eurovision Şarkı Yarışması'nda elde ettiği başarıyı değerlendirdi. 
     Eurovision Şarkı Yarışması'nda elde edilen birinciliğin Türkiye açısından çok önemli olduğunu belirten Tüzmen, bu olayın, Türkiye'nin AB'ye giriş sürecinde önemli bir gelişme olduğunu bildirdi. Eurovision'da alınan birinciliğin çok anlamlı olduğunu ifade eden Tüzmen, şunları söyledi 
     ''Bugün çok önemli bir gün. Eurovision Şarkı Yarışması'nda birincilik kazandık. Sertab Erener ve ekibine teşekkür ediyorum. Bu birincilik bana çok anlamlı geliyor. Türkiye artık, sporda, sanatta, güzellik yarışmalarında Avrupa birincisi, Dünya birincisi oluyor. Artık ekonomide de aynı başarıları yakalamalıyız. 
     Kazandığımız başarı şu demek Türkiye, Avrupa halkları içinde ciddi bir sempati kazanmıştır. Başbakan'ın yaptığı ziyaretler de bunda etkili olmuştur. Tabi, Sertab Erener ve ekibinin çalışmalarını da yabana atmamak lazım. Alınan bu başarı, hakettiğimiz, AB'ye girişin atmosferini oluşturacak mihenk taşıdır.'' 
     
</TEXT>
</DOC>
