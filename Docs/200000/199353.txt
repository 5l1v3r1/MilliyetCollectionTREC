<DOC>
<DOCNO> 199353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sontur26.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, şiir, edebiyat ve resme zaman ayıracak... 
</HEADLINE>
<TEXT>

     DSP Genel Başkanı Bülent Ecevit, aktif siyaseti önümüzdeki yerel seçimlerin ardından bırakacağını açıklarken, Türkiye'nin AKP'den kaynaklı ciddi bir rejim tehlikesiyle karşı karşıya olduğunu söyledi. CHP'yi de sert bir dille eleştiren Ecevit, "Sanal anamuhalefet partisi olarak nitelendirdiğim CHP, köklü çelişkilerle karşı karşıyadır" dedi. 
     Bülent Ecevit, yazılı açıklamayla duyurduğu DSP Genel Başkanlığı'ndan ayrılacağını ilişkin kararını, Oran'daki kütüphane evinde düzenlediği basın toplantısıyla tekrarladı. 
     "Kendi irademle DSP Genel Başkanlığımdan ayrılıyorum" diyen Ecevit, siyasi yaşamında daha öncede buna benzer kararlar aldığını söyledi. Bunun, kendi isteği ile bir görevden ayrılmasına ilişkin altıncı karar olacağını anımsatan Ecevit, siyasi hayatı boyunca demokrasiye laikliğe saygı, Atatürk ve Atatürk'ün yoluna bağlılık gösterdiğini ifade etti. Bu kavramlara sahip çıkmak için aktif siyasette olmanın gerekmediğini vurgulayan Ecevit, demokrasiye, Atatürk'e ve laikliğe saygının vatandaşlık ve insani bir görev olduğunu kaydetti. Ecevit, DSP Genel Başkanlığı'ndan ayrılmasının ardında da Türkiye'ye katkılarını sürdüreceğini ifade etti. 
     Ecevit, genel başkanlıkdan ayrılma zamanını önümüzdeki yerel seçimler ve parti kurultayını gözönüne alarak belirleyeceğini söyledi. Ecevit, bu iki gelişkmenin eş zamanlı olduğuna dikkat çekerek, "Bu nedenle hemen görevimden ayrılmıyorum" dedi. Ecevit, yerel seçimlerin ardından ilk fırsatta kurultayı toplayacaklarını, bu kurultayda da kendisinin aday olmayacağını bildirdi. Ecevit, kurultayda herhangi bir adayı desteklemek yönünde tercih oluşturmadığını ifade ederken, partinin böyle bir sorunla karşı karşıya kalmayacağını da söyledi. 
     
     "AKP'DEN KAYNAKLI REJİM TEHLİKEDE 

     Ecevit, iç ve dış bazı siyasi gelişmeleri de değerlendirdi. Ecevit, AKP'nin politikalarını sert bir dille eleştirirken bu politikaların rejimi tehlikeye soktuğunu öne sürdü. Ecevit, "AKP'den kaynaklı rejime yönelik ciddi bir tehlike var. AKP bunlara karşı tavır olıyor ama uygulamayı erteliyor" dedi. Kamu Yönetimi Yasa Tasarısı'na ilişkin gelişmeleri anımsatan ve iktidarın sert bir tepkiyle karşılışmasının ardından bu ve buna benzer tasarıların rafa kaldırıldığını belirten Ecevit, ama bunları gerçekleştirmekten vazgeçmediğini söyledi. Ecevit, yerel seçimlerde AKP'nin başarıyla çıkması durumunda bu tasarıların Meclis'e tekrar indirileceğini savundu. 
     
     "CHP KÖKLÜ ÇELİŞKİLER İÇİNDE" 

     Ecevit, AKP'nin rejimi tehlikeye sokacak politikalarına karşı güçlü bir siyasi güçle çıkılması gerektiğini fade ederken, bunun CHP tarafından yerine getirilemeyeceğini söyledi. CHP'nin Kemal Derviş'le yaşadığı ilişkileri anımsatarak, "CHP solculuğu bir yana bırakmıştır" diyen Ecevit, "Sanal anamuhalefet partisi diye nitelendirdiğim CHP çelişkilerle doludur. Köklü çelişkiler içindedir" diye konuştu. 
     Ecevit, açıklamaların ardından gazetecilerin sorularını da yanıtladı. Yerel seçimlerde işbirliğine gitmeyeceklerini kaydeden Ecevit, DSP dışındaki tek sol partinin CHP olduğunu, ancak onun konumunu da çelişkili bulduklarını ifade etti. Ecevit, diğer sol partilerle işbirliğinin sonuç vermeyeceğini söyledi. 
     Ecevit, kendisine ilişkin aktif siyaseti bırakma kararını Rahşan Ecevit ile ortaklaşa aldığını ifade ederken, Rahşan Ecevit'in siyasete devam edip etmeyeceğini konuşmadıklarını söyledi. Rahşan Ecevit'in partinin kurucusu ve şu anda örgütlenmeden sorumlu genel başkan yardımcısı olduğunu anımsatan Ecevit, "Ama Rahşan Ecevit de görevini kısa sürede tamamlayacaktır" dedi. 
     
     "İSTİHBARAT BİRİMLERİ BİRBİRİNDEN KOPUK" 

     Ecevit, bir gazetecinin İstanbul'daki terör saldırılarını anımsatarak bu saldırıları değerlendirmesini istemesi üzerine, saldırıların nereden kaynaklandığını bilemeyeceğini ancak faillerin çok kısa sürede bulunmasının sevindirici bir gelişme olduğunu söyledi. Ecevit, istihbaratın son derece önemli olduğunu anımsatarak, Türk istihbarat birimleri arasındaki kopukluğa dikkat çekti. 
     Ecevit, "Türk istihbarat birimleri birbirinden çok kopuk. 
     Yetenekli birimler ama bu kopukluk bazı olayların önceden saptanmasını engelliyor" dedi. Ecevit, bu kopukluğun kendi döneminde de problem olduğunu kaydetti. 
     
     "ŞİİRE ZAMAN AYIRACAM" 

     Ecevit, aktif siyaseti bırakmasının ardından ne yapacağına ilişkin sorular üzerine ise yine Ankara'da kalacağını söyledi. Siyasetin oluştuğu ve geliştiği yer olan Ankara'yı çok sevdiğini belirten Ecevit, Ankara'dan ayrılma düşüncesinde olmadıklarını belirtti. Ecevit, hayatında şiirin, edebiyatın ve resimin çok önemli bir yer tuttuğunu ifade ederken bu dönemde bunlara daha fazla zaman ayıracağını söyledi. 
     
</TEXT>
</DOC>
