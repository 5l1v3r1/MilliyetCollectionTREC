<DOC>
<DOCNO> 195757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sonspo17.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Letonya-Türkiye maçından notlar 
</HEADLINE>
<TEXT>

     Türkiye ile Letonya arasındaki 12. Avrupa Futbol Şampiyonası elemeleri play-off ilk maçı, Letonya'nın başkenti Riga'da, oldukça soğuk bir havada oynandı. 
     Maç saatinde Riga'da hava sıcaklığı sıfırın altında 5 dereceye kadar düşerken, karşılaşmanın yapıldığı Skonto Riga Stadı'nın zemininin bir hayli bozuk olması da dikkati çekti. 
     Karşılaşma biletleri Letonyalılara 5, 10, 15 lat, Türk taraftarlara ise 25 ve 50 lata 1 lat yaklaşık 2 dolar satıldı. 
     Türkiye tarihinde Letonya ile ikinci kez karşı karşıya geldi. 22 Haziran 1924'te yine Riga'da yapılan özel maçı Türkiye, Zeki Rıza Sporel'in attığı 3 golle, 3-1 kazanmıştı. 
     Letonya ile Türkiye arasındaki karşılaşmayı Milli Takım kafilesiyle birlikte bu ülkeye gelen Devlet Bakanı ve Başbakan Yardımcısı Mehmet Ali Şahin de izledi. 
     Karşılaşma öncesi A Milli Takım'da 7 oyuncu sarı kart sınırında bulunuyor. Ay-yıldızlılarda Bülent, Fatih Akyel, Hakan Şükür, Ümit Davala, Hasan Şaş, Rüştü ve Tugay sarı kart sınırında yer alan oyuncular. 
     Türk taraftarların taşkınlık yapabileceği gerekçesiyle Skonto Riga Stadı'nda zemin ile tribünler arasında tel örgü yaptırıldığı gözlendi. 
     Skonto Riga Stadı'nın 7 bin olan kapasitesi, portatif tribün ve koltuklarla 9 bine çıkarılırken, stat etrafında çok sayıda mobil tuvalet de inşa edildi. 
     Letonya-Türkiye karşılaşmasının oynandığı Skonto Riga Stadı, Sertab Erener'in birinciliği kazandığı Eurovision şarkı yarışmasının da yapıldığı kompleksin içinde yer alıyor. 
     İstanbul'da iki sinagoga yapılan bombalı saldırılar nedeniyle Milli Takım oyuncuları karşılaşmaya kollarında siyah bantla çıktı. Takımlar ayrıca karşılaşma öncesi, saldırıda hayatını kaybedenler için saygı duruşunda bulundu. 
     Letonya karşısında Bülent Korkmaz 92'nci, Tugay 91'inci, Rüştü de 87'nci kez milli formayı giydi. Milli Takım'ın golcü oyuncusu Hakan Şükür 18 kişilik kadroda yer almazken, forvette İlhan Mansız-Nihat Kahveci ikilisi görev aldı. Milli Takım yetkilileri Hakan Şükür'ün taktik gereği kadroya alınmadığını açıkladılar. 
     Skonto Riga Stadı'nda yaklaşık 1000 civarında Türk taraftar da yer aldı. Ay-yıldızlı taraftarların Türkiye'nin yanı sıra İsveç, Danimarka ve Almanya'dan geldikleri öğrenildi. 
     
</TEXT>
</DOC>
