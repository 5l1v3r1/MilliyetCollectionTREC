<DOC>
<DOCNO> 192735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/guncel/agun.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Otobüs' isyanı 
</HEADLINE>
<TEXT>

   Beşiktaş'ta, zamanında gelmeyen İETT otobüsleri vatandaşı çıldırttı. İftar saatinin yaklaşmasına rağmen evlerine gidemeyen yaklaşık 500 kişi yolu kapattı 
      Elvan Ezber 
   
   Beşiktaş'ta, iftar saatinin yaklaşmasına rağmen oturdukları semtlere giden, İETT otobüslerinin gelmemesi üzerine çılgına dönen vatandaşlar, yolu trafiğe kapattılar. 
   
   Saatlerce beklediler 
   1. Levent Otobüs Durağı'nda dün akşam saatleri gergin anlar yaşandı. Anadolu yakasına gitmek için saatlerce bekleyen vatandaşlar, bekledikleri otobüsün gelmemesi üzerine çılgına döndüler. Özellikle Samandıra, Dudullu ve Sultanbeyli gibi uzak yerlere gitmek için bekleyen vatandaşlar, iftar saatinin de yaklaşmasıyla iyice sinirlendiler. 
   
   Kuyruklar oluştu 
   Yaklaşık 500 kişi, ümitlerini kesince yolu trafiğe kapattı. Otomobillerin uzun kuyruklar oluşturması üzerine olay yerine gelen polis ekipleri, vatandaşlara eyleme son vermeleri için uyarıda bulundu. Yolu trafiğe açan vatandaşlar, bu kez de oturdukları yerlerin yakınından geçen otobüslere akın ettiler. Yaşanan izdiham sırasında bazı vatandaşlar fenalık geçirdi. Tıka basa otobüsleri dolduran yolculardan bazıları kapılardan sarkarak gitti. 
   İETT yetkilileri ise, akşam saatlerinde oluşan trafik yoğunluğu nedeniyle otobüslerin durağa geç ulaştığını bildirdi. 
   
   
   
   
</TEXT>
</DOC>
