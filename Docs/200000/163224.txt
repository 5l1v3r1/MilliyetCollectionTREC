<DOC>
<DOCNO> 163224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/ekonomi/aeko.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İhalesi yapılmış Petkim'e yabancıyı çağırdı 
</HEADLINE>
<TEXT>

Başbakan Erdoğan, Malezyalı işadamlarına yabancıların katılabileceği özelleştirmeleri anlatırken, ihalesi bir hafta önce yapılan Petkim'i de saydı 
     ABDULLAH KARAKUŞ Kuala Lumpur 

     Başbakan Tayyip Erdoğan, Malezyalı işadamlarına yabancı yatırımcılara da açık olan özelleştirme kapsamındaki şirketleri sayarken listeye geçen hafta ihalesi yapılan Petkim'i de ekledi. Erdoğan, Malezya ziyaretinin ikinci gününde Türkiye'de özelleştirilecek şirketlerle ilgili kulis yaptı. 
     Erdoğan, Malezya Başbakanı Mahathir Muhammed'e "Tüpraş'ı özelleştiriyoruz. Sizin almanızı isteriz" dedi. Muhammed ise "İlgilenebiliriz, bir bakalım, raporlarını inceleyelim" karşılığını verdi. Aynı konu Erdoğan'ın ziyaret ettiği Petronas Kuleleri'nde yeniden gündeme geldi. AKP Genel Başkan Yardımcısı Reha Denemeç, Petronas şirketi yetkililerine, "Tüpraş'la ilgilenir misiniz " diye sordu. Şirket yetkilileri ise Tüpraş'ın fizibilite çalışmalarına ve son durumuna bakacaklarını kaydettiler. 
     
     Yatırımcıları çağırdı 
     Erdoğan, Malezya Ulusal Ticaret ve Sanayi Odası tarafından verilen çalışma yemeğinde ise yabancı yatırımcılara açık olan özelleştirme kapsamındaki şirketler arasında Uzan Grubu'nun geçen hafta yapılan ihalede 605 milyon dolarla en yüksek teklifi verdiği Petkim'i de saydı. Erdoğan, "Yabancı yatırımcılara açık olacak özelleştirme kapsamında öncelikli şirketler arasında Türk Telekom, Tüpraş ve Petkim'i sayabilirim" dedi. Erdoğan'ın, Özelleştirme Yüksek Kurulu'nun karanını bekleyen Petkim'i de listeye dahil etmesi, ihaleyle ilgili son kararı verecek olan hükümetin "kafasının net olmadığı" yorumlarına yol açtı. 
     Erdoğan, Malezyalı işadamlarına, tütün ve alkol üretimi elektrik enerjisi üretim ve dağıtım tesislerinin özelleştirileceğini de belirtti. 
     Malezyalı işadamlarına AKP hükümetini överken, "Kısa dönemde enflasyonu düşüreceğiz" diyen Başbakan Tayyip Erdoğan, Merkez Bankası'nın da bağımsızlığının korunacağını söyledi. Erdoğan, Muhammed'den iki ülkenin 300 milyon dolar olan ticaret hacminin 1 milyar dolara çıkarılmasını istedi. Muhammed de ticari ilişkilerin artırılmasında Başbakan Erdoğan'la aynı görüşte olduğunu vurguladı. 
     
'Malezya gibi borcu bitirip IMF'yle ilişkiyi keseceğiz'      Önceki gün görüştüğü Malezya Başbakanı Muhammed'ten IMF politikalarını nasıl reddettiğine ilişkin detaylı bilgi alan Başbakan Erdoğan, dün düzenlediği basın toplantısında konuya ilişkin soruları yanıtladı. 
     Türkiye'nin IMF'ye 21 milyar dolar borcu olduğunu kaydeden Erdoğan, "Süratle bu borçları bitirip gerekli olan adımları atacağız. Şu anda hedefimiz 2004 sonuna kadar bu ekonomik programı uygulamak ondan sonra da yeni bir stand - by anlaşması yapmadan yolumuza devam etmek" dedi. Malezya'nın şartları ile Türkiye'nin şartlarının aynı olmadığını kaydeden Erdoğan, "Malezya, IMF'yi reddettiği günlerde bizim gibi değildi. Borç stoku farklı idi. Bizim borç stokumuz alt üst olmuş vaziyette. Onlarda IMF'nin reddi rahat oldu. Bizimkinde durum farklı. Ama biz de süratle borcumuzu bitirip gerekli olan adımları atacağız" diye konuştu. 
     

</TEXT>
</DOC>
