<DOC>
<DOCNO> 186254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/soneko49.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD Başkanı Türkiye, enflasyonu yeniyor 
</HEADLINE>
<TEXT>

     Müstakil Sanayici ve İşadamları Derneği MÜSİAD Bursa Şubesi Yönetim Kurulu Başkanı Ahmet Özkul, Türkiye'nin enflasyonu yenmekte olduğunu belirtti. 
     Özkul, DİE tarafından açıklanan eylül ayı enflasyon oranlarını değerlendirdiği yazılı açıklamasında, yıllardır ekonomik dengeleri bozan, toplumun geniş kesimlerinin gelirinin azalmasına yol açan enflasyon sorununun üstesinden gelinmeye başlandığını belirtti. 
     Son aylarda elde edilen sonuçların kamuoyunda da olumlu karşılandığına işaret eden Özkul, Türkiye'nin yaklaşık 30 yıldır ''boğuştuğu'' büyük bir sorunun üstesinden gelinmesinin, mevcut hükümetin başarısı olarak hatırlanacağını vurguladı. 
     Özkul, Türkiye'nin gelişmiş ülkeler arasında yerini alabilmesi için ''tek haneli enflasyonu'' hedeflemesi gerektiğini dile getirerek, ''Türkiye enflasyonu yeniyor. Enflasyondaki düşüş sayesinde gelir dağılımındaki adaletsizliği önlemek mümkün olacak. Diğer ekonomik konularda da iyileşmeler sağlanırsa kaynaklar artık faize ve yastık altına değil üretime akacak'' dedi. 
     
</TEXT>
</DOC>
