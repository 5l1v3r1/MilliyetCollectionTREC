<DOC>
<DOCNO> 175298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sonspo32.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor'da 30 puana ekstra 180 milyar lira prim... 
</HEADLINE>
<TEXT>

     Denizlispor Profesyonel Futbol Şubesi Başkanı Turgut Dalaman, 17 maçta toplanacak 30 puana 180 milyar lira ekstra prim verileceğini açıkladı. 
     Dalaman, düzenlediği basın toplantısında, transfer çalışmaları ve prim sistemiyle ilgili açıklamalarda bulundu. İç saha galibiyetine 2, dış saha galibiyetine 3,5 milyar, dış sahada beraberliğe 2 milyar lira prim verileceğini bildiren Dalaman, 3 büyüklerle oynanacak karşılaşmalardaki galibiyet primini ise 5 milyar lira olarak belirlediklerini söyledi. 
     İç saha yenilgisine 2 milyar lira para cezası uygulanacağını ifade eden Dalaman, 17 maçta 28 puana 150 milyar, 29 puana 165 milyar, 30 puana 180 milyar lira ekstra prim verileceğini, üzerindeki her puana da 15 milyar lira ekleneceğini kaydetti. 
     Çaykur Rizespor maçının bilet fiyatlarını da açıklayan Dalaman, kapalı tribün biletlerinin 15 milyon, maraton tribün biletlerinin 3 milyon, kale arkası tribün biletlerinin 1 milyon liradan satılacağını belirtti. 
     
     TRANSFER ÇALIŞMALARI 
     Dalaman, dış transferde, bir süredir Denizlispor ile antrenmanlara çıkan Coşkun ile büyük ölçüde anlaştıklarını, Ankaragücü'nden ayrılan eski futbolcuları Levent ile de görüşmelerin devam ettiğini söyledi. 
     Dalaman, forvete yabancı futbolcu arayışlarının sürdüğünü de ifade ederek, ''Aceleci olmayacağız. Artık kasetten oyuncu izleyip transfer yapmanın yanlışlığını hepimiz biliyoruz. Menajerler aracılığıyla önce isim belirlenecek, sonra izleyeceğiz ve beğendiğimiz oyuncuyu alacağız'' dedi. 
     
</TEXT>
</DOC>
