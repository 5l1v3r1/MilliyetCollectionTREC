<DOC>
<DOCNO> 188760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sondun14.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Nicole Kidman evlilik yolunda... 
</HEADLINE>
<TEXT>

     İlk evliliğini ünlü aktör Tom Cruise ile yapan oyuncu Nicole Kidman, ikinci kez nikah masasına oturmaya hazırlanıyor. Bir süredir rock şarkıcısı Lenny Kravitz ile birlikte olan güzel yıldız, parmağında nişan yüzüğüyle görüntülendi. 
     Internetteki ''peoplenews'' sitesinin haberine göre, haklarında çıkan söylentileri sürekli yalanlayan çift, geçen hafta ilk kez sihirbaz David Copperfield'ın 47. yaşgünü partisinde gazeteciler tarafından görüntülendi. Kidman'ın burada Kravitz'in 14 yaşındaki kızı Zoe ile de tanıştığı ifade edildi. 
     Evi ''tadilatta olduğu'' için Kravitz'in New York'taki apartman dairesinde kalan Kidman, son olarak şarkıcıyla katıldığı bir davette parmağında nişan yüzüğüyle görüldü. 
     Nicole Kidman, Tom Cruise ile 10 yıllık evliliğinin ardından yollarını ayırmıştı. Boşandığı günden itibaren ismi Russel Crowe, Robbie Williams gibi ünlülerle söylentilere karışan Kidman'ın rol arkadaşı Jude Law ile samimi görüntülerinin basında yer almasından sonra aktör, eşi Sadie Frost'tan boşanmıştı. 
     Daha önce ''Cosby Ailesi'' dizisinden tanıdığımız oyuncu Lisa Bonet ile evli olan Lenny Kravitz'in ise bu evliliğinden 14 yaşında Zoe adlı bir kızı bulunuyor. 
     
</TEXT>
</DOC>
