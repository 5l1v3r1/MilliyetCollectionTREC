<DOC>
<DOCNO> 163517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sonspo22.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Real Madrid-Ejderhaspor Yer Çin... Tarih 2 Ağustos... 
</HEADLINE>
<TEXT>

     İspanya Birinci Futbol Ligi'nde şampiyonluğa koşan Real Madrid, 2 Ağustos'ta Pekin'de, Çin'in önde gelen futbolcularından kurulacak bir takımla özel maç yapacak. 
     Çinli yetkililer, İşçiler Stadı'nda yapılacak maçta, iskeleti Çin Milli Takımı'nın oyuncularından kurulacak takıma ''Ejderha'' adını vereceklerini belirttiler. 
     Real Madrid'in maçtan 1 hafta önce Pekin'e gelerek, Kunming kentinde kamp yapacağı belirtildi. 
     İçlerinde dünyaca ünlü Ronaldo, Figo ve Roberto Carlos gibi yıldız futbolcuları bulunduran Real Madrid, başka bir organizasyon gerçekleşmezse, SARS nedeniyle sporda da oldukça zor günler geçiren Çin'de maç yapacak ilk profesyonel futbol takımı olacak. 
     Bu arada Almanya'nın Bayern Münih, İngiltere'nin Liverpool futbol takımlarının da temmuz ayında özel maçlar planladığı belirtildi. 
     
</TEXT>
</DOC>
