<DOC>
<DOCNO> 175604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/spor/aspo.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Çok özlemişiz 3-0 
</HEADLINE>
<TEXT>

   Bulgar CSKA Sofya'yi ilk yarım saatte eski tüfekleri Hasan Şaş, Hakan Şükür ve Arif ile çökerten Cim-Bom, geçmiş günlerini aratmadı, Şampiyonlar Ligi kapısını araladı 
      
   90 dakika    MEHMET DEMİRKOL 

   Soru şu Cumartesi akşamı Diyarbakır maçında Hakan'ın ilk dakikalarda filelere yolladığı top ofsayt gerekçesiyle geçersiz olmasa, o maç da buna benzer miydi 
   Zira dün CSKA da, Diyarbakır'ınkine benzer bir planla sahaya çıkmıştı. Orta sahada kalabalık durup, kapılan toplarla Galatasaray savunmasını tek ayak üzerinde yakalayacaklardı. Ancak bunu ilk kez 8. dakikada Dimitrov'un ok gibi fırladığı bir akınla yaptıklarında, Galatasaray 2 - 0 öne geçmişti bile... 3'te Hasan'ın beklenmedik çalımı ve sonrasında soluyla yaptığı Hagivari üslupla ilk sayı gelmişti. 5'te bu kez sağdan yine Hagivari bir dirayetle sürüklediği topu içeri kestiğinde Hakan Şükür, şansın da yardımıyla Petrov'un altından topu filelere göndermişti. Yani CSKA, ilk şansını çok geç bulmamıştı, ama Galatasaray büyük bir ustalıkla kalabalık Bulgar orta sahasını iki kez geçmiş ve onların planlarını alt üst etmişti. Sonrasında CSKA, 4 - 5 - 1'ini bozmadan, savunma güvenliğini kaybetmeden skor aramak istedi. Ama Galatasaray savunma ve orta sahası Diyarbakır maçından çok daha iyi geri dönmeyi başarıyordu. Bir an olsun konsantrasyonlarını kaybetmediler ve rakibe ilk yarı bitine kadar tek bir pozisyon dahi vermediler. Ancak bu kontrollü oyun Galatasaray'ın da pozisyon bulmasını engelledi. Taa ki yüksek verimliliğin gözünü çıkaran Sarı - Kırmızılılar, 37'de 3 - 0'ı bulana kadar. Yine Hasan'ın sürüklediği akında top savunmadan döndü, Ergün tamamladı. Arif, kale ağzında topu içeri itelediğinde Galatasaray'ın kaleyi bulan üçüncü şutunu çekiyordu 3 şut ve 3 gol... 
   CSKA'nın ilk pozisyona benzer organizasyonu bundan çok sonra, ikinci yarının 10. dakikasında Yordanov'un ıskasıyla biten akınlarıydı. Galatasaray orta sahada top çevirip, rakibi kalesine yaklaştırmadan kontrollü oynamaya çalışıyordu. Ancak işler bu pozisyondan birkaç dakika sonra Mondragon'un Yordanov'u attırışıyla tamamen değişti. Galatasaray gerektiğinde oyunu kendi sahasında kabul eden, gerektiğinde erken basan bir takım oldu. 72. dakikada Hakan'ın müsait pozisyonda topu üstten dışarı atışına kadar tek bir pozisyon yakalayamadılar. Ama dediğimiz gibi, rakibe de hiç şans tanımadılar. 83'te De Boer'in şık serbest vuruşu üst direkte patladığında dönen topla yine Hakan buluştu ve 72'de yaptığına benzer bir şutla bir pozisyondan daha yararlanamadı. Sonrasında Galatasaray, aslında tüm maç boyunca olduğu gibi, soğukkanlı, kontrollü, rakibini sıkıntıya sokan bir klasik Avrupa büyüğü gibi maçı tamamladı. Sonuç olarak şu bir gerçek ki, Galatasaray ne yaşarsa yaşasın, sıkıntısı ne olursa olsun Avrupa'da belli bir standardın altına düşmeyen tek ekibimiz. Türkiye'nin onlardan öğreneceği çok şey var. 
   
   Terim'den taşlama    Yüzü gülen tecrübeli teknik adam, defansı eleştirenlere "Biraz ağırlar ama, idare edeceğiz artık" diyerek, göndermede bulundu 
   GALATASARAY Teknik Direktörü, CSKA karşısında iyi bir avantaj elde ettiklerini belirtip, 3-0'ın da tur için yeterli olduğunu söyledi. Fatih Terim, "İyi bir skor, iyi bir avantaj. İnşallah bunu muhafaza edip, Şampiyonlar Ligi'ne kalırız. Çok daha farklı bir skor olabilirdi. Ancak bir gol yememiz halinde tehlike doğabilirdi. Bu yüzden skoru garantileme düşüncesi de oyuncularımızı etkilemiş olabilir" diye konuştu. 
   HASAN'A değinen Terim, "Çok büyük bir kazanç oldu. Onun da, bizim de böyle bir şeye ihtiyacımız vardı" yorumunu yaptı. Tecrübeli hoca, Batista'yı da överek, "Annesi için Allah rahmet eylesin. Ama böyle oyunculara ihtiyaç var. Çok da iyi oynadı" yorumunu yaptı. De Boer ve Bülent için yapılan ağır eleştirilerine gönderme yapan Terim, "Biraz ağırlar ama, idare edeceğiz artık. Yakın zamanda daha iyi bir Galatasaray göreceğiz" dedi. 
   
   Maçın adamı 
   Hasan ŞAŞ 
   HAZIRLIK dönemindeki durgunluğunu dün gece oynadığı futbolla fırtınaya döndürdü. Sağ kanatta oyuna başladı, Sol kanadı da uçurdu. Orta alanın beyni gibiydi. Her atakta o vardı. Şık bir gol attı. Hakan'ın golüne de mükemmel bir asist yaptı. Sahanın yıldızıydı. 
   
   Maçin hakemi 
   MARKUS Merk yine başarılı bir maç yönetti. Faul düdüklerinde ve süper kondisyonu ile dikkat çeken Merk'in gösterdiği kartlar da yerindeydi. Ancak son bölümde Hakan Şükür'ün ceza alanında formasından çekilişini ters yerde kaldığı için göremedi, penaltı verilebilirdi. 
   
   Göze çarpanlar 
   FRANK DE BOER Hollandalı yıldız her geçen gün takımına alışıyor. Dün gece de hatasız oynadı. Bir topu direkten döndü. Müdahaleleri yerindeydi. 
   BÜLENT Bir kez daha "Bu bölgenin tek adamıyım" dedi. Eksiksiz oynadı ve görevini tam anlamıyla yerine getirdi. Formayı vermeyeceğini gösterdi. 
   VOLKAN Sakatlıktan yeni çıktı. Maç eksiği oyuna yansıdı ve çok top kaybetti. Eski görüntüsünden uzaktı. Son dakikalarda çıkarılması yerindeydi. 
   BATİSTA Brezilyalı yıldız yine harikaydı. Bitmek tükenmek bilmeyen enerjisiyle bir ileri bir geri çalıştı. Her pozisyonda rakibinden üstündü. 
   HAKAN ŞÜKÜR Oyunu rahatlatan ikinci gole imzasını attı. İkinci yarıda birden fazla mutlak pozisyonu kaçırdı. Ama yine de başarılı bir oyun çıkardı. 
   
   Notlar 
   Kozları Fener'di 
   3 bin dolayında Bulgar seyirci, maçtan bir saat önce Galatasaray'ın moralini bozmak için "Fenerbahçe" tezahüratı yaptı. Ancak sesleri çabuk kesildi. Nitekim Bulgarlar, maç sonrası ter idmanı yapan Galatasaraylı futbolcuları alkışladı. 
   
   Berkant kadro dışı 
   DİYARBAKIR maçında ilk onbirde oyuna başlayıp, ikinci yarıda oyundan alınan Berkant, Orhan Ak ve Sabri ile birlikte 18 kişilik takımda yer bulamadı. Sakatlıkları süren Baliç ve Abdullah da kadroya giremedi. 
   
   Markus Merk ile ilk kez 
   GALATASARAY, hakem Markus Merk ile ilk galibiyetini aldı. Alman hakem, Sarı - Kırmızılılar'ın Juventus 2-2 , Glasgow Rangers 0-0 ve Barcelona 2-2 maçlarında görev yapmıştı. 
   
   Damping var 
   GALATASARAY, çok eleştirilen stat büfelerindeki fiyatlarda indirime gitti. Listede aynı ürünlerin, tribünler arasında farklı fiyatlarla satıldığı dikkat çekti. Diyarbakırspor maçında kapalı tribün biletlerini 17, açık tribün biletlerini 6 milyon liradan satan Sarı - Kırmızılılar, dün kapalı tribün biletlerini 8, açık tribün biletlerini de 4 milyon liraya indirildi. 
   
   Ümit Karan sakatlandı 
   SON anda maça yetiştirilen Ümit Karan, CSKA Sofya maçına ilk onbirde çıkmasına rağmen, sakatlığı yeniden nüksedince 30. dakikada çıkarak yerini Arif'e bırakmak zorunda kaldı. Arif ise girdikten sonra golünü atıp, takımını rahatlattı. 
   
   Taraftara teşekkür 
   CİM-BOM'UN CSKA Sofya maçını 39 bini kombine, 27 bin 300'ü biletli olmak üzere toplam 66 bin 300 taraftar izledi. Tribünlere gelen Sarı - Kırmızılılar'a teşekkür eden Galatasaray Başkanı Özhan Canaydın, "Onların her zaman yanımızda olduklarını biliyoruz" dedi. 
   
   Elemelerde dün 
   S.Donetsk Ukr - L.Moskova Rus 1 - 0, MTK Mac - Celtic İskç 0 - 4, V.Skopje Mac - Sparta Prag Çek 2 - 3, Zilina Slvk - Chelsea İng 0 - 2, Anderlecht Bel - Wisla Krakow Pol 3 - 1, A.Vienna Aus - Marsilya Fra 0 - 1, Club Brugge Bel - B.Dortmund Alm 2 - 1, Grasshoppers İsvr - AEK Yun 1 - 0, Partizan S K - Newcastle İng 0 - 1, G.Rangers İskç - Kopenhag Dan 1 - 1, Rosenborg Nor - Deportivo İsp 0 - 0, Lazio İta - Benfica Por 3 - 1 
   
   
</TEXT>
</DOC>
