<DOC>
<DOCNO> 157298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sonspo02.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada devlerin 'son tango'su... 
</HEADLINE>
<TEXT>

     Galatasaray ile Fenerbahçe Erkek Basketbol Takımları, Türkiye Basketbol Ligi play-off çeyrek final serisi 4. ve son maçında yarın karşı karşıya gelecek. 
     Abdi İpekçi Spor Salonu'nda saat 16.15'de başlayacak maçı Mustafa Can-Mehmet Keseratar hakem ikilisi yönetecek. 
     Galatasaray, 1-0 önde başladığı serinin ilk maçında ezeli rakibini uzatmada 96-88 yenerek, durumu 2-0'a getirmişti. Fenerbahçe ise 2. maçı 83-66, 3. maçı da 74-71 kazanarak, durumu 2-2 yaptı. 
     Ezeli rakiplerin yarınki randevusunda karşılaşmayı kazanacak taraf yarı finale yükselerek, Efes Pilsen'in rakibi olacak. 
     
     ÇEYREK FİNALE DERBİ HEYECANI RENK KATTI 
     Türkiye Basketbol Ligi'nde ezeli rakipler Galatasaray ile Fenerbahçe, play-off çeyrek finalinde yaptıkları mücadeleyle basketbol heyecanını sürüklüyor. 
     Ligde çeyrek final mücadelesi yapan Ülkerspor, Efes Pilsen ve Türk Telekomspor, rahat bir şekilde yarı finale yükselirken, Galatasaray ile Fenerbahçe yarı finalist olmak için yaptıkları mücadeleyle çeyrek final serisine damgalarını vurdular. 
     Efes Pilsen, seriye 1-0 önde başladığı maçlarda Beşiktaş'ı ilkinde 93-57, ikincisinde de 86-61 mağlup ederken, ligi lider olarak tamamlayan Ülkerspor ise 1-0 önde başladığı seride OYAK Renault'u ilk maçta 105-78, ikinci karşılaşmada da 82-62 yenerek adını yarı finale yazdırdı. İstanbul dışından adını yarı finale yazdıran Türk Telekomspor ise, 1-1 beraberlikle başlayan seride Pınar Karşıyaka'yı kendi sahasında 94-76, deplasmanda da 85-83 yenerek yarı finale yükseldi. 
     Ülkerspor, Efes Pilsen ve Türk Telekomspor rahat mücadeleler sonunda kısa sürede yarı finale yükselirken, çeyrek final mücadelesinde Galatasaray ile Fenerbahçe takımları aralarında yaptıkları maçlarla basketbol heyecanının sürmesini sağladılar. 
     
</TEXT>
</DOC>
