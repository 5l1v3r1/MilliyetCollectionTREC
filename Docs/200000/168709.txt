<DOC>
<DOCNO> 168709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sondun16.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Franks ''Türkiye, Irak'ta gereken desteği ve uçuş hakkını verdi'' 
</HEADLINE>
<TEXT>

     ABD'nin eski Merkez Kuvvetler Komutanı Tommy Franks, Irak savaşında Türkiye'den cephe açılsaydı, ABD'nin daha kolay başarı kazanacağı iddialarına katılmadığını ve Türk hükümetinin, uçuş hakkı ve operasyonlara destek vererek önemli katkıda bulunduğunu bildirdi. 
     Franks, kongrede katıldığı bir oturumda, Irak'ın bulunduğu bölgedeki her ülkenin, Irak'a Özgürlük Operasyonu'nda ABD'ye destek verdiğini ve bunun, global terörizme karşı savaşın devam ettiğinin kanıtı olduğunu söyledi ve destek veren ülkelere minnettarlığını ifade etti. 
     Kısa süre önce emekli olan Franks, ABD'nin, Türkiye'den daha geniş, konvansiyonel bir güçle Irak'a girmesi halinde, altyapıyı daha kolay güvenlik altına alacağı veya düşmanları daha kolay yok edeceğine inanmadığını söyledi. Franks, ''bu tür şeyler hakkında spekülasyon yapmak mümkün. Ancak ben Türk hükümetinin, bizim operasyonlarımıza gereken destek ve uçuş hakkını sağladığını söyleyeceğim. Irak'ın komşusu herbir ülkeyi ele alın ve her durumda, bu operasyonda bize çok önemli destek verildi. Bölgeden bize verilen destek konusunda çok olumlu düşünüyorum'' dedi. 
     Franks görevini 7 Temmuz'da, Merkez Kuvvetler Komutanlığı üssünün bulunduğu Florida eyaletinde, Tampa'da, yardımcısı Orgeneral John Abizaid'e devrederek emekli olmuştu. 
     
</TEXT>
</DOC>
