<DOC>
<DOCNO> 173352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/sontur01.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarıyer'de trafik kazası 3 ölü, 2 yaralı... 
</HEADLINE>
<TEXT>

     Sarıyer'de meydana gelen trafik kazasında 3 kişi öldü, 2 kişi de yaralandı. 
     Maslak'a giden Sezer Sülün yönetimindeki 34 ZH 8912 plakalı otomobil ile Sarıyer yönüne seyir halinde olan Ahmet Kızılay idaresindeki 06 AK 887 plakalı otomobil, saat 01.30 sıralarında Hacıosman Bayırı'nda çarpıştı. 
     Çarpmanın etkisiyle savrularak kendi çevresinde dönmeye başlayan Sülün'ün kullandığı otomobil, daha sonra yol kenarındaki refüje çarparak durdu. 
     Kaza sonucu hurda haline gelen 34 ZH 8912 plakalı otomobilin sürücüsü Sülün 27 , aynı araçta bulunan Didem Çep 24 , Hakan Ferhat Bayraktar 25 ve İsmail Kılınç 21 ile diğer aracı kullanan Ahmet Kızılay 29 yaralandı. 
     Bu kişilerden Sülün ve Çep İstinye Devlet Hastanesi'ne Bayraktar ve Kılınç Şişli Etfal Eğitim ve Araştırma Hastanesi'ne Kızılay ise Özel Levent Hastanesi'ne kaldırıldı. 
     Sülün, Çep ve Bayraktar, kaldırıldıkları hastanelerde yapılan müdahalelere rağmen öldü. Kılınç'ın sağlık durumunun da ağır olduğu belirtildi. 
     Hastanedeki tedavisinin ardından polislerce gözaltına alınarak Tarabya Polis Merkezi'ne götürülen Kızılay, burada verdiği ifadede, Sülün'ün aşırı hız yaptığını ve kendi yoluna çıktığını öne sürdü. 
     Otomobilini yeni aldığı belirtilen Sülün'ün yakınları, hastane önünde fenalık geçirdi. 
     Kaza nedeniyle bir süre aksayan trafik ise araçların çekilmesi ve yolun itfaiye tarafından yıkanmasının ardından normale döndü. 
     
</TEXT>
</DOC>
