<DOC>
<DOCNO> 181060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sonspo03.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Küstah Eriksson Türkiye'ye gelmeyin, hayatınız tehlikeye girer 
</HEADLINE>
<TEXT>

     İngiltere Milli Takımı Teknik Direktörü Sven-Goran Eriksson, İngiliz taraftarlara İstanbul'da oynanacak Avrupa Şampiyonası grup eleme maçına gelmemeleri çağrısında bulundu. Eriksson, Makedonya deplasmanı dönüşünde yaptığı açıklamada, 11 Ekim'de İstanbul'da yapılacak maça gelecek taraftarın, çıkabilecek olaylar sonucunda yaralanmayı göze alması gerektiğini savunurken, ''Hatta yaşamınızı tehlikeye attığınız bile söylenebilir'' iddiasında bulundu. 
     Görüşlerini güçlendirmek üzere 2000 yılı Nisan ayında yapılan Galatasaray-Leeds United maçı sırasında çıkan olayları örnek gösteren Eriksson, milli takım taraftarlarına, ''Güvenlikten sorumlu kişiler size bu maça gelmemeniz uyarısında bulunuyorlarsa bunun bir sebebi olmalı. Eğer orada güvenlik sorunu olacaksa, en iyisi gitmemektir'' dedi. 
     Bilindiği gibi geçen hafta İngiliz polisi ve İçişleri Bakanlığı birer uyarı yayınlayarak taraftarları Türkiye'ye gitmemeye çağırmıştı. Türkiye'de Futbol Federasyonu'nun, İngiliz taraftara da bilet satma kararı aldığının duyulmasının ardından çağrılar bugün de tekrarlandı. 
     Bu arada, Makedonya'dan dönen İngiliz taraftarların büyük çoğunluğu, kendileriyle yapılan röportajlar sırasında bilet bulabileceklerinden emin olmaları halinde İstanbul'a seyahat edeceklerini bildirdi. 
     Aynı şekilde İrlanda ile yapılacak hazırlık maçı öncesinde Dublin'de bulunan Türk taraftarlar da kendilerine uzatılan mikrofonlara görüşlerini açıklarken, ''Her taraftar takımını dünyanın her yerinde destekleyebilmelidir. İngiliz taraftarın İstanbul'a gelme hakkının elinden alınmasını istemiyoruz'' dedi. 
     Bu arada, SKY televizyonu tarafından konuyla ilgili bir de anket başlatıldı. Ankete katılan izleyicilere ''Milli takım taraftarı İstanbul'a gitmeli mi '' sorusu yöneltildi. Taraftarın yüzde 33'ü bu soruya evet yanıtı verirken, yüzde 67'si de İngiliz taraftarın Türkiye'ye kesinlikle gitmemesi gerektiğini savundu. 

     
</TEXT>
</DOC>
