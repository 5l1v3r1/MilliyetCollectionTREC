<DOC>
<DOCNO> 191874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sonspo30.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker'in rakibi AEK, Sekuliç'i aldı 
</HEADLINE>
<TEXT>

     Basketbolda gelecek hafta başlayacak Erkekler Avrupa Ligi'nin yeni sezonu öncesinde, bu ligde yer alacak Yunan takımlarının transfer hareketlilikleri sürüyor. 
     Ligde bu sezon Ülkerspor ile birlikte A Grubu'nda mücadele edecek ve ilk maçını da 5 Kasım Çarşamba günü İstanbul'da Türk temsilcisiyle yapacak olan AEK Atina, Sırp pivot Blagota Sekuliç'i kadrosuna dahil etti. 
     Geçen sezon Euroleague'de BC Partizan Mobtel Belgrad takımında forma giyen 21 yaşında ve 2.10 metre boyundaki genç oyuncunun geçen sezonki Euroleague istatistikleri, maç başına 18.5 dakika sürede, 4.6 sayı, 4.6 ribaunt ve 1 top çalma. 
     Öte yandan, ligde B Grubu'nda bulunan Panathinaikos BSA Atina'nın, NBA Ligi takımlarından Phoenix Suns tarafından yeni sezon için kadroya alınmayan Sırbistan Karadağ Milli Takımı'nın deneyimli pivotu eski Ülkersporlu Dejan Koturoviç ile anlaşma yolunda olduğu bildirildi. 
     31 yaşında ve 2.12 metre boyundaki oyuncunun takımda ABD'li Kenyon Jones'un yerine düşünüldüğü kaydedildi. 
     Bu arada, ''Yoncalar''ın daha önce Türkiye'de de forma giyen ve halen NBA Ligi takımlarından Utah Jazz'ın kadrosunda yer alan 30 yaşında ve 2.10 metre boyundaki ABD'li pivot Benjamin Handlogten'i de takıma dahil etmek istediği ifade edildi. 
     
</TEXT>
</DOC>
