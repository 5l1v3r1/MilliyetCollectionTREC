<DOC>
<DOCNO> 196551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sondun25.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Baas Partisi "Irak'ta silahlı direniş sürecek" 
</HEADLINE>
<TEXT>

     Devrik Irak lideri Saddam Hüseyin'in kapatılan Baas Partisi adına yapılan bir açıklamada, ''ABD'nin Irak'ta yönetimin hızla Iraklılara devredilmesi kararına rağmen silahlı direnişin süreceği'' belirtildi. 
     Londra'dan yayınlanan El Hayat gazetesine e-postayla gönderilen ve Baas Partisi imzasını taşıyan açıklamada, ''ABD liderliğindeki koalisyon yönetiminin başında bulunan Paul Bremer'in iktidarın Iraklılara devrinin hızlandırılması planlarına rağmen, silahlı direnişin süreceği'' kaydedildi. 
     Açıklamada, ''Egemenliğin devrine ilişkin yeni Amerikan takviminin, mücadelenin içeriğini ve Irak direnişinin ilerlemesini etkilemeyeceği'' belirtilirken, ''Irak'ı işgal edenlerin, hangi düzenleme altında olursa olsun çokuluslu güçlerin işgalci olarak değerlendirileceği ve direnişin meşru hedefleri olacakları'' ifadesi yer aldı. 
     Baas Partisi imzalı açıklamada, ''Direnişin, Saddam'ın Cumhuriyet Muhafızları, Seçkin Cumhuriyet Muhafızları ve Saddam'ın Fedayin grubunun eski üyeleriyle Arap gönüllüler üzerinde yükseldiği'' kaydedildi. 
     Açıklamada, ''Arap Baas Sosyalist Partisi'nin liderliğindeki Irak direnişinin stratejik ve politik programı, Irak'ı özgürlüğüne kavuşturmak ve işgalci güçleri kovmaktır'' denildi. 
     
</TEXT>
</DOC>
