<DOC>
<DOCNO> 157881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sontur06.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı otel zincirlerinin gözü İstanbul'da... 
</HEADLINE>
<TEXT>

     Türkiye Otelciler Birliği TÜROB Başkanı Sinan Babila, dünyaca ünlü birkaç otel zincirinin İstanbul'da özellikle 4 yıldızlı otel kiralamak ya da satın almak için kendilerine başvurduğunu belirterek, ''Bu ilginin en büyük nedeni, turizmde Türkiye'nin istikbalini parlak görmeleri'' dedi. 
     Babila, İstanbul'a daha çok kültür ağırlıklı ve çok para harcayan grupların geldiğini vurguladı. 
     İstanbul'un gurme yönünden de ünlü bir şehir olduğunu kaydeden Babila, ''İstanbul, eğlence ve kültür şehridir, tarihi değerleri de yüksektir'' diye konuştu. 
     İstanbul'da turizmin 12 ay yapıldığına işaret eden Babila, kente turist getiren tur operatörü ve seyahat acentesinin daha fazla para kazandığını bildirdi. 
     Babila, ''Çünkü İstanbul'a getirdiği turiste sadece yatak ve kahvaltı veriyor. Öğle ve akşam yemekleri, gece eğlencesi, müze, Boğaz ve ada turu satacak. Burada turistin nefes alması bile paradır. Her yapılan tur onlar için kar demektir'' dedi. 
     Bu nedenlerden dolayı yabancı yatırımcıların İstanbul'la ilgili girişimlerde bulunduğunu dile getiren TÜROB Başkanı Sinan Babila, şunları kaydetti 
     ''Bize müracaat eden birkaç tane dünyaca ünlü otel zinciri var. Bunlar özellikle İstanbul'da 4 yıldızlı otel kiralamak ya da satın almak istiyorlar. Bu ilginin en büyük nedeni turizmde Türkiye'nin istikbalini parlak görmeleri. Hatta bir tanesinin yabancı temsilcisi bizi ziyaret ederek, 'gerekirse arsadan girebiliriz' dedi. Türkiye'nin ilerisini o kadar parlak görüyorlar.'' 
     
</TEXT>
</DOC>
