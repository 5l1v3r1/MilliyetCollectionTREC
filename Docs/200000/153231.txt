<DOC>
<DOCNO> 153231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sondun44.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'un ünlü Central Park'ı 150 yaşında... 
</HEADLINE>
<TEXT>

     Dünyanın sayılı kent içi parklarından New York'taki Central Park'ın kuruluşunun 150. yılı kutlanıyor. 
     New York'un Manhattan adasının ortasında, koca bir vaha gibi duran ve kalabalık kente nefes alma olanağı sağlayan parkın kuruluşunun 150. yıldönümü nedeniyle bu yaz boyunca çeşitli etkinlikler düzenlenecek. 
     ABD'nin en ünlü kent parkının 150. kuruluş yıldönümü, yaz boyunca yapılacak bisiklet ve koşu yarışları, dans ve havai fişek gösterileri, köpek yarışmaları ve 19 Temmuz'da şafaktan günbatımına dek sürecek açık hava partisi ile kutlanacak. 
     Her gün binlerce kişinin jogging yaptığı, yılda 14 milyon kişinin ziyaret ettiği Central Park, 150 yıl önce Frederick Law Olmsted ve Calvert Vaux isimli iki mühendis tarafından tasarlanmış ve binlerce işçinin yoğun çalışması sonucu kentin hayatına katılmıştı. 
     Birçok ünlü Hollywood filminin çekildiği, John Lennon'ın şarkılarını bestelediği, Paul Simon ve Art Garfunkel'in konser verdiği Central Park, özellikle 60 ve 70'li yıllarda karanlık çöktükten sonra insanların girmeye korktuğu bir yer haline gelmiş, ancak 80'li yıllarda yürütülen kampanyalarla kurtarılmıştı. 
     




</TEXT>
</DOC>
