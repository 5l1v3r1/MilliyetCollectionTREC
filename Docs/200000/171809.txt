<DOC>
<DOCNO> 171809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/son/sonspo07.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre İtalyan basınında ''Herşeyimi Terim'e borçluyum'' 
</HEADLINE>
<TEXT>

     İtalya'nın yüksek tirajlı spor gazetesi La Gazzetta dello Sport, İtalya Birinci Futbol Ligi'nin en genç ve en göze batan iki oyuncusu olarak İnter'den Emre Belözoğlu ve Roma'dan Antonio Cassano'yu bugün manşete çıkartarak, ''İtalya'nın cinleri'' yakıştırmasını yaptı. 
     Emre ve Cassano'yu ''küçük fenomenler, takımlarının eğitilmiş çılgınları'' diye adlandıran La Gazzetta dello Sport, Emre için ''lacivert-siyahlıların bulaşıcı enerjisi'' ifadesini ön plana çıkardı. 
     23 yaşındaki Türk futbolcu gazetede ''Ben Emre, asileri seviyorum'' başlığı altında yayımlanan demecinde ''Asiyim çünkü her zaman daha fazlasını vermek istiyorum'' dedi. 
     İnter'in yıldız futbolcusu, ''23 yaşındayım ama kendimi daha büyük hissediyorum. 7-8 yıldır profesyonel futbolcuyum ve sanki İnter'de 2 yıldan daha uzun süredir oynuyor gibiyim. İnter'de 2 yıl başka takımda 5 yıla eşdeğer. Burada beklentiler, baskı, sorumluluklar, ödüller farklı'' açıklamasında bulundu. 
     Teknik direktör Cuper için ''Bir disiplin sembolü ama onun için hepimiz aynıyız. Bana Vieri'ye davrandığı gibi davranıyor'' değerlendirmesini yapan Emre, kulüp başkanı Massimo Moratti için ise ''Başkan ile her konuştuğumda kazanma isteğim daha artıyor'' diye konuştu. 
     
     HERŞEYİ TERİM'E BORÇLUYUM 

     Öte yandan futbol kariyerine başlamasını teknik direktör Fatih Terim'e borçlu olduğunu ifade eden Emre, şöyle konuştu 
     ''Top çalmak mı, yoksa asist vermek mi Hangisinden daha fazla zevk alıyorum bilmiyorum. Belki asist vermek daha fazla benim sorumluluk alanıma giriyor. Ama en önemli olanın ihtiyaç anında yardım etmek olduğuna inanıyorum. Yetenek, doğal bir armağan. Fiziki olarak hazırlanma ve rakibin peşinden koşma isteğini bana Terim verdi. Ve doğru düşünme taktiğini de bana şimdi Cuper öğretiyor. Terim benim için herşey oldu. 17 yaşındayken elimden tuttu, beni bir futbolcu yaptı. Ama Cuper'in de yardımları az değil.'' Emre, doktorların kendisine, ''çok özel, üzerinde çalışması gereken kasların'' var dediğini ifade ederek, ''Bu yüzden sakatlıklara karşı çok dikkatli çalışmalıyım. İnter Kulübü'nün doktorları artık beni çok iyi tanıyor'' dedi. 
     İnter'de forma giydiği 2 yıldır hiçbir kupa kazanamadıklarını da hatırlatan Türk futbolcu, ''Hiçbir şeyden korkum yok ve kim korkarsa İnter'de oynayamaz. İnter bu sezon bir şeyler kazanacak'' iddiasında bulundu. 
     Emre ile birlikte İnter'e gelen Arjantinli teknik adam Hector Cuper ise, İnterli taraftarların cep telefonundan mesaj yollayarak yöneltikleri soruları yanıtlarken, Emre'yi ''İnter'de oyunu yönetecek futbolcu'' olarak gösterdi. 
     La Gazzetta dello Sport haberinde ayrıca, Cuper'in geçtiğimiz haftalarda düzenlenen basın toplantısındaki ''Emre büyük bir futbolcu. Çok önemli bir teknik kapasiteye sahip ve orta sahanın ortasında çok daha başarılı olabilir'' sözünü ön plana çıkardı. 
     Öte yandan Emre ile birlikte İtalya Ligi'nin ''cini'' olarak gösterilen AS Roma'da oynayan 21 yaşındaki forvet oyuncusu Cassano ise demecinde ''Kim olduğumu göstereceğim. 20 gol atmak istiyorum. Ayrıca bir düşüm daha var. O da milli takım. Trapattoni'den bana güvenmesini istiyorum'' dedi. 
     
</TEXT>
</DOC>
