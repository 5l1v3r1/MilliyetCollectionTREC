<DOC>
<DOCNO> 181787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/ekonomi/eko05.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet geri adım atmadı, memurlar eyleme hazırlanıyor 
</HEADLINE>
<TEXT>

   Hükümet 2004 yılı için toplam yüzde 13 ve bir kereye mahsus 160 milyon liralık zam önerisini yineledi. Memurlar 1 Ekim'de eylem yapacaklarını açıkladı 
      ÖNDER YILMAZ Ankara 
   
   Hükümet ile memur sendikaları arasında yürütülen görüşmelerden uyuşmazlık çıktı. Hükümetin teklifini revize etmemesi üzerine uzlaşmazlık metni imzalandı. KESK Başkanı Sami Evren, hükümetten uzlaştırma kurulu raporunu dikkate alarak, teklifini gözden geçirmesini istediklerini, ancak hükümetin bu fırsatı değerlendirmediğini belirterek, Meclis'in açılacağı 1 Ekim'de Meclis önünde eylemlilik sürecini başlatacaklarını açıkladı. 
   Başbakan Yardımcısı Mehmet Ali Şahin, Uzlaştırma Kurulu'nun hazırladığı raporun kabul edemeyeceklerini belirterek, "Ne para ne kaynak var. Bu rapor, kendi içinde çelişiyor. Türkiye gerçeklerinden bihaber hazırlanmış bir rapor. Tek bir maddesini dahi kabul etmiyoruz" dedi 
   
   "Olmayan verilmez" 
   Şahin, uzlaştırma kurulunun memur maaşlarına ilişkin verdiği kararın 2004 bütçesinde öngörülen personel ödeneğinin 3 katrilyon üzerinde olduğunu, bu nedenle kabul etmediklerini söyledi. Toplantıda KESK Başkanı Sami Evren, hükümetin tutumu üzerine, "1 Ekim'de demokratik hakkımızı kullanarak Meclis'e yürüyeceğiz. Üretimden gelen haklarımızı kullanacağız." diye konuştu. Şahin Evren'e, "Türkiye kanun devleti, kanunlar çerçevesinde istediğinizi yapabilirsiniz, istediğiniz yere yürüyüp eylem yapabilirsiniz" karşılığını verdi. Toplantıdan sonra bir açıklama yapan Kamu - Sen Başkanı Bircan Akyıldız ise seçim döneminin yaklaştığına değinerek hükümetin önünde çok zorlu bir sınav bulunduğunu dile getirdi. 
   Toplantıda birbirlerinin sözünü kesen Evren ve Akyıldız arasında tartışma çıktı. KESK Başkanı Evren Bakan Şahin'in yatıştırma çabalarına rağmen salondan erken ayrıldı. 
   
   
</TEXT>
</DOC>
