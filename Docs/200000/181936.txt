<DOC>
<DOCNO> 181936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sonspo06.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepeli taraftarlar "açlık grevi"nde.. 
</HEADLINE>
<TEXT>

     ''Kulübün sorunlarına sahip çıkılmadığını'' ileri süren 12 Göztepeli taraftar, ''açlık grevi'' eylemine başladı. 
     Taraftarlar adına basın açıklaması yapan Tolga Canlısoy, kulüp önündeki parka kurdukları çadırda ''açlık grevi''ne başladıklarını bildirdi. 
     Canlısoy, 78 yıllık şanlı tarihe sahip kulübün sıkıntılar yaşadığını, ''sıkıntıları aşmasında duyarsız kalan Göztepe A.Ş yönetimi, Yeni Asır ve Sabah Grubu'nu protesto etmek için'' açlık grevine başladıklarını kaydetti. 
     Canlısoy, şunları söyledi 
     ''Bu eylemde bütün camiamızı, İzmir ve İzmirli milletvekilerimizi, İzmirli işadamlarını eylemimize katılmaya ve destek vermeye davet ediyoruz. Yeni Asır ve Sabah Grubu'nu, üzerine düşeni yapıp Göztepemiz'i aldığı gibi borçsuz bırakmaya ve verdiği sözleri tutmaya çağırıyoruz.'' Taraftarların her zaman ''cefakar'' olduğunu, Göztepe'nin amatör kümede bile mücadele etmesinde yanında olacaklarını dile getiren Canlısoy, Göztepe Kulübü Derneği Başkanı İskender Tuğsuz'a camianın destek vermesini istedi. 
     Eylemci taraftarlar, sorunlarına sahip çıkılıncaya dek açlık grevini sürdüreceklerini bildirdiler. 
     
</TEXT>
</DOC>
