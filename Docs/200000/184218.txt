<DOC>
<DOCNO> 184218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/siyaset/siy01.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Uzan ifade verdi 
</HEADLINE>
<TEXT>

      ESRA ALUS 

   
   GP lideri Başkanı Cem Uzan, Musiki Eserleri Sahipleri Meslek Birliği'nin şik yeti üzerine Star TV ve Süper FM yöneticileri hakkında açılan telif hakkı davası kapsamında ifade vermek için dün İstanbul Adliyesi'ne geldi. 2000 ve 2001'de Star TV ve Süper FM'de yayımlanan müzik eserlerinin telif haklarının ödenmeyerek Fikir ve Sanat Eserleri Kanunu'na aykırı davranıldığı iddiasıyla Fikri ve Sınai Haklar Ceza Mahkemesi'nde 5 dakika ifade veren Uzan, soruları yanıtlamadan adliyeden ayrıldı. Uzan'ın ifadesinde, Star TV ve Süper FM'in yönetim kurullarında bulunmadığını söylediği öğrenildi. 
   
   Star'a 'İmar Bankası' soruşturması    ERDAL KILINÇ İstanbul 

   İmar Bankası soruşturması kapsamında Uzan Grubu'na bağlı şirketlerin hisse devirleriyle ilgili çalışanların ifadelerini almayı sürdüren polis, dün de Star TV İcra Kurulu Üyesi Cem Şaşmaz ve Adanaspor Kulübü Başkanı Çağdaş Ergin'in de aralarında bulunduğu 18 kişinin ifadesine başvurdu. Şişli Savcısı Mecit Ceylan'ın talimatı üzerine, Şaşmaz 1.5 saat ifade verdi. Star TV'nin hisse devirleriyle ilgili tanık sıfatıyla ifade verdiğini belirten Şaşmaz, "10 yıldan beri bu şirkette çalışıyorum. Herhangi bir usulsüzlük görmedim" dedi. Uzanlar hakkında, İmar Bankası'na el konulduktan sonra 100'e yakın şirketin eski tarihlerde satışı yapılmış gibi göstererek mal kaçırdığı yönünde de soruşturma yürütülüyor. Bu kapsamda Uzan Grubu çalışanları ile devredilen şirketlerin sahibi ve ortağı görülen kişilerin ifadeleri alınıyor. 
   
   
</TEXT>
</DOC>
