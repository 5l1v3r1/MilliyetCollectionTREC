<DOC>
<DOCNO> 158668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sondun13.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta silah satıcılarının sayısı arttı 
</HEADLINE>
<TEXT>

     Amerikan kuvvetlerinin Irak'ın başkenti Bağdat'a girmesinin ardından, kentte yasa dışı silah satıcılarının sayısında büyük artış görüldü. 
     Saddam Hüseyin yönetimi döneminde, emniyetten izin alınmasının ardından silah satılabiliyordu. Ancak, koalisyon kuvvetlerinin kente girmesinden sonra durum değişti ve savaş sırasında yağmalanan cephaneliklerden alınan hafif ve ağır silahlarla el bombalarının da yasa dışı satışı kolaylaştı. 
     Bağdat'ın çeşitli yerlerinde yağmacılar tarafından kurulan pazar yerlerinde, her türlü silahın en ucuz fiyatla satın alınması mümkün. Bu yerlerde, silah dışındaki mallar da ucuza satılıyor. 
     Koalisyon kuvvetleri, Iraklıların ellerindeki silahları teslim etmeleri için merkezleri açmaya karar vermişti. Silahlarını teslim etmeyenlerin tutuklanacağı ve yargılanacağı bildirildi. 
     Silah satışlarının artmasıyla Bağdat'ta, güvenliğin kaybolduğu, kargaşa ve cinayetlerin arttığı belirtiliyor. 
     Bu arada, Saddam Hüseyin yönetiminin serbest bıraktığı, cinayetten mahkum olan 400 kişi yeniden tutuklandı. 
     Savaş başlamadan birkaç hafta önce Saddam Hüseyin tarafından serbest bırakılan 400 mahkumun, Amerikalılar ve yerel Irak polisi tarafından yeniden tutuklandığı bildirildi. 
     Bağdat'ta yayımlanan El Zaman gazetesine demeç veren bir yerel polis, bu mahkumların cezalarını çekmeden eski yönetim tarafından serbest bırakıldığını belirtti. Serbest bırakılan bu mahkumların, kentin koalisyon güçlerinin eline geçmesinin ardından yağma ve hırsızlık eylemlerine katıldığı kaydedildi. 
     
</TEXT>
</DOC>
