<DOC>
<DOCNO> 194574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/soneko16.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sayısal Loto'da 1,8 trilyonu, asgari ücretli işçi kazandı 
</HEADLINE>
<TEXT>

     Sayısal Loto'nun 365. haftasında 6 rakamını bilen talihli, 1 trilyon 780 milyar 720 milyon 250 bin lira kazandı. 
     İsminin açıklanmasını istemeyen talihlinin, Mersin'in Anamur ilçesinde asgari ücretle çalışan bir işçi olduğu belirtildi. 
     Talihli adına ikramiye çekini Anamur Halk Bankası Şube Müdürü Nazif Durna, Milli Piyango İdaresi Muhasebe ve Mali İşler Daire Başkanı Şener Varol'dan aldı. 
     Durna, Sayısal Loto'nun 365. hafta talihlisinin 30 yaşın altında, evli ve çocuk sahibi olduğunu söyledi. 
     Talihlinin, Sayısal Loto'yu 8 Ekim Cumartesi sabahı saat 08.30'da 2 kolon olarak ''sen seç'' makinesine oynattığını ve 600 bin lira ödediğini belirten Durna, söz konusu ikramiyesini Halk Bankası'nda değerlendirmeyi düşündüğünü bildirdi. 
     Durna, ikramiyenin Banka'da bir yılda 460 milyar lira, bir günde ise 1 milyar 250 milyon lira faiz getireceğini sözlerine ekledi. 
     Milli Piyango İdaresi yetkilileri ise söz konusu ikramiyenin bu güne kadar verilen en büyük 2. ikramiye olduğunu belirttiler. 
     
</TEXT>
</DOC>
