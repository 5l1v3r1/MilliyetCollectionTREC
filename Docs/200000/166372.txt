<DOC>
<DOCNO> 166372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/soneko11.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ali Şahin Biz Türk-İş'e sıfır zam önermedik 
</HEADLINE>
<TEXT>

     İşçilere verileceği açıklanan "sıfır zam" tartışması tam bir komediye dönüştü. Türk-İş Başkanı Salih Kılıç, "Hükümet ilk altı ay için sıfır zam önerdi" açıklamasını yaparken Başbakan Yardımcısı Mehmet Ali Şahin, "Biz, Türk-İş yetkililerine sıfır zam önermedik" diye konuştu. 
     Kamuoyunda tartışmalara yol açan ve hükümete yönelik eleştirilere neden olan "sıfır zam" önerisi sahipsiz kaldı. Hükümetle yürütülen görüşmelerin ardından Kılıç, kendilerine ilk altı aylık dilim için sıfır zam önerildiğini açıkladı. Şahin'in dün Vakıfbank'ın "Türkiye Mikrokredi Uygulama Projesi" fonuna 50 bin dolarlık destek vermesi nedeniyle düzenlenen törende gazetecilere yaptığı, "biz işçilere sıfır zam önermedik" açıklaması ise zihinleri karıştırdı. Şahin şöyle devam etti 
     "Biz Türk - İş yetkililerine sıfır zam önermedik. 2003 yılının birinci 6 aylık dönemi ile ilgili 1 Ocak'tan itibaren kamuda çalışan işçilerin maaşlarına 6.2 oranında bir ilave yaptık. Bunu ilk 6 ayla ilgili bir artış olarak kabul etmelerini istirham ettik. Türk - İş yöneticileri bunun enflasyon farkından kaynaklanan maaşlarına bir zam olduğunu öne sürerek, sıfır zam telakki ettiler. Bu onların değerlendirmesidir. Ama biz hiçbir zaman işçilerimize ilk 6 ayla ilgili bir sıfır zam önermedik. 6.2 oranında ki bu ilk 6 ay için 265 trilyon lira eder. Bu bizim bütçemizden kamu işçilerine verildi. Biz öyle düşünüyoruz. Türk - İş yetkilileri farklı değerlendiriyor. Tekrar altını çizerek söylüyorum ki biz sıfır zam önermedik." 
     
     Orta yol bulacağız 

     Gazetecilerin, "şimdi ne yapacaksınız" sorusuna da Şahin, tarafların bir araya gelerek önerilerini yeniden gözden geçirerek orta yol bulabilecekleri yanıtını verdi. Bir gazetecinin, "ilk teklifiniz şu halde ortadan kalktı" değerlendirmesi üzerine Şahin, "Siz öyle değerlendiriyorsunuz. Benim diyeceğim bir şey yok. Bir oturalım, konuşalım ne çıkacak Ben masada görüşerek anlaşacağımıza inanıyorum" dedi. 
     Şahin, işçi ve memurların beklentilerini dikkate alarak konunun 15 Temmuz'dan önce çözüme kavuşturulması gerektiğini söyledi. 
     
</TEXT>
</DOC>
