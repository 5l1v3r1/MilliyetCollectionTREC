<DOC>
<DOCNO> 176291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sondun12.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük-Yumurtalık'ta yangın sürüyor... 
</HEADLINE>
<TEXT>

     Amerikan ordusu, önceki gün sabotaj düzenlenen Kerkük-Yumurtalık petrol boru hattında yangının devam ettiğini, ancak kontrol altında olduğunu bildirdi. 
     Binbaşı Jossyln Aberle, boru hattında kalan petrolün hala yandığını söyledi. 
     Kerkük-Yumurtalık boru hattının Baici kısmında çıkan ve söndürme çalışmaları yaklaşık 24 saat süren yangın nedeniyle sevkıyatın durdurulduğu, yangının kontrol altına alındığı bildirilmişti Bu arada Irak'taki sivil Amerikalı yönetici Paul Bremer, petrol boru hattının işlememesinin Irak'a her gün 7 milyon dolara mal olduğunu belirtti. 
     Irak Emniyet Genel Müdürü Ahmed İbrahim, Kerkük-Yumurtalık hattında petrol pompalanmasını durduran yangının bombalı saldırı sonucu çıktığını, sabotajı, belirli bir gruptan para alan komplocuların düzenlediğini söylemişti. Amerikan ordusu ise onarımın 1 ay sürebileceğini bildirmişti. 
     Körfez Savaşı'ndan sonra Birleşmiş Milletler BM kararları çerçevesinde sınırlı miktarda petrol taşıyan Kerkük-Yumurtalık ham petrol boru hattı, ABD'nin Irak'a müdahalesiyle tamamen devre dışı kalmıştı. Hattan 13 Ağustos Çarşamba günü saat 16.30'da yeniden petrol pompalanmaya başlamıştı. 
     
</TEXT>
</DOC>
