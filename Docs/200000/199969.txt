<DOC>
<DOCNO> 199969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sondun15.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'taki patlamada ABD askeri de öldü 
</HEADLINE>
<TEXT>

     Irak'ın başkenti Bağdat'ta bir alışveriş merkezinde yol ortasında meydana gelen patlamada, bir de Amerikan askerinin öldüğü bildirildi. 
     Iraklı güvenlik yetkilisi Yüzbaşı Sami Hadi, Amerikan askeri konvoyu ve yolcu minibüsünün karşıt yönlerde seyir halinde olduğu sırada meydana gelen patlamada 3 Iraklının öldüğünü, 16'sının da yaralandığını söyledi. 
     Görgü tanıkları, patlamadan sonra minibüs ve Amerikan askeri konvoyunun önündeki aracın çok ağır hasar gördüğünü, çevredeki binaların hepsinin camlarının kırıldığını, yol ortasında kan gölcükleri oluştuğunu ifade ettiler. 
     Amerikalı askeri yetkililerse patlama ve Amerikan askerinin öldüğü haberlerini araştırdıklarını söylemekle yetindiler. 
     Irak'ta ABD Başkanı George Bush'un ''büyük çaplı çatışmaların sona erdiğini'' ilan ettiği 1 mayıstan bu yana Irak'ta ölen Amerikan askerlerinin sayısı 180'i geçti. 
     
</TEXT>
</DOC>
