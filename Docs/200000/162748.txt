<DOC>
<DOCNO> 162748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sonspo13.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Cordoba bugün-yarın Beşiktaş'a imzalıyor 
</HEADLINE>
<TEXT>

     Beşiktaş Kulübü Asbaşkanı Kıvanç Oktay, geçen sezon kiralık olarak siyah-beyazlı takımda forma giyen Kolombiyalı kaleci Cordoba'nın Beşiktaş'ta kalması konusunda yaptıkları görüşmelerde son aşamaya geldiklerini söyledi. 
     Bir televizyon programına telefonla katılan ve transfer çalışmaları konusunda bilgi veren Oktay, ''Cordoba'nın Beşiktaş'ta kalması konusunda son aşamaya geldik. Bugün veya yarın konu kesinliğe kavuşacak'' dedi. 
     Oktay, Cordoba'nın kulübü Boca Juniors ile yaptıkları görüşmelerin çok iyi geçtiğini belirterek, ''Cordoba konusunda bir sorun olacağını zannetmiyorum. Anlaşma noktasına geldik. Kaleci konusunda alternatif bir isme gerek kalmadan Cordoba Beşiktaş'ta kalacak'' diye konuştu. 
     Transfer çalışmaların şu ana kadar çok iyi gittiğini vurgulayan Asbaşkan Oktay, şunları söyledi 
     ''Mühim olan böyle devam etmesi. Önümüzde Şampiyonlar Ligi ve yine lig mücadelesi var. Bu iki kulvarda başarıyla mücadele etmeye yönelik hazırlanmak gerekiyor. Takımımız zaten oturmuş bir kadroya sahip. Bir iki takviyeyle yola devam ederiz. Yabancı oyuncu konusunda da alabileceğimiz en iyi yabancı oyuncuyu almak istiyoruz. İyi araştırıp, en kalitelisini transfer etmeyi düşünüyoruz.'' Kıvanç Oktay, Hakan Şükür'ün gündemlerinde olmadığını ifade ederken, Serhat'ın transferinin de söz konusu olmadığını dile getirdi. 
     Gaziantepsporlu İbrahim Toraman konusunda kulübüyle görüşme yaptıklarını kaydeden Oktay, bu görüşmelerin sürdüğünü söyledi. 
     
     ''BEŞİKTAŞ'IN AHMET DURSUN'A İHTİYACI VAR'' 
     Son günlerde Beşiktaş'tan ayrılacağı yönünde haberler çıkan Ahmet Dursun'un durumuna da değinen Asbaşkan Oktay, ''Ahmet Dursun, Beşiktaş'ın sözleşmeli oyuncusudur. Takımımızın Ahmet Dursun'a ihtiyacı var'' dedi. 
     Kıvanç Oktay, Ahmet Dursun ile sezon içinde yeni sözleşme imzaladıklarını belirterek, ''Maalesef Ahmet Dursun'un gideceği şeklinde haberler çıktı. Beşiktaş'ın bu oyuncuya ihtiyacı var. Ancak biz sadece, 'Bu oyuncumuzu almak isteyen olursa, değerini ödeyebilecek bir takım varsa gelir alır' dedik. Bu sadece Ahmet Dursun için değil, her oyuncumuz için geçerli bir durum. Ahmet Dursun'un gönderilmesi söz konusu değil'' diyerek sözlerini tamamladı. 
     
</TEXT>
</DOC>
