<DOC>
<DOCNO> 159980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/soneko37.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Türkiye'nin kısa sürede hedeflere ulaşacağına inanıyorum 
</HEADLINE>
<TEXT>

     Koç Holding Yönetim Kurulu Başkanı Mustafa Koç, Türkiye'nin görünüşünden iyimser olduğunu belirterek, Türkiye'nin Avrupa Birliği'ne AB üyelik yolunun uzun ve zor olmasına karşın, bu hedefe birçok insanın beklentisinden daha kısa bir süre içersinde ulaşabileceğine inandığını söyledi. 
     Koç, Deutsche Bank tarafından düzenlenen ''Değişim ve Uyum Sürecinde Türkiye'' konulu toplantısında yaptığı konuşmada, Türkiye ile AB ilişkileri ile özel sektörün rolüne değindi. 
     AB ve OECD ülkelerinin 1950'li yıllardan bu yana Türkiye'nin ekonomik ve siyasi ilişkilerinde baskın bir rol oynadığını belirten Koç, Türkiye'nin bugün AB'ye tam üye olmamasına karşın küresel ekonominin bir parçası olan topluluk ile her alanda çok güçlü bir şekilde bütünleştiğini kaydetti. 
     
     DOĞRUDAN YABANCI YATIRIM VE AB 
     Türkiye'nin ihracat gelirlerinin yüzde 60'nın AB ülkelerinden geldiğini, bölgesel ithalatta da benzer tablo bulunduğunu anlatan Koç, Türkiye'ye en büyük doğrudan yabancı yatırımın AB ülkelerinin yaptığını kaydetti. 
     Türkiye'de geçen yıl gerçekleşen doğrudan yabancı yatırım içinde AB'nin payının yüzde 65 olduğunu belirten Koç, AB ülkelerinden gelen birçok firmanın Türkiye'de faaliyet gösterdiğini söyledi. 
     Koç, Almanya ve İngiltere'nin doğrudan yabancı yatırım ile teknoloji transferinde önemli bir rol oynadığını ifade etti. 
     Yaklaşık 3 milyon Türk işçisinin AB ülkelerinde çalıştığını, AB ülkelerinde Türk işçilerinin kendi işletmelerinin sahibi olduğunu, bu durumun,Türkiye ile AB arasında yatırım faaliyetleri ve ticareti arttırdığına işaret eden Koç, yılda havale yoluyla gönderilen para miktarının 3 milyar dolar düzeyinde olduğunu ifade etti. 
     
     TÜRKİYE DİNAMİK PAZAR 
     Koç, Türkiye'nin dinamik bir pazar olarak önemli bir büyüme ile uluslararası ticarette bölgesel bir merkez olma potansiyeli bulunduğunu belirten Koç, Türkiye ekonomisinin AB ekonomisi ile şimdiden bütünleştiğini, bu durumun karşılıklı faydalar sunduğunu kaydetti. 
     Türkiye'de 1991 yılından bu yana ilk kez TBMM'de üçte iki çoğunluğu olan tek parti hükümetinin olduğunu kaydeden Koç, bu durumun siyasi istikrar ile ekonomi için gerekli güç fakat gerekli kararların alınmasını kolaylaştıracağına dikkat çekerken, ''Şimdiye kadar tüm keşfettiğimiz, Ak Parti'nin kendisinin gerçekte farklı grupların oluşturduğu büyük bir koalisyon olmasıdır'' dedi. 
     
     EKONOMİK REFORMLAR 
     Türkiye'de uygulanmakta olan ekonomik program çerçevesinde uygulanan reformların AB'ye giriş ve Türk devletinin yeniden yapılandırılması için gerekli olduğuna da dikkat çeken Koç, ekonomik programın popülist yaklaşım veya sorumsuz tahriklere toleransı olamayacağını bildirdi. 
     Özel sektör olarak Türkiye'nin AB'ye üyeliğine destek verdiklerini ifade eden Koç, çalışmalarının Türkiye ile AB arasında ekonomik faaliyetlerinin artırılmasına yönelik olduğunu belirtti. 
     TÜSİAD'ın bu konuda yaptığı çalışmalar hakkında da bilgi veren Koç, TÜSİAD'ın Türkiye'nin AB'ye tam üyeliği ile istikrarı için önemli olan siyasi ve kurumsal reformuna odaklandığını söyledi. 
     Ekonomik istikrarın Türkiye'de siyasi istikrarın bir fonksiyonu olduğuna işaret eden Koç, Türkiye'nin AB'ye giriş sürecinde siyasi istikrarın boyutunun diğer ülkelere Türkiye'nin görünüşü konusunda doğru sinyaller yollayacağını bildirdi. 
     
     ''ÇOK ZAMAN YİTİRDİK 
     Koç, AB'ye tam üyeliğin Türkiye'nin ekonomik büyümesi, gelişmesi ve küresel piyasalara tam entegrasyonu açısından önemli olduğunu vurgulayarak, geçmişte AB sürecine muhalefet nedeniyle çok zaman yitirdiklerini belirtti. 
     AB'ye üyeliğin Türkler açısından sadece teknik bir konu olmadığını, 200 yıl önce başlayan ve Türkiye Cumhuriyetin kurulması ile sonuçlanan bir süreç olduğunu anlatan Koç, Türk kamuoyunun büyük ölçüde bu projeye destek verdiğini bildirdi. 
     Koç, konuşmasında dünyanın medeniyetler çatışmasından endişe ettiğine de değinerek, Türkiye'nin burada tarihsel bir rol oynayabileceğini söyledi Mustafa Koç, batı çizgisinde tümüyle modern ve AB'ye üye olmuş bir Türkiye'nin başarısının dünyaya İslam, demokrasi ve özgürlüğün tümüyle birbirine uygun olduğu yolunda mesaj yollayacağını sözlerine ekledi. 
     
</TEXT>
</DOC>
