<DOC>
<DOCNO> 192836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sonspo08.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep dört köşe... 
</HEADLINE>
<TEXT>

     Zorlu rakibi Ankaragücü'nü deplasmanda 4-1'lik farklı skorla yenmeyi başaran Gaziantepspor'da, mutluluk rüzgarları esiyor. 
     Beşiktaş'a farklı skorla yenildikten sonra deplasmanda Ankaragücü'nü yenmeyi başaran kırmızı-siyahlı futbolcular, hatalarını telafi edip, kendilerini yönetime, teknik heyete ve taraftara affettirdi. 
     Gaziantepspor Kulübü Basın Sözcüsü Akif Ekici, mutlak galibiyet için hazırlandıkları Ankaragücü karşısında çok iyi mücadele edip hakettikleri 3 puanı 4 güzel gol atarak almayı başardıklarını söyledi. 
     Beşiktaş yenilgisinin moralleri bozmuş olmasına karşın, bu maçın şokunu üzerlerinden çabuk atmasını bildiklerini ifade eden Ekici, şöyle konuştu 
     ''Beşiktaş maçı sonrasında, teknik heyetimiz ve futbolcular, Ankaragücü maçı hazırlıklarına başladılar. Hedef, Beşiktaş maçını telafi etmek için mutlaka deplasmandan puanla dönmekti. Maç öncesinde tüm hesaplar galibiyete yönelikti. Teknik heyet ve futbolcularımız, adeta galibiyete şartlanmış olarak sahaya çıktı. 
     Nitekim maça iyi başlayan taraf Gaziantepspor oldu. Çok yüksek tempoyla oynanan karşılaşmada, genç ve dinamik futbolcularımız, güçlerini ortaya koyup sonuca gitmeyi başardılar. Yüksek tempoda yapılan karşılaşmada çok gol pozisyonu bulduk. Bu pozisyonlardan 4'ünü gole çevirdik. Birçok gol pozisyonundan da yararlanamadık. Skor daha farklı olabilirdi. 90 dakika boyunca çok iyi mücadele edip zorlu deplasmandan 3 puan alan futbolcularımı kutluyorum.'' Ankaragücü galibiyetiyle birlikte yeniden galibiyet serisine başlayacaklarını kaydeden Ekici, şöyle devam etti 
     ''5 haftalık galibiyet serisi, Beşiktaş yenilgisiyle kesintiye uğradı. Şimdi Ankaragücü'nün yenerek, yeniden galibiyet serisine başlamak istiyoruz. Gaziantepspor, hem kendi sahasında, hem de deplasman maçlarında güzel futbol oynayıp, galip gelebilmenin mücadelesini veriyor. Genç ve dinamik bir kadroya sahibiz. 
     Şu ana kadar almış olduğumuz sonuçlar, başarımızın tesadüfi olmadığını ortaya kaydu. Artık deplasman maçlarında da rakiplerin korktuğu bir takım haline geldik. Her maça galibiyet için hazırlanıyoruz. İlerleyen haftalarda galibiyet serisini sürdürüp, daha büyük başarılara imza atmak istiyoruz. Bu arada UEFA Kupası'nda da iddialıyız. Hedefimiz, hem ligde başarılı olmak hem de Avrupa'da Türk futbolunu başarıyla temsil etmek.'' 
     
</TEXT>
</DOC>
