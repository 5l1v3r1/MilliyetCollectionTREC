<DOC>
<DOCNO> 163448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sondun22.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den kitle imha silahlarına karşı askeri seçeneklere yeşil ışık 
</HEADLINE>
<TEXT>

     AB Konseyi, kitle imha silahlarının yayılmasına karşı mücadele edilirken, siyaset ve diplomasinin etkili olmadığı yerde askeri girişimlerde de bulunulmasına yeşil ışık yaktı. 
     Lüksemburg'da aylık olağan toplantılarını yapan AB dışişleri bakanları, nükleer, biyolojik ve kimyasal kitle imha silahlarının yayılmasına karşı izlenecek tavrı ve İran ile ilişkileri ele aldılar. 
     ABD'nin istediği mesajları vermeye özen gösterdikleri dikkat çeken AB bakanları, ilk defa, kitle imha silahlarını edinmeye çalışan devletlere ve terörist gruplara karşı askeri girişimde bulunulması olasılığını kabul ederek, belgelere soktular. 
     Bakanlar, AB stratejisini belirlerken, ''siyasi diyalog ve diplomatik baskıların etkili olmadığı durumlarda'', BM kararları doğrultusunda askeri güç kullanılabileceğini ifade ettiler. 
     AB Konseyi'nin bu yaklaşımının, Irak krizinden beri ABD ile yaşanan gerginliğe son verme çabaları çerçevesinde görüldüğü belirtiliyor. 
     Konsey, AB ile İran arasındaki ilişkilerin gelişmesini de, Washington'un uyarılarıyla frenliyor ve Tahran'a baskıyı artırıyor. 
     İran ile siyasi ve ticari ilişkilerini geliştirmeden önce, bu ülkenin nükleer programlarının sivil amaçlı olduğunun garantisini isteyen AB, Tahran'ın, nükleer silahların yayılmasına karşı imzalanan anlaşmanın ek protokolünü de onaylaması koşulunu gündeme getiriyor. 
     Bu koşul, nükleer silah arayışlarını sürdürdüğü düşünülen İran'a gözlemci ve müfettiş gönderilmesinin yollarını açmayı hedefliyor. 
     
</TEXT>
</DOC>
