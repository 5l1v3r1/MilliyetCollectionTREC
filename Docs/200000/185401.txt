<DOC>
<DOCNO> 185401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sontur35.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP Genel Başkanı Ağar "Kimse bize demokrasi dersi veremez 
</HEADLINE>
<TEXT>

     DYP Genel Başkanı Mehmet Ağar, Yargıtay'ın DEHAP kararıyla ilgili olarak, herkesin, soğukkanlılıkla, Yüksek Seçim Kurulu'nun YSK bundan sonraki süreçte rahat çalışmasını sağlamakla yükümlü olduğunu söyledi. 
     Ağar, gazetecilere, Celal Bayar Köşkü'nde, Yargıtay'ın DEHAP eski yöneticileri hakkında verdiği karara ilişkin açıklamalarda bulundu. 
     Bu süreci kendilerinin değil, Yargıtay Cumhuriyet Başsavcılığı'nın başlattığını belirten Ağar, süreç bu noktaya gelene kadar konuyu soğukkanlılık içerisinde takip ettiklerini belirtti. 
     Bazı çevrelerin yoğun telaş ve panik içerisinde olduğunu gördüklerini ifade eden Ağar, Türkiye'nin hukuk devleti olduğunu, bu Yargıtay kararı çerçevesinde, milletin hakkını ve hukukunu demokrasi şartlarında izlemenin görevleri olduğunu anlattı. 
     Ağar, partinin hukukunu koruma konusunda genel başkan olarak kendisine ve parti yöneticilerine düşen görevler bulunduğunu, bu görevleri de eksiksiz şekilde yerine getireceklerini dile getirdi. 
     
     ''HUKUK YA VARDIR YA YOKTUR'' 
     DYP Lideri Ağar, 57 yıllık demokrasi misyonunun sahibi olduklarını ve milli iradenin üstünlüğü dışında hiçbir gücü tanımadıklarını kaydederek, şunları söyledi 
     ''Türkiye'de Yargıtay kararları, mahkeme kararlarının yok farz edilir, yok yerine sayılır hale gelmesi, bir çıkmaz sokak, çıkmaz yoldur. Kimse bu yola girmeye heveslenmemelidir. 
     YSK'nın referansı, mutlaka hukuk ve sadece hukuktur. Hukuk dışı olay ve faktörler, yargı kurullarını, yüksek hakem kurullarını kesinlikle ilgilendirmez. Birtakım kaos ve kriz laflarıyla meseleyi bulandırmak, meseleyi hukukun dışına çıkarmak, hiç kimsenin hakkı değildir. Türkiye'de hukuk ya vardır ya yoktur. Birtakım nasihatlarda ve yorumlarda bulunanlar, kısa bir süre önce yapılan Siirt seçimlerinin hangi şartlarda yapıldığını akıllarından çıkarmamalıdırlar.'' 
     
     ''KİMSE BİZE DEMOKRASİ DERSİ VEREMEZ'' 
     Ağar, millete gitmekte hiçbir sıkıntısı bulunmadığını, bu nedenle kimsenin kendilerine demokrasi dersi veremeyeceğini vurguladı. 
     Herkesin, soğukkanlılıkla, YSK'nın bundan sonraki süreçte rahat çalışmasını sağlamakla yükümlü olduğunu söyleyen Ağar, devlet makamlarında bulunanların, bu süreçte hukukun tecelli etmesi konusunda hassasiyet göstermeleri gerektiğini kaydetti. 
     Partisinin hukuk komisyonunun bu konuda gerekli değerlendirmeyi yaptığını belirten Ağar, DYP Başkanlık Divanı'nın, genişletilmiş olarak bu akşam toplanacağını belirterek, ''Toplantıda YSK'ya ne şekilde müracaat edeceğimiz konusunda kesin kararımızı oluşturacağız'' dedi. 
     
     ''HER ŞEKİLDE, HER SEÇİME HAZIRIZ'' 
     Ağar, DYP'nin, her dönemde, her şekilde ve her seçime hazırlıklı olduğunu ifade ederek, kimsenin milleti seçimle tehdit etmemesi gerektiğini kaydetti. Ağar, demokrasinin ilacı ve aracının seçim olduğunu söyledi. 
     Bir gazetecinin, YSK'ya başvurunun, seçimlerin iptali yönünde mi, yoksa DEHAP oylarının iptal edilerek barajın yeniden değerlendirilmesi yönünde mi olacağını sorması üzerine, Ağar, konunun, bu akşam toplanacak Başkanlık Divanı'ndan sonra netleşeceğini bildirdi. Ağar, bir soruyu yanıtlarken de, YSK'nın siyasi bir makam değil, yüksek hakem kurulu niteliğinde olduğunu vurguladı. 
     Bir gazetecinin, ''Başvuruyu yarın yapacak mısınız '' sorusunu Ağar, ''Akşam karar çıkarsa yarın yapabiliriz'' diye yanıtladı. 
     
</TEXT>
</DOC>
