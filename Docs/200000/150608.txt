<DOC>
<DOCNO> 150608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/siyaset/siy02.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanla alındı, masada gitti 
</HEADLINE>
<TEXT>

     Kıbrıs Rum kesiminin AB ile katılım anlaşmasını imzalaması, KKTC basınında da manşetten verildi. Kıbrıs Rum kesiminin "Kıbrıs Cumhuriyeti" olarak tüm Kıbrıs adına imza attığına dikkat çeken gazeteler, Rumların 16 Nisan'ı bayram olarak kutladığını, bugünün Kıbrıslı Türkler içinse burukluk olduğunu yazdı. 
     Gazeteler, Rumların AB rüyasını Atina'daki tarihi törenle gerçekleştirdiğini belirtti. 
     KKTC'nin 62 yıllık gazetesi Halkın Sesi, Türkçe ve İngilizce olarak "AB, utanmalısın" başlığını kullandı. 
     Kıbrıs gazetesi, "Güney'de Avrupa Birliği coşkusu... Kıbrıs Türkü buruk... Ve Rumlar imzayı attı" başlığını attı. 
     KKTC gazetelerinden Vatan, "Avrupa Birliği'nden 16 Nisan ayıbı" Afrika "Kanla alındı, masada gitti" Ortam, "Kıbrıs AB'ye girdi, bağnazlık iflas etti" Kıbrıslı, "Yeni dönem" Yenidüzen "Kaldık el elde, baş başta", Yeni Çizgi, "Aykırı" Volkan, "Denktaş KKTC o tanıdıkları Kıbrıs'ın bir parçası değildir" başlıklarını kullandı. 
     
'Helenizm için büyük gün'      ATİNA Milliyet 

     Güney Kıbrıs'ın AB'ye üyelik anlaşmasını imzalaması Yunan ve Kıbrıs Rum basınında bayram havası yaratırken, KKTC gazeteleri haberlerini buruk bir atmosfer içinde yansıttı. 
     Rum ve Yunan medyası, imza töreninin yapıldığı 16 Nisan'ın Rumlar ve Helenizm için "büyük", Türkiye için ise "kara gün" olduğunu ileri sürdü. 
     
     Ey tatlı bahar 
     AB üyeliğini Rumlar için başarı olarak yorumlayan Rum Politis gazetesi "Ey tatlı bahar" manşetini kullandı. Simerini gazetesi de, "Avrupa'da güneş ilk defa Kıbrıs'tan doğdu. Avrupa'nın sınırları artık Kıbrıs'tan başlıyor. Vizyon gerçekleşti. AB'de iki devlet, iki oy, tek dil, tek din, tek ses var" dedi. 
     Yunan gazeteleri de coşkulu başlıklarla okuyucularının karşısına çıktı. To Vima, "Türkiye Atina'da verilen partiyi ekranlardan izledi. Bundan sonra verilecek AB partilerini yine ekrandan izleyip izlemeyeceği ise kendi sorunu. Türkiye AB'nin gözünde ABD'nin Truva atı, ABD'nin gözünde de fazla güvenilir olmayan bir müzakereci" dedi. 
     Etnos, Dışişleri Bakanı Abdullah Gül ile KKTC Cumhurbaşkanı Rauf Denktaş'ı "Günün out"ları seçti. Elefterotipia, "Atina'da Kıbrıs Rum Kesimi'nin AB üyeliği anlaşması imzalandığı sırada 26 Türk savaş uçağı Ege'de ihlallerde bulundu" dedi. Kathimerini, Yunanistan'ın koyduğu bahsi kazandığını, buna karşı Avrupa'daki gelişmelerin dışında kalan Türkiye'nin zor durumda bulunduğunu savundu. 
     


SİYASET 




















</TEXT>
</DOC>
