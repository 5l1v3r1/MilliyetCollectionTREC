<DOC>
<DOCNO> 184484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/yasam/yas02.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bas bas kurşunu misafir kadına 
</HEADLINE>
<TEXT>

   Evlerinde karısıyla tartışan misafir kadını ayağından vuran türkücü Oğuz Yılmaz, kendini şöyle savundu 'Dedemden kalma silahı temizlerken, ateş aldı...' 
      ANKARA Milliyet 
   
   Gördün mü, Bas Bas Paraları Leyla'ya, Çekirge gibi türkülerle tanınan halk müziği sanatçısı Oğuz Yılmaz Sincanlı Oğuz , evinde eşiyle tartışan Birsen Yıldız'ı tabancayla ayağından vurarak yaraladı. Yıldız ayakta tedavi edilirken, mahkemeye çıkarılan Yılmaz, tutuksuz yargılanmak üzere serbest bırakıldı. 
   İddialara göre olay şöyle gelişti Birsen Yıldız, eşi ve kız kardeşi, önceki akşam Yılmazlar'ın Çankaya Parkevleri'ndeki evine ziyarete geldi. Emniyet kayıtlarına göre, Yılmaz'ın eşi ile yakın arkadaşı Yıldız arasında "kıskançlık ve aldatma" yüzünden tartışma çıktı. 
   Tartışmanın büyümesi üzerine tarafları uyaran Yılmaz, araya girip iki kadını sakinleştirmek isterken olay büyüdü. Bunun üzerine Oğuz Yılmaz, ruhsatsız tabancasıyla üç el ateş etti ve kurşunlardan biri Yıldız'ın ayağına isabet etti. 
   
   'Silah dedemden kalma' 
   Olayın polise yansımasının ardından Numune Hastanesi'ne götürülen Birsen Yıldız ayakta tedavi edilerek taburcu edildi. Oğuz Yılmaz ise, Cinayet Masası dedektifleri tarafından gözaltına alınarak Ankara Emniyet Müdürlüğü'ne götürüldü. Muayenesinde 64 promil alkollü olduğu ortaya çıkan Yılmaz'ın evinde yapılan aramada da tabancanın yanı sıra dokuz mermi bulundu. 
   İfadesinde ısrarla aile içi tartışma yaşandığını söyleyen Oğuz Yılmaz, silahın da dedesinden miras kaldığını öne sürdü. Sorgusunun ardından dün kelepçesiz halde savcılığa çıkarılan Yılmaz'ın adliyeye gelişinde korumalarının bulunması dikkati çekti. 
   Dosyayı inceleyen savcı, olayda şik yetçi olmaması nedeniyle Yılmaz'ı tutuksuz yargılanmak üzere serbest bıraktı. Yılmaz, savcılık ifadesinde ise silahını temizlediği sırada ateş aldığını öne sürdü. 
   
   
</TEXT>
</DOC>
