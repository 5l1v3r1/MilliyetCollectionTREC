<DOC>
<DOCNO> 158034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/soneko29.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bu ay üretim ve dağıtım tesisleri özelleştirme kapsamına alınacak" 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, ''SPK-BDDK birleşmesinin bürokratik hantal yapıyı daha da ağırlaştıracağını düşünüyorum'' dedi. 
     Cansızlar, ''Bağımsız Düzenleyici Kurumlar'' seminerinde yaptığı konuşmada, bağımsız kurul kavramına kendisinin karşı olduğunu, onun yerine özerk kurum demek gerektiğini belirtti. 
     Kurullarla ilgili tartışmaların genelde özerk kurumların karar alma süreçleri, bütçeleri, personel atamaları, maaşları, denetimleri , özerklikleri ve hesap verilebilirliklerine ilişkin yapılanmalar üzerine yoğunlaştığını ifade eden Cansızlar, ''görüşler genellikle bu kurullara ilişkin bir çerçeve kanununun olmayışı, standart yokluğu, yeterince denetlenmedikleri ve kurul üyeliklerine atamaların isabetli olmadığı gibi kurumsal oluşuma yönelik görüş ve öneriler üzerine oldu'' dedi. 
     
     TEK ÇATI ALTINDA TOPLANMASI 
     TÜSİAD'ın Raporu'nda bazı sektörlerin tek çatı altında birleştirilmesinin ifade edildiğini de belirten Cansızlar, şöyle devam etti 
     ''Sermaye Piyasası, BDDK ve sigortacılık sektörünün tek çatı altında birleşmesi, özellikle bu üç kuruluşun bir arada olmasının beraberinde bir hantallığı getireceğini tahmin ediyorum. Böylesi bir hantal yapının, kamu reform hazırlıkları ile işlemlerin ve bürokrasinin azaltılması konusunda yapılan çalışmalara, bu amaca hizmet edebileceğini düşünmüyorum. 
     SPK-BDDK birleşmesinin, bürokratik hantal yapıyı daha da ağırlaştıracağını düşünüyorum. Ayrıca hem esneklik ve yeniliklere adaptasyon konusunda da bazı sıkıntılar olacağını tahmin ediyorum. 
     Bankacılık, kamunun borçlanma gereğinin yüksek olması nedeni ve devlet kağıtlarının bankaların portföylerinde büyük miktarda tutulduğu dikkate alındığında, dominant bir yapı olarak karşımıza çıkmaktadır. 
     Böylesi bir birleşme, sigortacılık, BDDK ve SPK birleşmesi olduğu takdirde, yine böylesi gelişmişlik düzeyi aynı olmayan üç ayrı kuruluşun bir araya gelmesi gibi bir sıkıntı olacaktır ve burada çıkar çatışmaları içinde olunacağını tahmin etmekteyim. Bankacılık bilgi ve uzmanlık gerektiren iki ayrı konudur. Bu konuda da dikkatli olmak lazım.'' Son günlerde gündeme getirilen bir başka konunun da aracı kurumların bankalar yolu ile denetlenmesi olduğunu belirten Cansızlar, bu konuda oldukça yanlış bir algılama olduğunu, ihtisas alanına sahip olan kurumların kendi has alanları ile ilgili konularda denetim yapmalarının daha kolay olacağını bildirdi. 
     Cansızlar, ''sermaye piyasası olarak özerkliği biz devletin içinde devlet olarak algılamıyoruz. Denetim mekanizmalarından kurtulmak olarak algılamıyoruz. Her türlü denetime açık olduğumuzu, şeffaflığı, hesap vermeyi en temel ilkesi olarak benimsedik'' şeklinde konuştu. 
     Özerkliği zedelememek koşulu ile, belli çerçeve standartlarının getirilmesi, üyelerin atamalarında liyakatın benimsenmesi gibi konularda çerçeve tasarısının olması gerektiğine inandıklarını da vurgulayan Cansızlar, şöyle devam etti 
     ''Kurul ile kurum ayrımının kesin olarak yapılması gerekir. Aksi halde atamalarda kurul üyelerinin kontenjanlarla alındığını duyuyoruz, bu olacak şey değil. Kurum-Kurul ayrılmalı. Böylesi kontenjan verilmesi de sakıncalı. Mutlaka yargı kesiminden de bir üye buralarda olmalı. Yargıdan, üniversiteden bir kişinin atanmasında yarar var, her bakanlığa kontenjan verdiğinizde çıkar çatışmaları daha farklılaşıyor. Bakanlar Kurulunun bu kurul üyelerini bir çırpıda atamasında büyük yarar var. Kurul üyelerinin mesailerinin de dikkate alınması lazım. Mesailerin full-tıme olduğu bir iştir bu. Kararlarda çekimser oy kullanılmaması gerekir, ya red ya kabul olmalıdır. Kurulların uyacakları mevzuatların da belirlenmesi lazım, yeknesaklık olması gerekir bunlarda. Denetim konusunda ise kurulların Sayıştay'ın mutlak surette denetimin ihtiyacı var.'' 
     
     EPDK BAŞKANI 
     Enerji Piyasası Düzenleme Kurulu Başkanı Yusuf Günay da elektrik üretim, dağıtım ve ticaretinden devletin artık vazgeçtiği bir döneme girildiğini belirterek, ''bu ay itibarıyla üretim ve dağıtım tesisleri özelleştirme portföyüne alınacak ve bu yıl sonuna kadar da üretim ve dağıtım tesislerinin özelleştirilmesi ihalesine çıkılacak. Bu önemli bir adım'' dedi. 
     Günay, Seminerde yaptığı konuşmada, Kurulla ilgili bilgi verdi. 
     Bağımsız kurul ifadesine kendisinin de karşı olduğunu bildiren Günay, bağımsızlığın kurul üyeleri için karar alma sürecinde geçerli olduğunun söylenebileceğini kaydetti. 
     Günay, bu ay sonunda çalışmaları tamamlayarak, 1 Temmuz'da bölgesel tarifeye geçmeyi planladıklarını da belirterek, şu bilgileri verdi ''Bölgesel tarife konusu gerçekten Türkiye'de serbest piyasa uygulamasında ciddi işlerden birisidir. Bu konuda çalışmalarımızı Bakanlar Kurulu'na arz edeceğiz. 1 Ocak 2004 tarihinde de Serbest Piyasa Kanunu uygulanması gereği, gerçek fiyatlandırma dönemine geçmiş olacağız. Denetleme konusunda ise şu an kurulların denetimsiz olduğu gibi bir kanı var, bu doğru değil. Bütün kurullar Başbakanlık Müfettişi koordinatörlüğünde, Yüksek Denetleme Kurulu ve Maliye Müfettişlerinden oluşan komisyonca denetlenmektedir.'' Günay, Kurul üyelerinin aldığı ücretler noktasında yanlış bir anlama olduğunu, medyada zaman zaman Kurulların maaşlarının Başbakanlık Müsteşarının maaşı ile sınırlandırılacağı konusunun yer aldığını söyledi. Günay, ''Eğer Başbakanlık Müsteşarının maaşı ile sınırlandırılırsa maaşlarımızda artış olur, bunu da arz ederim'' dedi. 
     
</TEXT>
</DOC>
