<DOC>
<DOCNO> 198171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sondun33.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Loizidu kararı 1 hafta daha ertelendi 
</HEADLINE>
<TEXT>

     Avrupa Konseyi'nin büyükelçiler düzeyinde toplanan delegeler komitesi, Titiana Loizidu davasıyla ilgili bugün açıklaması beklenen kararını haftaya erteledi. 
     Delegeler komitesinde bugün yapılan toplantıda, taraflar arasındaki görüş ayrılıkları giderilemediği gerekçesiyle konunun gelecek hafta görüşülmesi kararlaştırıldı. 
     Komite, geçen hafta yaptığı toplantılarda, Avrupa İnsan Hakları Mahkemesi'nin AİHM , Loizidu'ya tazminat ödenmesini öngören kararını yerine getirmesi için Türkiye'ye son kez bir hafta ek süre vermişti. 
     Maddi tazminatı ödemeye hazır olduğunu belirten Türkiye, AİHM'nin, Loizidu'nun evine ve topraklarına geri dönmesinin garantiye alınmasını talep eden genel hükmüyle ilgili olarak, uygulamanın 2005 yılı sonundan itibaren yapılacak öneriler doğrultusunda ele alınmasında ısrar ediyor. 
     Türkiye, AB tam üyelik müzakereleri ve Kıbrıs'la ilgili herhangi bir bağlantının kurulmaması için AİHM kararında yer alan genel hükmün uygulanması konusunun dondurulmasını isterken, Yunanistan ve Rum kesimi buna karşı çıkıyor. 
     Delegeler komitesi, ay başında aldığı ara kararda, en son 19 Kasım tarihine kadar Türkiye'nin AİHM kararının gereğini yerine getirmesini istemiş, aksi takdirde Ankara aleyhine bu dizi önlemlere başvuracağı uyarısında bulunmuştu. 
     AİHM, 1996 yılında aldığı kararda, Loizidu'nun, Barış Harekatı'ndan sonra Kıbrıs'ın kuzey kesiminde bulunan evine ve topraklarına geri dönmesinin engellendiği ileri sürerek açtığı davada, Türkiye'yi haksız bulmuştu. 
     
</TEXT>
</DOC>
