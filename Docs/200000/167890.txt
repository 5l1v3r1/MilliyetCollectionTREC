<DOC>
<DOCNO> 167890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sontur30.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Muğla Valisi ''Yangını söndürmek için hava gücü istiyoruz'' 
</HEADLINE>
<TEXT>

     Muğla Valisi Hüseyin Aksoy, Bodrum ve Marmaris ilçelerinde çıkan orman yangınlarını söndürme çalışmalarının sürdüğünü, hızı zaman zaman saatte 35-40 kilometreye ulaşan rüzgar ve dağlık arazinin çalışmaları olumsuz yönde etkilediğini söyledi. 
     Vali Aksoy, her iki yangının da devam ettiğini, kontrol altına alma çalışmalarında henüz başarıya ulaşılamadığını belirtti. Aksoy, ''Şiddetli rüzgar nedeniyle henüz kontrol altına alınamayan yangınlarla ilgili Orman Genel Müdürlüğü ile görüştük ve bölgedeki tüm hava gücünün yönlendirilmesini istedik'' dedi. 
     Rüzgarın hızının zaman zaman saatte 35-40 kilometreye ulaştığını belirten Aksoy, bunun da çalışmaları olumsuz etkilediğini belirtti. Hüseyin Aksoy, Marmaris'te Orhaniye ve Keçibükü köylerinin bazı mahallelerinin tedbir amacıyla boşaltıldığını, Bayır Köyü'nde ise hazır beklenildiğini bildirdi. 
     Yetkililer de, Orhaniye'deki Martı Marina civarında, çöplük alanı yakınında çıkan yangının çöplerin tutuşması sonucu meydana gelmiş olabileceğini bildirdi. 
     Yetkililer, Orhaniye ve Keçibükü köylerinin bazı mahallelerinin tedbir amacıyla Kaymakamlık talimatıyla boşaltıldığını, Bayır Köyü'nün ise alarm durumunda beklediğini, rüzgarın yön değiştirmesi halinde tehlike altına girebilecek yerlerin boşaltılacağını kaydetti. 
     Muğla Orman Bölge Müdürlüğü yetkilileri, bölgedeki tüm Orman İşletme Şeflikleri'nde birer ekibin nöbetçi olarak bırakıldığını, diğer tüm ekiplerin yangın bölgelerine kaydırıldığını bildirdi. 
     Bu arada, Hisarönü Köyü civarında karayolu ulaşımının durdurulduğu ve araçların bekletildiği belirtildi. 
     
     BODRUM'DAKİ YANGIN BÜYÜYOR 

     Bodrum'un Göltürkbükü Beldesi Gölköy mevkiinde başlayan yangın ise yaklaşık 30 hektarlık kızılçam ormanlık alanda etkisini sürdürüyor. 
     Yangının rüzgarın da etkisiyle hızla büyüdüğünü belirten Orman Bölge Müdürlüğü yetkilileri, yerleşim yerlerinden uzak olan yangının Antalya'dan 2 uçakla söndürülmeye çalışıldığını, İzmir'den 2 uçak istendiğini kaydetti. 
     Rüzgarın batı ve kuzey yönlerden sert estiğini belirten yetkililer, Denizli'den de helikopter istendiğini kaydetti. 
     
</TEXT>
</DOC>
