<DOC>
<DOCNO> 193756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/soneko15.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TEKEL Genel Müdürü Verilen teklif TEKEL'e hakarettir 
</HEADLINE>
<TEXT>

     TEKEL Genel Müdürü Sezai Ensari, özelleştirme ihalesinde verilen tekliflerin kabul edilebilir olmadığını belirterek, ''Teklifler hem TEKEL'e hakarettir, hem Türk sigara piyasasına saygısızlıktır'' dedi. 
     Genel Müdür Ensari, TEKEL için verilen tekliflerin özelleştirme hedefi olan 4 milyar dolar rakamını aşacağını düşündüğünü, ancak verilen tekliflerin kendisini çok şaşırttığını söyledi. 
     TEKEL'in özelleştirilmesinin, özelleştirme programında bir motivasyon örneği, bir başlangıç olarak seçilmiş olabileceğini dile getiren Ensari, şöyle devam etti 
     ''Bu, önceki siyasi otoritelerin verdiği bir karardı. Şu andaki iktidar bunu devam ettirdi. Buna saygılı olmak icap eder. Ama gelen rakam, diğer kuruluşlara örnek teşkil edecek bir rakam değil ve Türkiye'ye önemli döviz girdilerini engelleyecek bir rakam. Ürettiğimiz, pazar paylarımız, markalarımız, tesislerimiz ortada. Türkiye'de TEKEL çok önemli bir kurum. TEKEL'in yarattığı vergi yönündeki katma değeri 2 milyar dolar. Bu, küçümsenecek bir rakam değil. Benim endişem hep, alan firmaların bu vergiyi ödeyip ödeyemeyeceği yönündeydi. TEKEL'in yapacağı bu vergi ödemesi bile Türkiye için çok önemli bir katkı, değerdir. Bu değeri biz artıracağız. Hem pazar payımızı, hem ödeyeceğimiz vergiyi artıracağız. Vatandaşımızı, kendi işçimizi çalıştıracağız, üreticilerimize desteği devam ettireceğiz. Bu konuda hedeflerimiz çok net. Özelleştirmenin bir şekilde yapılmaması ya da ertelenmesi durumlarına karşı, ne yapabileceğimize dair kafamda projeler vardı. Bunları yavaş yavaş, ama zamanı çok rantabl kullanarak hayata geçirmenin peşindeyiz. Ben, bu projelere ilişkin açıklamalardan çok fiili adımlar atmak istiyorum.'' 
     
     VERİLEN FİYAT KABUL EDİLEBİLİR DEĞİL 

     Sezai Ensari, TEKEL'e verilen tekliflerin kabul edilebilir olmadığını ifade ederek, ''Dünyadaki sigara pazarlarına baktığımızda, bu bence hem TEKEL'e hakarettir hem Türk sigara piyasasına saygısızlıktır. Ama TEKEL'in ne olduğunu, TEKEL'i almamakla ne kadar pişmanlık duyacaklarını pazar paylarını en yüksek seviyelerine çıkartarak zaman içinde ben ispatlayacağım'' diye konuştu. 
     Ortaya çıkan rakamları değerlendirdiğini ve bu rakamları TEKEL'in hiç haketmediğini düşündüğünü belirten Ensari, şunları söyledi 
     ''İtalya örneği var. Ben 70 milyar adet sigara üretiyorum. İtalya, 15 milyar adet sigara ürettiği pazarını 2.3 milyar Euro'ya sattı. Fas'ta da bir örnek yaşandı. Üçte birimiz kadar pazar payı bulunan Fas'ta 1.5 milyar dolara gitti. Şimdi rakamları dikkate aldığınızda, 70 milyar adet sigara üreten Türk pazarına biçilen bu değer, verilen bu fiyat bence kabul edilebilir değil.'' 
     
     BEN DE OLSAM DERHAL İHALEYİ İPTAL EDERDİM 

     Ensari, tekliflerin açıklanmasından sonra hiçbir kuruluşu ne pahasına olursa olsun değerinin altında satmayacaklarını açıklayan Özelleştirme İdaresi ve TEKEL Yönetim Kurulu Başkanı Metin Kilci'nin ''Umarım ihale komisyonu da bu yönde karar verir'' yönündeki görüşüne katıldığını dile getirerek, ''Ben de olsam hiç tartışmaya bile açmadan derhal ihaleyi iptal ederdim. Bence Özelleştirme Yüksek Kurulu'na sunulmasına gerek yok. Tabii ki sunuşu yapacaklar, bir şekilde nihai kararı Yüksek Kurul verecek. Ama eğer İhale Komisyonu'nun yetkisindeyse ben olsam bu rakamı Yüksek Kurul'a sunmam'' dedi. 
     Sezai Ensari, rantı çok yüksek olan TEKEL'in özelleştirilmesinden kamuoyu, ÖİB ve iktidarın çok umutlu olduğunu kaydederek, ''Bu, hesap meselesidir. Adamlar çarpmışlar, toplamışlar, çıkarmışlar ve demişlerdir ki Bu fiyat bizim işimize yarar. Tabii herhalde bu fiyata kolay kolay hiç kimse evet demez'' diye konuştu. 
     
     250 TRİLYON LİRA KAR HEDEFLİYORUZ 

     TEKEL'in 2002 sonu itibariyle 328 trilyon lira kar ettiğini anımsatan Ensari, Eylül ayı itibariyle 170 trilyon lira karda olduklarını belirterek, yıl sonuna kadar 250 trilyon liralık kar hedeflediklerini bildirdi. 
     Ensari, özelleştirmenin çok büyük ihtimalle gerçekleşeceği yönündeki beklentileri nedeniyle, bu yıl gereksiz yere yatırım yapıp kurumu daha fazla zarara sokmayı düşünmediklerini ifade ederek, şunları kaydetti 
     ''Bir de 2003 yılında yaptığımız zamlar, bizim maliyetlerimizi karşılamak ya da kara geçirme amacına yönelik değildi. Tamamiyle konan vergileri karşılamaya, vergi yükünü üzerimizden atmaya yönelikti. Üretimimizde fazla bir düşüş olmadı. Bunlar, tabii kar rakamının düşük olmasında etkili oldu. 
     Özelleştirmede bugünden ÖİB'nin nasıl bir yol izleyeceği, bakış açısının ne olacağı konusunda bilgim yok. Ama TEKEL Genel Müdürü olarak şunu ifade etmek isterim ki bir erteleme, bir aksilik olursa Ben TEKEL'in şaha kalkması için gereken tüm yatırımlara, tüm girişimlere, çalışmalara başlarım ve bunları hayata geçirim demiştim. Sözümün arkasındayım. Kamuoyu rahat olsun. TEKEL'in değerini düşürtmeyiz. Bundan öyle bir değer çıkar ki, daha sonra gelecek rakamlar en az bunun 3-4 katı olur. Ben bunu umut ediyorum. Ben kurumuma sahip çıkacağım. Bunu halk adına, kamuoyu adına rahatlıkla ifade ediyorum.'' 

     
</TEXT>
</DOC>
