<DOC>
<DOCNO> 177856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sontur04.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mexico City'ye Atatürk heykeli... 
</HEADLINE>
<TEXT>

     Türkiye İşveren Sendikaları Konfederasyonu TİSK tarafından yaptırılan ve Meksika'nın başkenti Mexico City'de La Reforma bulvarı üzerine konulacak Atatürk heykelinin açılışı 29 Ekim 2003'de gerçekleştirilecek. 
     Cumhuriyet'in 80. yıldönümünde gerçekleştirilecek açılış törenine Çalışma ve Sosyal Güvenlik Bakanı Murat Başesgioğlu ile Milli Savunma Bakanı Vecdi Gönül'ün de katılması bekleniyor. 
     Mexico City'de 26-27 Nisan 2000 tarihlerinde yapılan OECD nezdinde Ticaret ve Sanayi İstişari Komitesi toplantısına katılan TİSK Başkanı Refik Baydur ve Genel Sekreter Bülent Pirler, buradaki incelemelerinde dünyanın ünlü liderlerinin ve siyaset adamlarının heykellerinin kentin çeşitli yerlerine konulduğunu görerek, Türkiye Cumhuriyeti'nin kurucusu Ulu Önder Mustafa Kemal Atatürk'ün heykelinin de burada yer alması görüşünü Dışişleri Bakanlığı ve Meksikalı yetkililere iletti. 
     Görüşmelerin olumlu sonuçlanması üzerine TİSK tarafından Azeri heykeltıraş Sait Rüstem'e 3.5 metre boyunda ve yaklaşık 1.5 ton ağırlığında, elinde tuttuğu ve devrimi simgeleyen şapkasıyla figüre edilen tunç bir Atatürk heykeli yaptıran TİSK, heykeli 28 Eylül 2002 tarihinde kentin en önemli bulvarı olan La Reforma bulvarına konulmak üzere Mexico City'e gönderdi. 
     Halen Mexico City'de bulunan ve önümüzdeki günlerde La Forma bulvarına konulacak olan Atatürk heykelinin açılışı Türkiye'den bu kente gidecek bakan, bürokrat, konuklar ve Meksikalı yetkililerin katılacağı törenle Cumhuriyet'in 80. kuruluş yıldönümü olan 29 Ekim 2003'de yapılacak. 
     
</TEXT>
</DOC>
