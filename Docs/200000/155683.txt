<DOC>
<DOCNO> 155683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur23.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partisi'nin Kongresi'ne 40 bin kişinin katılması bekleniyor 
</HEADLINE>
<TEXT>

     SP Genel Başkan Yardımcısı Teoman Rıza Güneri, 11 Mayıs Pazar günü Atatürk Kapalı Spor Salonu'nda yapılacak SP Büyük Kongre'sine 40 binin üzerinde katılımcı beklediklerini bildirdi. 
     Güneri, SP Genel Merkezi'nde düzenlendiği basın toplantısında pazar günü yapılacak Kongre'ye ilişkin bilgi verdi. 
     Teşkilatlarından verilen bilgilere göre, 5 bin kişilik Atatürk Kapalı Spor Salonu'nda düzenlenecek kongreye 40 binin üzerinde katılımcı beklendiğini bildiren Güneri, ''Salondaki kalabalığımızla, heyecanımızla, coşkumuzla tüm siyasi organizasyonlar içinde en büyük organizasyon diyebileceğim bir şölen havasında kongre icra edeceğiz'' diye konuştu. 
     Güneri, 1'i kongre salonunda, 2'si de dışarıda olmak üzere 3 dev ekran, koridorlarda da 10 ''plazma ekran'' kurulacağını anlatarak, bu görüntülerin 6 kamera ve bir reji masası kanalıyla aktarılacağını söyledi. Güneri, Görüntülerin uydu kanalıyla yayınlanacağını da ifade etti. 
     Kongre süresince 750 gencin görev alacağını belirten Güneri, kongrede gösterilmek üzere Necmettin Erbakan'ı anlatan belgesel niteliğinde 8 dakikalık bir sinevizyon filminin hazırlandığını kaydetti. Güneri, ''Gerçekten tarihi belgesel niteliğinde bir film. Bu filmi hazırlarken 8 dakikaya sığdırabilmek için çok gayret sarfedildi. Çünkü saatlerce gösterilebilecek belgesel değerde görüntüler var elimizde'' dedi. 
     Kongre salonunda protokol için yaklaşık bin yer ayrıldığını söyleyen Güneri, yabancı büyükelçiliklerden, siyasi partilerden ve basın organlarından kongreye katılım için büyük ilgi olduğunu ifade etti. Güneri, sözlerini ''Türk siyasi hayatı, camiamız ve Türkiye için hayırlı bir kongre olacaktır'' diye tamamlandı. 
     
</TEXT>
</DOC>
