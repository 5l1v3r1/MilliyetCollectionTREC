<DOC>
<DOCNO> 169381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sontur20.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da okul kayıtları 18 Ağustos-14 Eylül arasında.... 
</HEADLINE>
<TEXT>

     İstanbul'da, devlet okullarının 2003-2004 öğretim yılı öğrenci kayıt-kabul takvimi belli oldu. 
     İl Milli Eğitim Müdürlüğü'nden yapılan açıklamaya göre, okul öncesi eğitim kurumlarına 18-22 Ağustos tarihleri arasında başvuruda bulunulabilecek. Bu kurumlara kesin kayıtlar ise 1-14 Eylül tarihleri arasında yapılacak. 
     İlköğretim okulları, müfredat laboratuvar okulları ve genel liselerde 18 Ağustos'a başlayacak kayıtlar da 14 Eylül'de sona erecek. 
     Noter huzurunda kura çekimiyle öğrenci alınacak etüt ve beslenme ilköğretim okullarında ön kayıtlar, 28 Temmuz-8 Ağustos tarihleri arasında gerçekleşecek. 13 Ağustos'taki kura çekiminden sonra kesin kayıtlar, 14-20 Ağustos tarihleri arasında yapılacak. 
     Yabancı dil ağırlıklı liselerin ön kayıtları da, 28 Ağustos-2 Eylül tarihleri arasında gerçekleştirilecek. Asıl listelerin 3 Eylül'de ilan edilmesinin ardından, 3-5 Eylül tarihleri arasında kesin kayıtlar, 10-11 Eylül tarihlerinde ikinci ön kayıtlar, 13-14 Eylül'de de bunların son kayıtları yapılacak. Belirtilen tarihler dışında öğrenci kayıt-kabulünün yapılmayacağı bu liselerde, açık kontenjan bulunması halinde de yeni öğrenci alımına gidilmeyecek. 
     Ticaret ve Turizm Genel Müdürlüğü'ne bağlı liselerin Anadolu türündekiler hariç ön kayıtları 18-27 Ağustos, asıl listedekilerin kayıtları ise 28 Ağustos-3 Eylül tarihleri arasında yapılacak. 
     Fen, Anadolu, Anadolu Öğretmen, Anadolu İmam hatip, Anadolu Teknik, Anadolu Meslek, Anadolu Denizcilik Meslek, Anadolu Otelcilik ve Turizm Meslek liseleri ile Validebağ Anadolu Sağlık Meslek Lisesi'ne gireceklerin kayıtları konusunda, bu okullarla ilgili 2002 Ortaöğretim Kurumları Seçme ve Yerleştirme Sınavı Kılavuzu'nun kayıtlarla ilgili bölümünde belirtilen tarihlerde konulan usul ve esaslara göre işlem gerçekleştirilecek. 
     
</TEXT>
</DOC>
