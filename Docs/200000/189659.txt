<DOC>
<DOCNO> 189659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sondun01.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya da Irak'a asker gönderiyor 
</HEADLINE>
<TEXT>

     Japonya'nın, Irak'a asker göndermeye hazırlandığı bildirildi. 
     Japonya Başbakanı Junichiro Koizumi'nin üst düzey siyaset planlayıcısı Fukushiro Nukaga, Japon televizyonu NHK'da yayınlanan bir haber programa verdiği demeçte, Irak'ın güneydoğusunda alt yapının yeniden inşasına büyük bir gereksinim olduğunu belirterek, Japonya'nın asker göndererek bu operasyonda rol almak istediğini kaydetti. 
     Nukaga, Japonya'dan başlangıçta küçük bir ekibin gönderilerek bir operasyon üssü oluşturulacağını, ardından bölgeye daha fazla asker gönderileceğini belirtti, ancak Irak'a ne zaman ve ne kadar asker gönderileceği konusuna açıklık getirmedi. 
     Japonya'da çıkan Yomiuri gazetesiyse Japonya'nın aralık ayında Kuveyt'e 3 adet C-130 tipi askeri nakliye uçağıyla 150 asker göndererek, ABD yönetimindeki askeri kuvvete malzeme sevkıyatı yapacağını duyurdu. Gazete, 550 askerden oluşan ana grubunsa 2004 yılı başında bölgeye giderek, Iraklılarla ABD ve İngiliz askerlerine su, elektrik ve tıbbi malzeme sağlayacağını belirtti. 
     Haberde, nakliye görevinin ana amacının, başkent Bağdat ve Irak'ın güneyindeki Basra kentlerine havadan malzeme ikmali yapmak olduğu kaydedildi. 
     
</TEXT>
</DOC>
