<DOC>
<DOCNO> 163614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/spor/spo01.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
OSCAR KARTAL'IN 
</HEADLINE>
<TEXT>

Beşiktaş, Boca Juniors Kulübü ile sonunda el sıkıştı, Oscar Cordoba'nın bonservisini kaptı Arjantin Kulübü yöneticileri kararlarında Kolombiyalı kalecinin önemli rol oynadığını açıkladı 
     Mutlu son 
     BEŞİKTAŞ, Oscar Cordoba için uzun süredir pazarlıkta olduğu Boca Juniors'la anlaşma sağladı ve Kolombiyalı kaleci Siyah - Beyazlı kulüpte kaldı. Arjantin Kulübü'nün yöneticileri dünkü yönetim kurulu toplantısı sonrası resmi bir açıklama yaparak Beşiktaş ile Cordoba konusunda tamamen uzlaşma sağladıklarını bildirdiler. Yapılan açıklamada, kararın alınmasında Beşiktaş'ta kalmak isteyen Cordoba'nın önemli rol oynadığı, bunun için iki tarafın da gerekli fedakarlığı gösterdiği belirtildi. 
     
     'Ayrılmayı düşünmedim' 
     BONSERVİSİ 1 milyon 600 bin dolara alınan Kolobiyalı kaleci ise Beşiktaş'la yola devam edeceği için çok mutlu olduğunu vurguladı ve "Zaten ayrılmayı hiç düşünmemiştim. Daha cazip teklifler geldi ama ben kabul etmedim" dedi. Yönetici İbrahim Altınsay, Cordoba için gereken tüm çabayı gösterdilerini ve bu çabalarının sonuçsuz kalmadığını söyledi. Hüsnü Güreli ise "Boca Juniors 2.5 milyon dolardan kapıyı açmıştı. Sıkı pazarlıklar yaptık ve bu işten 900 bin dolar karlı çıktık" diye konuştu. 
     
Koltuk kavgasıYapılması düşünülen basın ve VIP tribünü, Beşiktaş Yönetimi ile Çarşı Grubu'nun arasını açtı. Taraftarın, "Kapalı tribünü yakarız" tehdidine idareciler şu cevabı verdi "Fenerbahçe Stadı'nda mı oynayalım" 
     ORHAN YILDIRIM 

     İsyan ettiler 
     UEFA'NIN Şampiyonlar Ligi kriterleri nedeniyle BJK İnönü Stadı'na yapılması düşünülen bir dizi değişiklikler, Beşiktaş Yönetimi ile kapalı tribünde yer alan Çarşı Grubu'nun arasını açtı. Projede, basın tribünü ile VIP'in kapalı tribüne yapılacak olmasına isyan eden Siyah - Beyazlı taraftarlar, "Gerekirse kapalı tribünü yakarız. Başka bir yere yapılsın" diyerek yerlerini bırakmak istemediklerini ifade etti. 
     
     "Tepkiler anlamsız" 
     BEŞİKTAŞ Yönetimi ise bu projede geriye dönüşün olmadığını vurguladı. Basın dahil toplam 700 kişilik özel tribünün kapalı tribüne yapılmasının zorunlu olduğunu belirten Siyah - Beyazlılar, gösterilen tepkinin anlamsız olduğunu ifade etti. İdareciler, "Ya UEFA'nın bizden istediği kriterleri yerine getireceğiz, ya da Şampiyonlar Ligi maçlarımızı Fenerbahçe Stadı'nda oynayacağız" diye konuştu. 
     
Ümit ve İbrahim atağı      YURTİÇİ transferin en hızlı kulübü Beşiktaş, Adanasporlu Ümit ile Altaylı İbrahim'i de transfer etmek için çabalarını sıklaştırdı. Bonservisi, eski Fenerbahçeli yönetici Sadettin Saran'da bulunan Ümit ile her konuda anlaşmaya varan Siyah - Beyazlılar'ın, bu oyuncunun bonservisini almak için pazarlıkları sıklaştırdı. Aynı şekilde anlaşma sağlanan, ancak Altay ile sözleşmesi süren İbrahim için de görüşmeler son aşamaya geldi. 
     
'Sıra Avrupa'da'      BEŞİKTAŞ'IN eski yöneticisi Erol Kaynar ve arkadaşlarının Ortaköy'de düzenlediği şampiyonluk kutlamasına Başkan Serdar Bilgili, yönetim kurulu üyeleri ve çok sayıda davetli katıldı. Kaynar, Başkan Bilgili'ye bir plaket verirken kendilerine her zaman destek olacaklarını söyledi. 100. yıldaki şampiyonlukta en büyük faktörün birlik ve beraberlikten kaynaklandığını belirten Serdar Bilgili ise "Şimdi sıra Avrupa'da. Yönetim olarak en büyük hedefimiz Şampiyonluk Ligi'nde zirveye oynamaktır" diye konuştu. 
     
Uçar Aslanım değil Kartalım      BEŞİKTAŞ'IN şampiyonluğunda önemli katkı sağlayan Lucescu'nun yardımcısı Feyyaz Uçar, futbolcuları değişik şekilde motive ederek başarıya ulaştıklarını ifade etti. Beşiktaş Dergisi'ne konuşan Uçar, "Oyuncularımıza, haydi aslanım diye değil, haydi kartalım diyerek onları sahaya gönderiyordum. Aslında oyuncularımızı fazla motive etmeye ihtiyaç duymuyorduk. Onlar zaten Türkiye'nin en büyük kulübünde oynuyorlar" diye konuştu. 
     

</TEXT>
</DOC>
