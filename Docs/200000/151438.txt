<DOC>
<DOCNO> 151438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sontur02.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yardım için yanaşıp, çanta çaldılar... 
</HEADLINE>
<TEXT>

     İzmir'in Alsancak Semti'nde bir hırsız, yolda rahatsızlanarak yere düşen epilepsi hastasına önce yardım bahanesiyle yanaştı, sonra da çantasını çaldı. 
     Alınan bilgiye göre, Serkan Aktaş 23 , Şair Eşref Bulvarı Hocazade Camii önünde yürürken, aniden rahatsızlanarak yere yığıldı. Çevrede bulunan vatandaşların yardımına koştuğu Aktaş'ın, epilepsi hastası olduğu ve kriz geçirdiği anlaşıldı. Bir süre sonra kendisine gelen Aktaş, yardım amacıyla çevresinde toplanan kişilerden birisinin, sırt çantasını alarak uzaklaştığını fark ettiğini, fakat müdahale edemediğini anlattı. 
     Dokuz Eylül Üniversitesi'nde öğrenci olduğunu belirten Aktaş, olay yerine gelen polislere, çantasında, ders kitapları ve giysilerinin yanı sıra, 80 milyon para ile kimliklerinin bulunduğunu söyledi. 
     Ekipler, Aktaş'ın verdiği bilgiler doğrultusunda, çantayı çalan sanığı aramaya başladı. 
     Öte yandan, Pasaport Semti Halit Ziya Bulvarı'nda, O.K. 17 , otobüs duraklarında bekleyen üniversite öğrencisi Yeliz Nil Çivici'nin çantasını alarak kaçmaya başladı. Çivici'nin yardım çağrıları üzerine, çevrede bulunan vatandaşlar, kısa bir kovalamacanın ardından olayın zanlısı O.K.'yı yakaladı. 
     O.K., olay yerine gelen polisler tarafından Çocuk Şube Müdürlüğü'ne götürülürken, çanta sahibine teslim edildi. 
     





</TEXT>
</DOC>
