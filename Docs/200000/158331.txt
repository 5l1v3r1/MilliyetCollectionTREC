<DOC>
<DOCNO> 158331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/dunya/dun01.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a ambargo kalktı 
</HEADLINE>
<TEXT>

BM Güvenlik Konseyi, 13 yıldır süren ambargoyu kaldırırken, ülkenin ve petrol gelirlerinin yönetimini ABD ve İngiltere'ye bıraktı 
     SEMA EMİROĞLU New York 

     Birleşmiş Milletler BM Güvenlik Konseyi, bir aydır kapalı kapılar ardında yürütülen yoğun pazarlıkların ardından, Irak'a yaklaşık 13 yıldır uygulanan ambargoyu kaldırdı. 
     İngiltere ve İspanya ile birlikte hazırladığı 4. tasarının onaylanması için Fransa, Rusya ve Almanya'ya çeşitli tavizler veren Bush yönetimi, sonunda Konsey'in çoğunluğunun desteğini aldı. 
     Suriye'nin boykot ettiği oylamada, BM Güvenlik Konseyi'nin diğer 14 üyesi tasarı lehinde oy kullandı. 
     Irak petrol gelirlerinin ülkenin yeniden inşasında nasıl kullanılacağına karar verme yetkisini Washington ve Londra'ya bırakan karar, Irak hükümeti kuruluncaya kadar ülkeyi yönetme hakkını da Amerika ve müttefiklerine veriyor. Bu konuda belirli bir süre verilmemesinden rahatsız olan Fransa'yı tatmin etmek amacıyla, tasarıya, uygulamanın bir yıl sonra gözden geçirileceğine ilişkin bir hüküm kondu. 
     Silah ambargosu dışında her türlü ticari ve ekonomik yaptırımları kaldıran BM kararı, Kerkük - Ceyhan boru hattından akıtılan petrole karşı gıda programına 6 ay içinde son verilmesini öngörüyor. Konsey kararı, ambargonun kaldırılmasını, BM silah denetçilerinin Irak'a geri dönmesi şartına bağlamıyor ancak Rusya'nın isteği üzerine, bunun ileride gerçekleşmesi için kapıyı açık bırakıyor. 
     Kararla, şu anda BM kontrolü altında bulunan petrol gelirleri, daha önce Irak Yardım Fonu olarak adlandırılan, ancak bu kez adı Kalkınma Fonu olarak değiştirilen bir fona aktarılacak. 
     BM Genel Sekreteri Kofi Annan'ın atayacağı BM Irak Özel Temsilcisi, Amerikan makamlarının emri altına girecek ancak uluslararası danışma kuruluna karşı sorumlu olacak. 
     
Hz. Ali posterleri 'bestseller' oldu      Savaşın sona ermesinin ardından özgürlükle tanışan Irak'ın başkenti Bağdat'ta, devrik lider Saddam Hüseyin'in baskıcı rejiminde satılması yasak olan Şii imamların posterleri, şimdi rahat rahat dükk nlarda satılabiliyor. Halkın yoğun ilgisi üzerine adeta "bestseller" olan posterler arasında en fazla ilgi görenlerden biri de Hz. Ali'ye ait olanlar. 
     

</TEXT>
</DOC>
