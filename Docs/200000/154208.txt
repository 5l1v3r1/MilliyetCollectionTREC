<DOC>
<DOCNO> 154208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sondun08.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Musul'da polis işbaşı yaptı, kent çöple dolu... 
</HEADLINE>
<TEXT>

     Irak'ın kuzeyindeki Musul kentinde polis işbaşı yaptı. 
     Saddam yönetiminin iktidardan uzaklaştırılmasının ardından görevi bırakan Musul polisi, Amerikalıların isteği üzerine yeniden göreve başladı. 
     Kent merkezindeki tüm polis karakolları faaliyete geçerken, yaya ve araçlarla kent merkezinde dolaşan silahlı polisler, asayişi sağlamaya çalışıyor. 
     Polisin görevi bıraktığı dönemde Musul'da yağma olayları meydana gelmişti. 
     
     ÇÖP KENT 
     Öte yandan, belediye işçilerinin çalışmaması nedeniyle cadde ve sokaklarda biriken çöpler, çevre ve insan sağlığını tehdit ediyor. 
     Yaklaşık 20 gündür çöplerin toplanmaması nedeniyle kentin her tarafı çöple doldu. 
     Bazı caddelerde de patlayan kanalizasyonların onarılmaması nedeniyle bağırsak enfeksiyonu hastalığında artış var. 
     Hastane yetkilileri, çöplerin toplanmaması ve patlak kanalizasyon borularının bulaşıcı hastalıklarda artışa neden olacağına dikkat çekerek, kolera salgınından endişe ettiklerini söylediler. 
     
     ARTIK DÜNYAYI İZLEYEBİLİYORLAR 
     Bu arada, Saddam yönetimi döneminde çanak anten yasağı nedeniyle en fazla 2 televizyon kanalı izleyebilen Musullular, çevre ülkelerden getirilerek dükkanlarda satılmaya başlanan çanak antenlere büyük ilgi gösteriyor. 
     Çanak anten satın alan Muhammed Ubeyt, daha önce yalnızca devlete ait 2 televizyon kanalını izleyebildiklerini belirterek, ''Şimdi artık istediğim ülkenin kanalını izleyebileceğim'' dedi. 
     




</TEXT>
</DOC>
