<DOC>
<DOCNO> 172905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/siyaset/siy03.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, veto yetmezse referanduma gidecek 
</HEADLINE>
<TEXT>

   Ormanların satılması düzenlemesine, işgalcilerin ödüllendirilmesi olarak bakan Sezer, değişikliği veto edecek. Çankaya'dan "önce veto, hükümet direnirse kesinlikle referandum" rüzg rı esiyor 
      SERPİL ÇEVİKCAN 

   
   Orman niteliğini 31 Aralık 1981'den önce yitirmiş arazilerin satışını da içeren anayasa değişikliği paketi iki gündür Cumhurbaşkanı Sezer'in masasında bekliyor. Ancak kulislere yansıyan bilgiler, paketi Sezer'in veto edeceğini gösteriyor. Sezer'in milyonlarca seçmeni sandık başına taşıyacak bir referandumun sorumluluğunu hükümetin de taşıması gerektiği görüşünde olduğu kaydediliyor. 
   Köşk'e yakın kaynaklar, Sezer'in bir maddesi ayıklanarak ikinci kez vetoya olanaklı hale getirilen düzenlemede "ısrar edilmesi" halinde ikinci adımı referandumla atmaya kararlı olduğunu belirtiyorlar. Özetle rüzg r, Çankaya'dan, "önce veto, hükümet direnirse kesinlikle referandum" olarak esiyor. Sezer'in olası veto gerekçelerinin yine dikkate alınmaması halinde Türkiye'nin bir referandum yaşaması kaçınılmaz görünüyor. 
   Sezer'in mesajı, Başbakan Erdoğan'a "Karar referanduma dönüşmeden gerekli düzeltmeyi yapın" yönünde. Sezer'e göre, "ormanların işletilmesini düzenleyen maddenin" metinden çıkarılması, veto gerekçelerini ortadan kaldırmadı. Sezer'in milletvekili yaşını 25'e indiren değişikliğe ise "ayrı madde" olarak onaylayabileceği kaydediliyor. AKP'nin "paketin tümünün referanduma götürülmesi şart" yaklaşımına karşın Çankaya Köşkü'nün maddeleri ayrı ayrı değerlendirebileceği belirtiliyor. 
   
   Turizm kanununa onay 
   Bu arada Sezer, tarihi ve kültürel değerlerin yoğun olduğu yerler veya turizm potansiyeli yüksek yerlerin, Bakanlar Kurulu kararıyla "Kültür ve turizm gelişim bölgesi" ilan edilebilmesini öngören 4957 sayılı "Turizmi Teşvik Kanunu'nda Değişik-lik Yapılması Hakkında Kanun"u onayladı. 
   
   Köşk'ün gerekçeleri    Sezer'in veto gerekçeleri özetle şöyle sıralanıyor 
   Ormanlar, işgalcilerle gelişigüzel kullanılan alanlar olarak ortaya çıkmıştır. Son değişiklik ile gelir sağlanması amacıyla, eylemli duruma anayasal düzeyde yasallık kazandırılmak istenilmektedir.1974 - 83 döneminde 1.2 milyon dönüm alan, 1984 - 85 yıllarında 224 bin, 1986 - 2000 döneminde 2.5 milyon dönüm alan aynı gerekçeyle orman alanı dışına çıkartılmıştır.1990'lı yıllarda yapılan "orman sınırları dışına çıkarılmış yerlerin hak sahibi orman köylülerine satılması" uygulamalarının çıkar gruplarının yasa dışı kazanç sağlama yolu durumuna geldiği bilinmektedir.Ülkemizde, bir yerin orman niteliğini yitirmesi, insan eliyle ormanların kasten tahrip edilmesi ve bu alanların bu kişilerce işgali biçiminde gerçekleşmektedir. Orman Yasası'na göre suç olan bu eylemlere neden olan kişilere bu alanların satılması, işgalcilerin bu yerlerin yasal sahipleri olmalarına olanak tanınması, hukuk devleti ve adalet ilkesiyle bağdaşmaz.Suç işleyen kişilerin bu yolla ödüllendirilmesi ormana zarar vermeyen yasalara ve anayasaya saygılı yurttaşların devlete, hukuka ve yasalara güvenini sarsacaktır.Orman alanlarının tahribine, orman varlığının sona erdirilmesine yönelik eylemlere anayasal dayanak kazandırılması, işgale ve ormanların yağmasına süreklilik kazandıracaktır. 
   'Kızılağaçlar devlet eliyle yok ediliyor'    SELMAN EKİCİ Ankara 

   Orman Mühendisleri Odası Başkanı Salih Sönmezışık, Meclis'te kabul edilen yasayla kızılağaç ve kestaneliklerin orman alanı dışına çıkarılmasının anayasaya aykırı olduğunu savunarak, "Ormanlar devlet eliyle yok ediliyor" dedi. Anayasanın 169. maddesinin "ormanlık alanlarda daraltma yapılamaz" dediğini hatırlatan Sönmezışık, şöyle devam etti "Hükümet, ormanları koruyacağı yerde ne hikmetse ormanları daraltıyor. Türkiye'de 500 bin hektara yakın kızılağaç var. Türkiye'nin her yanı kestane ormanı ve bundan böyle orman sayılmayacak. Geriye sedir ve çam ağacı kalıyor. Bunları da orman saymazsak Türkiye'de 1 metrekare bile orman kalmaz." 
   
   
   
</TEXT>
</DOC>
