<DOC>
<DOCNO> 189321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/soneko34.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine, gelecek hafta 3 ihale düzenleyecek... 
</HEADLINE>
<TEXT>

     Hazine Müsteşarlığı, gelecek hafta, 3 ayrı devlet iç borçlanma senedi DİBS satış ihalesi düzenleyecek. 
     Hazine'den yapılan yazılı açıklamaya göre, 20 Ekim Pazartesi günü, 91 gün vadeli referans bono ihalesi gerçekleştirilecek. Valörü 22 Ekim olarak belirlenen bonoların geri ödemesi 21 Ocak 2004'te yapılacak. 
     Hazine, 21 Ekim Salı günü 2 ayrı ihale yapacak. Salı günü, 3 ayda bir değişken faiz ödemeli TL cinsinden 2 yıl vadeli devlet tahvili satacak. Valörü 22 Ekim olarak belirlenen tahvillerin geri ödemesi 19 Ekim 2005'te yapılacak. Bu tahvillerin 21 Ocak 2004'te yapılacak ilk kupon ödemesine esas teşkil edecek faiz oranı, 20 Ekim'deki 91 gün vadeli bono referans bono ihalesinde oluşacak dönem faizi ile Hazine'ce uygulanacak olan yüzde 2 ek getiriden oluşacak. 
     Aynı gün, 22 Ekim valörlü, 2 yıl vadeli, 6 ayda bir yüzde 2.5 kupon ödemeli ABD Doları cinsinden devlet tahvili ihalesi yapılacak. Tahvillerin geri ödemesi 19 Ekim 2005'te gerçekleştirilecek. Bu ihalede katılımcılar, 10 bin dolar nominal değerli tahvil için fiyat teklifinde bulunacak. Kupon ödemeleri, 21 Nisan 2004, 20 Ekim 2004, 20 Nisan 2005 ve 19 Ekim 2005'te yapılacak. 
     Piyasa yapıcılığı sistemi çerçevesinde, söz konusu tahvil ihaleleri için değişim işlemine konu geri alınacak DİBS'lere ilişkin fiyat listeleri de açıklamada yer aldı. 
     
</TEXT>
</DOC>
