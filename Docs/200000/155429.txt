<DOC>
<DOCNO> 155429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sontur03.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevre ve Orman bakanlıkları birleşti... 
</HEADLINE>
<TEXT>

     Çevre ve Orman bakanlıklarını birleştiren ''Çevre ve Orman Bakanlığı Teşkilatı ve Görevleri Hakkında Kanun'' Resmi Gazete'nin bugünkü sayısında yayımlanarak, yürürlüğe girdi. 
     Yasaya göre, yeni bakanlığın merkez teşkilatı, Çevre Yönetimi Genel Müdürlüğü, Çevresel Etki Değerlendirmesi ve Planlama Genel Müdürlüğü, Ağaçlandırma ve Erozyon Kontrolü Genel Müdürlüğü, Orman-Köy İlişkileri Genel Müdürlüğü, Doğa Koruma ve Milli Parklar Genel Müdürlüğü, Araştırma ve Geliştirme Daire Başkanlığı, Dış İlişkiler ve Avrupa Birliği Dairesi Başkanlığı, Eğitim ve Yayın Dairesi Başkanlığı'ndan oluşacak. 
     Bakanlığın danışma ve denetim birimlerini ise, Teftiş Kurulu Başkanlığı'nın yanı sıra Araştırma, Planlama ve Koordinasyon Kurulu Başkanlığı, Hukuk Müşavirliği, Bakanlık Müşavirliği ile Basın ve Halkla İlişkiler Müşavirliği oluşturacak. 
     Yeni bakanlığın merkez teşkilatındaki yardımcı hizmet birimleri ise Personel Dairesi Başkanlığı, İdari ve Mali İşler Dairesi Başkanlığı, Bilgi İşlem Başkanlığı, Savunma Sekreterliği, Özel Kalem Müdürlüğü olarak belirlendi. 
     Bakanlığın sürekli kurulları, Yüksek Çevre Kurulu, Mahalli Çevre Kurulu, Çevre ve Ormancılık Şurası ve Merkez Av Komisyonu'ndan oluşacak. 
     Orman Genel Müdürlüğü, Devlet Meteoroloji İşleri Genel Müdürlüğü ile Özel Çevre Koruma Kurumu Başkanlığı da yeni bakanlığın bağlı kuruluşları arasında yer aldı. 
     Bakanlıkta çevre ve orman uzmanı ile uzman yardımcıları istihdam edilecek. 
     Bu göreve atanacak kişilerde Devlet Memurları Kanunu'nda sayılan koşulların yanı sıra ''Bakanlığın ilgi alanına giren konularda eğitim veren en az dört yıllık fakülteler, yüksekokullar ve bunların denkliği kabul edilen kurumlardan mezun olma'' koşulu aranacak. Uzman ve uzman yardımcılarına ek ödemede bulunulacak. 
     
     GEÇİŞ SÜRECİ 
     Çevre Bakanlığı ile Orman Bakanlığı'nın her türlü personel, malzeme, hak ve yükümlülükleri yeni bakanlığa devredilmiş sayılacak. 
     Orman Bakanlığı'nın taşra teşkilatında yer alan bölge müdürlükleri kaldırılacak, bunlara bağlı birimler doğrudan merkeze bağlı taşra teşkilatı olarak faaliyetine devam edecek. 
     Bu kapsamdaki düzenlemeleri üç ay içinde yapmak Bakanlar Kurulu'nun yetkisinde. 
     Çevre Bakanlığı ile Orman Bakanlığı'ndaki müsteşardan Çevre İl Müdür Yardımcısı'na kadar kadro unvanlı olarak çalışanların görevleri sona erdi. Bunlar en geç bir yıl içinde durumlarına uygun boş kadrolara atanacak, mali hakları korunacak. 
     Kadro görev ve unvanı değişmeyenler, Çevre ve Orman Bakanlığı'na ait aynı unvanlı kadrolara atanmış sayılacak. 
     Bakanlık merkez teşkilatı için 1604, taşra teşkilatı için 6143 kadro verilecek. 
     
</TEXT>
</DOC>
