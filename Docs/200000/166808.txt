<DOC>
<DOCNO> 166808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sondun16.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigara paketlerinin yüzde 30'u sağlık uyarısıyla kaplanacak 
</HEADLINE>
<TEXT>

     Dünyanın en ağır tütün içicilerinden biri olan Japonya'da hükümet sigara paketlerinin en az yüzde 30'unun sağlık uyarılarıyla kaplanmasını kararlaştırdı. 
     Paketin her iki yüzü de ''kesinlikle görünebilecek'' uyarılarla dolu olacak. 
     Her 3 kişiden 1'nin sigara tiryakisi olduğu Japonya'da tütün tekeli firması Japonya Tütün Şirketi'nin bağlı olduğu Maliye Bakanlığı'nın yetkilisi Yasuo Toka, ''Sigara paketi üzerinde yasal uyarıyı 14 yıl sonra güçlendirme kararının, hekimler, Sağlık Bakanlığı ve diğer hükümet organlarının baskısıyla yerine getirildiğini'' söyledi. 
     Hükümet, sigaranın kanserden kalp, felç ve gebelik zararlarına kadar birçok etkisini açıklayan 8 ayrı uyarı bandını sigara paketlerinin üzerine koyacak. 
     Sigarayla Mücadele Derneği'nin danışmanı Takaşi Şiraişi, ''Hükümetin aldığı karar gecikti. Devlet sigaradan gelen muazzam vergi gelirine dayandığı sürece esaslı önlem alınmamış olacaktır. Devlet sigara zamlarıyla satışı bir taraftan artıracaktır'' görüşünü aktardı. 
     Japonya'da devletin yıllık vergi gelirlerinin yüzde 2,6'sı tütün mamullerinden geliyor. Gelecek mali yıl için 1 trilyon 160 milyar yen 20 katrilyon TL tütün vergisi bekleniyor. 
     Japonya'da bir paket sigara ortalama 270 yene 3 milyon 400 bin TL satılıyor. 
     Avrupa Birliği, Amerikan sigara devlerine karşı açtığı savaşta, paketlerin üzerine ''kanserden mahvolmuş, cürufa dönmüş renkli akciğer fotoğrafları'' konulmasını zorunlu hale getirdi. 
     
</TEXT>
</DOC>
