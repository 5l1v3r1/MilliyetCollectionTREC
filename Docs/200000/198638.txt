<DOC>
<DOCNO> 198638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sonspo01.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, 2030'a kadar İnönü Stadı'nda... 
</HEADLINE>
<TEXT>

     Beşiktaş Futbol Yatırımları A.Ş'nin, İnönü Stadı'nı, 2030 yılının sonuna kadar kiralama kararı aldığı bildirildi. 
     Şirket'ten Borsa'ya yapılan açıklamada, Beşiktaş Jimnastik Kulübü ile Maliye arasında imzalanan ''irtifak hakkı resmi senedindeki'' İnönü Stadı'nın üçüncü şahıslara devredilemeyeceğine ve kiralanamayacağına ilişkin hükmün, Maliye Bakanlığı'nın 9 Ekim 2003 tarihli oluruyla değiştirildiği ve İnönü Stadı'nı kullanma ve işletme hakkının, Beşiktaş Futbol Yatırımları A.Ş'ye verilmesinin uygun görüldüğü hatırlatıldı. Açıklamada şöyle denildi 
     ''Bu nedenle İnönü Stadı'nın müsabakalar için şirketimize tahsis edilmesi, bu stadyumda ve başka sahalarda oynanan her türlü maçtan elde edilen stat gişe hasılatı, stadyumdaki büfe ve reklam alanlarının işletilmesi veya kiraya verilmesinden elde edilen gelirlerin şirketimize ait olması, konser ve toplantı gibi sosyal etkinliklerden elde edilecek gişe hasılatının ise Beşiktaş Jimnastik Kulübü'nde kalması şartıyla İnönü Stadı'nın 1 Ocak 2004'ten başlayarak 31 Aralık 2030'a kadar kiralanması, bu kiralamada 28 yıllık toplam bedel olan 29 milyon 165 bin 644 dolar yerine, peşin ödeme gereği yüzde 7 iskontoyla toplam 11 milyon 508 bin 159 doların ödenmesi, yönetim kurulu toplantısında oy birliğiyle kabul edilmiştir.'' Açıklamada, 31 Aralık 2030'a kadar ödenmesi gereken lisans bedelinin yıllık ortalama 1 milyon 500 bin dolardan 28 yıllık toplam 40 milyon 500 bin dolar olduğu ve peşin ödemede yüzde 7 iskontoyla Beşiktaş Jimnastik Kulübü'ne toplam 17 milyon 980 bin 63 dolar ödenmesinin kabul edildiği bildirildi. 
     
</TEXT>
</DOC>
