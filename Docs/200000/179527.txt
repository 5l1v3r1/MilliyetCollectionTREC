<DOC>
<DOCNO> 179527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/soneko09.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz'de palamut bolluğu... 
</HEADLINE>
<TEXT>

     Karadeniz'de, 1 Eylül tarihinden itibaren av yasağının kalkmasıyla yaşanan palamut bolluğundan balıkçıların yüzü gülerken, Zonguldak'ta 3 adet palamut 10 milyon liradan satılmaya başlandı. 
     Yaklaşık 20 yıldır balıkçılık yapan Emin Yılmaz, geçen yıla göre bu mevsim palamut bolluğu yaşandığını, nedeninin de balıkçıların av yasağına riayet ederek yavru balıklara zarar vermemesinden kaynaklandığını söyledi. 
     Palamudun fazla olmasından dolayı önümüzdeki günlerde fiyatta düşüş olacağını, tanesinin 1-1 milyon 500 bin liradan satılmaya başlanabileceğini ifade eden Yılmaz, şöyle dedi 
     ''Balıkçılık yaparak geçimini sağlamaya çalışan bizler, her zaman olduğu gibi et ve kıyma satın alamayan vatandaşların ucuz fiyatta balık yemelerini istiyoruz. Tezgahlardaki balıklara bakarak satın alamayanlara da üzüldüğümüz oluyor. Bu dönem, palamudun yanı sıra, istavrit ve sardalyanın da bol miktarda avlanacağını umuyoruz.'' 
     
</TEXT>
</DOC>
