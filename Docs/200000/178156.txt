<DOC>
<DOCNO> 178156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/yasam/yas06.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İlkokul yaşında esrar tehlikesi 
</HEADLINE>
<TEXT>

   Bir grup doktorun birlikte yaptığı anket çalışmasına göre, ilköğretim öğrencileri arasında esrar kullanım oranı yüzde 1.2 olarak saptandı. Yaş ortalaması ise 12.8 
      
   Türkiye'de ilköğretim öğrencilerinin yüzde 1.2'si, ortaöğretim öğrencilerinin de yüzde 4'ünün esrar kullandığı belirlenirken, esrarı deneme yaşının ilköğretim okullarında 12.8, ortaöğretimde 13.8 olduğu ortaya çıktı. Doç. Dr. Kültegin Ögel, Yardımcı Doç. Dr. Şükrü Oğuz, Doç. Dr. Aytekin Sır ve Doç. Dr. Mustafa Bilici'nin de aralarında bulunduğu bir grup doktor Adana, Diyarbakır, Eskişehir, Mersin, İstanbul, İzmir, Kocaeli, Sivas ve Trabzon'da 11 bin 989 ilköğretim ve 12 bin 270 ortaöğretim öğrencisine anket çalışması uyguladı. Araştırmada ilköğretim öğrencileri arasında esrar kullanım yaygınlığı yüzde 1.2, ortaöğretim de ise yüzde 4 olarak saptandı. 
   
   Erkekler daha fazla 
   Esrar kullanımının erkeklerde kızlara göre üç kat daha fazla olduğu görülürken, kullanıcıların ailelerinin gelir düzeyleri açısından önemli bir fark bulunmadı. Özel okullarda öğrenim gören ortaöğretim öğrencilerinde esrar kullanım oranının iki kat daha fazla olduğu da ortaya çıktı. Esrar kullanan ilköğretim öğrencilerin yüzde 29.9'u son bir ay içinde 10 kereden fazla esrar kullandıklarını belirtti. Bu oran kızlarda yüzde 24.2, erkeklerde ise yüzde 30.8 olarak gerçekleşti. Ortaöğretimde ise son bir ay içinde 10 kereden fazla esrar kullanım oranının yüzde 36.9 olduğu ortaya çıktı. Son bir ay içinde 10 kereden fazla esrar kullanım riskinin erkek öğrencilerde kız öğrencilere göre iki kat fazla olduğu görüldü. 
   
   Yaş ortalaması 12.8 
   Araştırmada ilk olarak esrar deneme yaş ortalamasının ilköğretimde 12.8, ortaöğretimde ise 13.8 olduğu ortaya çıktı. Esrar kullanan ilköğretim öğrencilerinin çevrelerinde, madde kullanan kişilerin olma olasılığının kullanmayanlara göre iki kat, ortaöğretimde ise yedi kat fazla olduğu da ortaya çıktı. Alkol kullanan babanın, çocuğun esrar kullanımında önemli bir etken olmadığı saptanırken, annenin alkol kullanıyor olmasının ise önemli bir etkiye sahip olması dikkat çekti. 
   
   Azaltamıyorlar 
   İlköğretim öğrencilerinin yüzde 36.6'sı esrar kullanmayı bırakmakta veya miktarını azaltmakta zorlandığını, yüzde 15.1'i ise düşünmediğini belirtti. Ortaöğretimde ise bu oranlar sırasıyla yüzde 45.6 ve yüzde 17.7 olarak saptandı. Öğrencilerin yüzde 13.2'si esrara ulaşmanın kolay olduğunu belirtirken, bu oran esrar kullanan ortaöğretim öğrencileri arasında yüzde 51.9'a ulaştı. 
   
   
</TEXT>
</DOC>
