<DOC>
<DOCNO> 177006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sonspo15.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortega kararı 11 Eylül'e kaldı... 
</HEADLINE>
<TEXT>

     Spor Tahkim Mahkemesi ''Court Of Arbitration For Sport'' CAS , Fenerbahçe Kulübü ile sorun yaşayan Arjantinli futbolcu Arnaldo Ariel Ortega'nın futbol oynamama cezasını, davanın esası hakkındaki kararı vereceği 11 Eylül 2003 tarihine kadar erteledi. 
     Merkezi İsviçre'nin Lozan kentinde bulunan mahkemeden yapılan açıklamada, ''Arjantinli futbolcu Arnaldo Ariel Ortega, Türk kulübü Fenerbahçe ve FIFA'nın tarafı olduğu ve CAS'da süren tahkim prosedüründe, vereceği nihai karara kadar FIFA'nın futbolcuyla ilgili olarak vermiş olduğu 4 ay oynamama cezasının uygulanmasının ertelenmesine karar vermiştir'' denildi. 
     Fenerbahçe Kulübü'nün resmi internet sitesinde yer alan bildiride, CAS'ın 11 Eylül 2003 tarihinde yapacağı duruşmada tüm tarafları dinleyeceği ve işin esası hakkında kararını vereceği belirtildi. 
     FIFA İhtilaf Çözüm Komitesi, Ortega'nın haklı bir neden olmaksızın Fenerbahçe ile arasındaki sözleşmeyi ihlal ettiğine hükmetmiş ve bu kararıyla birlikte oyuncunun 31 Ağustos 2003 tarihinden itibaren başlamak üzere 4 aylık bir dönem boyunca futbol oynamasını yasaklayarak, tazminat olarak da Fenerbahçe'ye 11 milyon ABD Doları ödemesine hükmetmişti. 
     Ortega ise bu karara karşı olarak 14 Temmuz 2003 tarihinde CAS'a başvuruda bulunmuştu. 
     
</TEXT>
</DOC>
