<DOC>
<DOCNO> 180150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/guncel/gun20.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Bıçaklı doktoru valilik açığa aldı    Antalya Devlet Hastanesi Acil Servisi'ndeki nöbeti sırasında madde bağımlısı gençlerden ve tinercilerden korunmak amacıyla bıçak taşıdığı ortaya çıkan Dr. Alaaddin Küçük, dün valilik emriyle açığa alındı. 31 Ağustos 02.00'de DHA muhabirinin belinde bıçakla görüntülediği Küçük, hakkındaki soruşturma için verdiği ifadede "Bıçağı tinerciden aldım" demişti. Küçük'ün, bıraktığı nöbetçi doktor raporunda bıçağı tinerciden aldığına dair bir ifadesinin bulunmaması Antalya Valisi Alaaddin Yüksel'i kızdırdı ve Küçük açığa alındı. 
   
   Köy köy dolaşarak kızları kurtarıyor    Güroymak İlçe Milli Eğitim Müdürü Feremez Yaşar, köyleri tek tek dolaşıp kızlarını okutmayan aileleri ikna ederek, kız çocuklarının okula gönderilmesini sağlıyor. Değirmenköy'de ilköğrenimlerini tamamlayan ancak aileleri tarafından liseye gönderilmeyen 12 - 16 yaşlarında 10 kız öğrenci saptayan Yaşar, kızların ailelerini ziyaret etti. Aileler ise gelişen kız çocuklarını okula göndermeleri halinde ayıplanacaklarını, bir an önce kızlarının evlenip çoluk çocuğa karışmasını istediklerini söyledi. Köylülerin bu düşüncesi karşısında şaşkına dönen Yaşar, ayrı ayrı görüştüğü 10 aileyi güçlükle ikna ederek 10 kızın öğrenimlerine devam etmesi konusunda söz aldı. 
   
   Danıştay '7 Eylül' sınavını durdurdu    Danıştay, Milli Eğitim Bakanlığı'nın MEB , özel okullarda yoksul öğrencilerin ücretsiz okutulması amacıyla 7 Eylül'de sınav yapılmasına ilişkin işleminin yürütmesini oybirliğiyle durdurdu. Danıştay 8. Dairesi yerine bakan Nöbetçi Daire'nin kararında, MEB'in yapacağı sınavın Anayasa ile Özel Öğretim Kurumları Yasası'na aykırı olduğu, derneklerin yoksul öğrencileri okutmak amacıyla bakanlığa verdiği taahhütnamelerde, "yasal düzenleme yapılıncaya kadar" hükmünün bulunduğu, dolayısıyla yapılacak sınavın yasaya uygun koşulları taşımadığı kaydedildi. Bakanlık bu karara itiraz ederse, itirazı Danıştay İdari Dava Daireleri Genel Kurulu karara bağlayacak. Cumhurbaşkanı Sezer de, özel okullarda yoksul öğrencilerin ücretsiz okutulmalarına ilişkin yasa maddesini veto etmişti. 
   
   
</TEXT>
</DOC>
