<DOC>
<DOCNO> 159076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sonspo24.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'de hareketli günler... 
</HEADLINE>
<TEXT>

     İkinci Lige düştükten sonra tüm hesaplarını yeniden şampiyonluk üzerine yapan Göztepe, iç transfer çalışmalarını yarın başlatırken, bütçesini de en az 4 trilyon lira olarak düşünüyor. 
     Ligde ellerine birçok fırsat geldiği halde bunları değerlendiremediklerini ve ''pes'' ettiklerini kaydeden Kulüp Başkanı İskender Tuğsuz, ''Ama düştük diye de her şeyi bırakacak değiliz. Yeniden Süper Birinci Lig için kolları sıvıyoruz'' dedi. 
     İç transfer çalışmalarına yarından itibaren başlayacaklarını bildiren Tuğsuz, Fenerbahçe ile oynanacak son lig maçının ardından da yeni teknik direktörü belirleyeceklerini söyledi. 
     Tuğsuz, sözlerini şöyle sürdürdü 
     ''Futbolcularımızdan Mehmet, Alp, Bora, Sinan, Ercan, K.Göksel, Koray ve Ahmet Bedir'in sözleşmeleri devam ediyor. Önce sözleşmesi biten, sonra da devam eden tüm oyuncularımızla görüşeceğiz. Gelecek hafta içinde de yeni teknik direktörümüzü belirleyip, kadromuzu oluşturacağız. Çalışmalar hemen başlayacaktır. Çünkü zaman kaybına tahammülümüz yok.'' Bütçenin en az 4 trilyon lira olacağını belirten Tuğsuz, maliye hariç 1 trilyon lira borçları bulunduğunu, ancak camianın bütünleşmesi halinde bunların sorun oluşturmayacağını kaydetti. 
     Tuğsuz, şöyle devam etti 
     ''Basketbol ve voleybol şubelerimiz özerk yönetim modeliyle devam edecektir. Göztepe A.Ş. ise devam ettiği sürece vardır. Şirket feshetmek öyle kolay iş değil. Gittiği yere kadar gider. Biterse, yeniden şapkamızı önümüze koyar düşünürüz.'' 
     
</TEXT>
</DOC>
