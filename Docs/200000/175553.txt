<DOC>
<DOCNO> 175553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sontur30.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
1.Ordu Komutanı'ndan Irak'a asker göndermeye ilginç yorum 
</HEADLINE>
<TEXT>

     30 Ağustos'ta emekliye ayrılacak olan 1. Ordu Komutanı Orgeneral Çetin Doğan, Irak'a asker gönderilmesi konusunda ne yapılması gerektiğini, Atatürk'ün 24 Nisan 1920'de söylediği ''Bizim bütün amacımız bu milli sınırlar içerisindeki halkımızın refahını, huzurunu ve o milli sınırla belirlenmiş ülkemizin bütünlüğünü korumaktır'' sözünün açıkça ortaya koyduğunu belirterek, ''Yetkililer, ilgililer sanıyorum en doğru kararı, o ilkeleri dikkate alarak vereceklerdir'' dedi. 
     Orgeneral Doğan, Şişli Belediye Başkanı Mustafa Sarıgül'e veda ziyaretinde bulundu. Belediyeye gelişinde Sarıgül tarafından kapıda karşılanan Orgeneral Doğan, Sarıgül'e kendilerine verdiği destekten dolayı teşekkür etti. 
     Sarıgül de, Türkiye'nin gelişmesine, güçlenmesine katkıda bulunan ve önemli noktalarda görev yapan Orgeneral Doğan'ın, sivil hayatta da askeri alanda elde ettiği bilgi, beceri ve deneyimi toplumla paylaşmasını dilediğini söyledi. 
     Konuşmaların ardından Orgeneral Doğan, Sarıgül'e bir yüzünde Atatürk'ün ''Türkiye Cumhuriyeti'ni kuran Türkiye halkına, Türk milleti denir. Ne mutlu Türküm diyene'', diğer yüzünde ''Gerçekte bizim bütün amacımız bu milli sınırlar içerisindeki halkımızın refahını, huzurunu ve o milli sınırla belirlenmiş ülkemizin bütünlüğünü korumaktır'' sözlerinin yer aldığı madalyonu hediye etti. Orgeneral Doğan, madalyondaki sözlerle ilgili, ''Ne mutlu Türküm diyene sözünü söyleme durumu, başkasına ne mutlu çerkezim, Arnavutum deme hakkını vermez. Bu söz hepsini kapsıyor. Hepimizi ortak kimliği bu sözün içinde'' dedi. 
     Başka bir görüşü, dini düşünce ve duyguyu öne çıkarmanın bütünlük sağlamayacağını, bölünmeyi ortaya çıkaracağını kaydeden Orgeneral Doğan, ''İnançlarımız, dinlerimiz farklı olabilir. Bu ulus için çalışıyorsak, bu sözün etrafında kilitlenmemiz lazım'' diye konuştu. 
     
     ATATÜRK'ÜN DİĞER SÖZÜ 

     Orgeneral Doğan, Atatürk'ün diğer sözü 24 Nisan 1920'de TBMM'nin gizli oturumunda söylediğini anlatarak, şunları kaydetti 
     ''Bu da iç ve dış politikamızda devleti yönetenlere bir rehberdir. 'Başka yerde macera aramayın' anlamındadır. 'Ülkemizin refahına, huzuruna ve ülkemizin bütünlüğüne hizmet etmeyecek alanlarda, yerlerde bulunmayın'dır. Barışçı bir hedeftir.'' Mustafa Sarıgül de, Orgeneral Doğan'a günün anısına üzerinde Atatürk'ün resminin bulunduğu bir tabak hediye etti. 
     Orgeneral Doğan hediyeyi çok beğendiğini belirterek, ''Maalesef son dönemlerde Atatürk'ün sözlerini söylemek, Atatürk'e referans vermek gericilik olmaya başladı. Bu ulusumuz adına utanç verici. Bunu kabul etmemize olanak yok'' dedi. 
     
     IRAK'A ASKER GÖNDERİLMESİ 

     Orgeneral Doğan, bir gazetecinin, ''Türkiye'nin Irak'a asker göndermesi'' konusunda sorduğu bir soru üzerine, şu yanıtı verdi 
     ''Atatürk'ün 24 Nisan 1920'deki sözleri ne yapmamız gerektiğini açıkça ortaya koymaktadır. Yetkililer, ilgililer sanıyorum en doğru kararı, o ilkeleri dikkate alarak vereceklerdir. Daha bunun ötesinde resmi elbisemle sizlere yorum yapmam sanıyorum ki, bizim silahlı kuvvetlerimizin geleneğine sığmaz. Fakat düşüncelerimi en açık bir şekilde, ben, bana sağlanan olanak içerisinde resmi platformlarda dile getirmişimdir.'' Bu arada, bir gazetecinin araya girerek, ''Barıştan yana değil mi '' sorusu üzerine Orgeneral Doğan, şunları söyledi 
     ''Barıştan yana... Mehmetçik'in kanını Galiçya'da, Yemen'de akıttık. Ne için akıttığımızı hala daha soruyoruz. Atatürk asker kişi olarak savaşın ne olduğunu biliyor. Savaşın meşru olmadıkça cinayet olduğunu söylüyor. Karar verirlerse herhalde tabi bu meşru bir zemin içerisinde, TBMM'nin verdiği kararlar çerçevesinde, bilmiyorum nasıl olacaktır. Öyle bir karar verilecektir. Buna benim söyleyecek bir sözüm yoktur. Yönetimde bulunanların bu konunun en doğrusunu bulacaklarına, karar vereceklerine inanıyorum.'' 
     
</TEXT>
</DOC>
