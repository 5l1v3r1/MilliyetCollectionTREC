<DOC>
<DOCNO> 170274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sontur15.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yuvacık Barajı için savcılığa suç duyurusunda bulunuldu... 
</HEADLINE>
<TEXT>

     İzmit Büyükşehir Belediyesi Kentsel ve Endüstriyel Su Temin Projesi Yuvacık Barajı ile ilgili iddiaların araştırılması konusunda kurulan Meclis Araştırması Komisyonu, Ankara Cumhuriyet Başsavcılığı'na suç duyurusunda bulundu. 
     Komisyon Başkanı ve AK Parti Kocaeli Milletvekili Muzaffer Baştopçu, beraberindeki heyetle bugün ilk olarak Yargıtay Cumhuriyet Başsavcılığı'na giderek, tamamladıkları raporu Başsavcılığa sundu. 
     Daha sonra Ankara Adliyesine geçen heyet, Ankara Cumhuriyet Başsavcısı Fahri Kasırga'ya, 11 bürokrat hakkındaki suç duyurusu dilekçesini ve ekindeki raporu sundu. 
     Ardından İçişleri Bakanlığı Müsteşarı Muzaffer Ecemiş ile görüşen heyet, raporun bir örneğini de Ecemiş'e verdi. 
     Baştopçu, konuya ilişkin gazetecilere yaptığı açıklamada, Yuvacık Barajı'na ilişkin iddialarla ilgili çalışmalarının sonucunda bir rapor hazırladıklarını söyledi. Raporda yer alan sorumlular hakkında suç duyurusunda bulunduklarını bildiren Baştopçu, konuyla ilgili ayrıntılı bilgi vermedi. 
     Komisyon, 11 Temmuz'da CHP'lilerin muhalefetiyle onayladığı raporda, dönemin Başbakanı Tansu Çiler ve Başbakan Yardımcısı Murat Karayalçın, Aykon Doğan, İsmet Atilla, Halil Çulhaoğlu, Mehmet Dönen, Ufuk Söylemez, Mustafa Yılmaz CHP Gaziantep Milletvekili , Necmettin Cevheri, Veysel Atasoy ve Ekrem Ceyhun hakkında TBMM Soruşturma Komisyonu kurulmasını önermeyi kararlaştırmıştı. 
     Komisyon ayrıca, dönemin Kocaeli Büyükşehir Belediye Başkanı Sefa Sirmen CHP Kocaeli Milletvekili ve bazı belediye yöneticileri, dönemin Hazine Müsteşarlarından Ayfer Yılmaz ile Osman Birsen ve Nevzat Saygılıoğlu'nun da aralarında bulunduğu 11 bürokrat hakkında suç duyurusunda bulunmayı karara bağlamıştı. 
     
</TEXT>
</DOC>
