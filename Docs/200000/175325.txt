<DOC>
<DOCNO> 175325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/dunya/dun01.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Cehennemden dönüş 
</HEADLINE>
<TEXT>

   Irak'ta kalış süreleri uzayan, her gün uğradıkları saldırılardan ve sıcaktan bunalan Amerikan ordusunun en şanslı birliği 3. Piyade Tümeni. Çünkü hepsi birkaç hafta içinde dönmüş olacak 
      DIŞ HABERLER SERVİSİ 

   
   Irak'ta görev yapan ABD askerlerinin morali, her gün hedef oldukları onlarca saldırı ve dayanılmaz sıcak nedeniyle dibe vururken, ABD'ye dönen Üçüncü Piyade Tümeni'nden uzman çavuş Deandrea Harris, eve dönmenin sevinciyle yere kapanıp asfaltı öptü. 
   Başkent Bağdat'a ayak basan ilk Amerikan birliği olan Üçüncü Piyade Tümeni askerlerinin büyük bölümü, önceki gün ülkelerine döndü. Aylardır üzerlerinde taşıdıkları kamuflaj giysileriyle uçağa bindirilen askerler, Amerikan topraklarına inince rahat bir nefes aldı. Askerlerin getirildiği Georgia Eyaleti'ndeki Hunter Hava Üssü, duygu dolu görüntülere tanıklık etti. Dokuz aydır Körfez bölgesinde görev yapan birliğe mensup 23 yaşındaki uzman çavuş Deandrea Harris, asfaltı öptükten sonra "Evde olmak öyle güzel ki " diyerek arkadaşlarının hislerine tercüman oldu. Çavuş Thomas Slago'nun gözleri ise, Irak'ta birlikte uğradıkları saldırıda yaralanan Er Robert Sciria'yı aradı. Aylar sonra kucaklaşan askerler, gözyaşlarına boğuldu. Hunter Hava Üssü'nden Fort Stewart'a gönderilen askerler, kendilerini bekleyen aileleriyle kucaklaştı. Tümenin büyük bölümü ABD'ye dönerken, birliğe bağlı Birinci Tugay askerlerinin birkaç hafta sonra dönüş yapacağı belirtiliyor. 
   
   İki hafta izin talebi 
   Daha aylarca Irak'ta kalacak olan askerler ise, giderek umutsuzluk batağına saplanıyor. Moralleri düzeltmek için çare arayan 101. Hava İndirme Tümeni Komutanı Tümgeneral David Petraeus, askerlerinin iki haftalığına izinli olarak ABD'ye gönderilmesini talep etti. Irak'ın kuzeyinde görev yapan 101. Hava İndirme Tümeni, son haftalarda düzenlenen üç pusuda altı kayıp vermişti. Geçen mart ayında bölgeye konuşlandırılan tümenin görev süresi, gelecek mart ayında doluyor. 
   
   
</TEXT>
</DOC>
