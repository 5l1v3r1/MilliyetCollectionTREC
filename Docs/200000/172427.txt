<DOC>
<DOCNO> 172427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/ekonomi/eko05.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK'da faizsiz bankacılık devri 
</HEADLINE>
<TEXT>

   Süleymaniye Vakfı'nın faizsiz bankacılığı öven kitabına katkıda bulunan Öğretim Üyesi Yusuf Tuna BDDK üyeliğine atandı 
   ANKARA Milliyet 
   
   Bankcılık Düzenleme ve Denetleme Kurulu BDDK üyeliğine İstanbul Üniversitesi İktisat Fakültesi Öğretim Üyesi Yusuf Tuna atandı. 
   Tuna, AKP Genel Başkan Yardımcısı Nazım Ekren'le birlikte Said - i Nursi görüşüne yakın Süleymaniye Vakfı'nın yayımladığı Faiz ve Ticaret adlı kitaba katkıda bulundu. Önsözünde katkılarından dolayı Tuna ve Ekren'e teşekkür edilen kitapta, özel finans kurumlarının ÖFK bankalara üstün yönleri anlatılıyor ve bugünkü yapısında borsada hisse alıp satmanın caiz olmadığı belirtiliyor. 
   Faizin Kur'an'ın en ağır yasaklarından olduğu belirtilen kitapta, ticaretteki alım satım işlemlerinde neyin faiz olup olmadığı hakkında bilgiler yer alıyor. Kitapta erken ödemeye indirim uygulaması olan iskontonun da faiz olduğu anlatılıyor. Hanefi, Hambeli, Şafi ve Maliki mezheplerinin faiz ve ticarete nasıl yaklaştıklarına değiniliyor. 
   
   'ÖFK'lar akıllı tüccar' 
   Bankalardan kredi alanların "gözlerinin önünü göremeyeceği" anlatılan kitapta, ÖFK'ların akıllı tüccarlar gibi davranan kuruluşlar olduğu belirtiliyor. ÖFK'ların faizsiz çalıştığının vurgulandığı kitapta, bankaların çalışma sistemleri itibariyle para şişkinliği yaratarak enflasyonu artırdıkları ifade ediliyor. 
   ÖFK'ların kendilerine yatırılan fonları bankalara göre daha akılcı kullandıkları kaydedilen kitapta, enflasyona karşı gerçek kazancın ÖFK'lar tarafından verildiği, bankaların ise tasarruf sahiplerine enflasyon altında faiz vererek zor durumda bıraktıları öne sürülüyor. 
   
   'Hisse, haksız mal yemektir'    Kitapta borsada hisse alıp satmanın neden caiz olmadığı şu ifadelerle anlatılıyor "Sonuç olarak anonim şirketlerinin bugünkü yapısı ve borsanın işleyişi karşısında hisse senetlerinin menkul kıymetler borsasından alım satımını caiz görmek mümkün değildir. Çünkü bu insanların mallarının haksız yere yenmesine göz yummak olur. Allahü Teala, ekonomik ilişkilerin bel kemiği sayılan bir ayet - i kerimede şöyle buyuruyor Müminler, mallarınızı aranızda haksız yollarla yemeyin, ama karşılıklı rıza ile yapılan bir alım satımla yiyebilirsiniz." 
   
   
</TEXT>
</DOC>
