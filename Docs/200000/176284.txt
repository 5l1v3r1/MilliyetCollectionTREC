<DOC>
<DOCNO> 176284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sondun05.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Frattini Türkiye'nin AB yolundan dönüşü yok 
</HEADLINE>
<TEXT>

     AB Dönem Başkanı İtalya'nın Dışişleri Bakanı Franco Frattini, ''Türkiye'nin AB perspektifinin geri dönüşü olmayan bir yol olduğunu'' belirtti. 
     Frattini, Atina'da yayınlanan Kathimerini gazetesindeki demecinde Türkiye-AB ilişkilerine değinirken, ''Türkiye'nin yeri Avrupa'dır'' dedi. 
     Frattini, Avrupa'nın tarihinde Türkiye'nin varlığının inkar edilemeyeceğini de belirterek, din konususun bir ayırım unsuru değil, dayanışma faktörü olması gerektiğini kaydetti. 
     Türkiye'nin Avrupa yolunun ''geri dönüşü olmayan bir yol'' olduğunu ve bunun da karşılıklı çıkar içerdiğini bildiren Frattini, İtalya'nın, Türkiye'nin AB üyeliğini desteklediğini belirtti. Frattini, şöyle dedi 
     ''Açıkça söylüyorum, İtalya uzun yıllar önce başlayan ve Kopenhag'da onaylanan bir süreci destekliyor. Türkiye'nin AB'ye girmek istemesi önemli bir hedeftir. Türkiye'nin AB'ye yaklaşması için gerekli önkoşul olan reformların gerçekleştirilmesi konusunda Türk hükümetini cesaretlendirmeliyiz. Bizim arzumuz üyelik müzakerelerinin başlamasıdır.'' Kıbrıs konusuna da değinen Frattini, AB'nin bu konuda BM Genel Sekreteri Kofi Annan'ın çabalarını desteklediğini belirtti. 
     İtalya'nın, Dönem Başkanlığı süresince her iki tarafı da barış planının hedeflerinin gerçekleşmesine olanak tanıyacak çözüm arayışlarının sürdürülmesi konusunda cesaretlendirmeyi sürdüreceğini kaydeden Frattini, ''Aynı zamanda, Avrupa Komisyonu'na Ada'nın Kuzeyinde ekonomik gelişmeleri süratlendirmesi için çağrıda bulunacağız'' diye konuştu. 
     
</TEXT>
</DOC>
