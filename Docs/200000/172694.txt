<DOC>
<DOCNO> 172694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/spor/spo03.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim kanunları 
</HEADLINE>
<TEXT>

   Galatasaray'ın hocası, taktik çalışmalarının sürekli kasete çekilmesi üzerine akşam idmanını basına kapattı. Terim, antrenmanlarda sert yüzünü göstermeye başladı 
      ERHAN TELLİ 

   
   'Taktik çekilmez' 
   ALMANYA'DAKİ kamp çalışmalarını sürdüren Galatasaray'da Fatih Terim rüzgarı esmeye başladı. Cim - Bom'un hocası, taktik çalışmalarının görüntülenmesine kızarak akşam antrenmanını basına kapattı. Almanya'da yayın yapan bir Türk kanalının tüm çalışmaları detaylı olarak ekrana getirmesine kızan Terim, oyuncularıyla başbaşa kalmayı tercih etti. 
   
   '6 ay çıkmayın' 
   FUTBOLCULARINA görevlerini detaylı bir şekilde anlatan Teknik Direktör Fatih Terim, hata yapan isimlere sert bir dille çıkıştı. Terim, çift kale maç sırasında sürekli defansa gelen Hasan Şaş ile Ümit Karan'a bağırarak, "Bundan sonra sizin 6 ay geriye döndüğünüzü görmek istemiyorum. Önce kendi işinize bakın" uyarısını yaptı. Defans oyuncuları da Terim'in sert yüzünden nasibini aldı. 
   
   Sistem değişti 
   YENİ sezon hazırlıklarını 3-5-2'lik oyun kurgusuna göre yapan Galatasaray'da eski sisteme dönüş kararı alındı. Terim, oyuncularının istediği performansı sergileyememesi üzerine 4-4-2'lik taktiği tekrar gündeme getirdi. Son çalışmada dörtlü savunmada Bülent'in yer almaması dikkat çekti. Orta sahada Batista'nın yerine Cihan şans buldu. 
   
   De Boer korkusu    AMSTERDAM Kupası ilk maçında yarın Emre'li İnter ile kozlarını paylaşacak olan Galatasaray, hazırlıklarını dün yaptığı tek antrenmanla sürdürdü. Sarı - Kırmızılı takımda Frank de Boer'in sakatlığı moralleri alt üst etti. Aşil tendonundaki ağrılar nedeniyle Hertha Berlin maçında forma giyemeyen Hollandalı yıldızın son çalışmayı da yarıda bırakması tedirginlik yarattı. Terim, doktorlardan tedavinin hızlandırılmasını istedi. 
   
   Cim-Bom'un pilotları    Süratleri nedeniyle 'Jetgiller' lakabını alan Pinto ve Prates, Aslan'ı uçurmaya hazırlanıyor 
   
   Sambacılar iddialı 
   GALATASARAY'IN iki Brezilyalı'sı Pinto ve Prates, yeni sezonda hedeflerinin büyük olduğunu açıkladı. Takım arkadaşlarının süratli yapıları nedeniyle "Jetgiller" lakabını taktığı ikili, "Galatasaray bir uçak ve bizler de pilotuz. Hedefimiz zirveye uçmak" dedi. Prates, Sarı - Kırmızılı takıma çabuk ısındığını söylerken, kalitesini göstereceğini iddia etti. 
   
   'Güven kazandım' 
   TAKIMDA fazla şans bulamayan Pinto ise formaya yakın olduğunu açıkladı. Brezilyalı oyuncu, "Geçen sene benim için zor geçti. İlk kez yurt dışında top oynamanın sıkıntısını yaşadım. Bu sezon daha rahatım ve kendime güvenimi kazandım. Benim için güzel bir sezon olacak. Terim'in desteğine, başarılı futbolumla yanıt vereceğim" diye konuştu. 
   
   Xavier buruk ayrıldı    GALATASARAY'IN sözleşmesini fesh ettiği Portekizli Xavier dün ülkesine geri döndü. Yıldız futbolcu, kendisini uğurlamak için kimsenin havaalanına gelmemesine oldukça üzüldü. Xavier, "Galatasaray'ı seviyorum. Buradaki günlerimi ve arkadaşlarımı asla unutmayacağım. Bazen şartlar böyle zorunlu ayrılıklar getiriyor. Galatasaray'dan üzgün ayrılıyorum" dedi. 
   
   'Yıldıray istiyor'    İKİNCİ Başkan Ali Dürüst, transfer girişimlerinin sürdüğünü açıkladı. Dürüst, yabancı kontenjanını doldurmak için yeni oyuncular almayacaklarını belirterek, "Belli isimler üzerinde çalışıyoruz. Yıldıray'ın gündemimizde olduğu doğru. Kendisi de Galatasaray formasını giymek istiyor. Ancak sorun kulübüyle. Yüksek bonservis bedeli problem çıkartıyor" yorumunu yaptı. 
   
   Hakan'a tam destek    YENİDEN yuvaya dönen Hakan Şükür'e Galatasaraylı taraftarlar sahip çıktı. "www.galatasaray.com" internet sitesinde yapılan ankette taraftarlara yöneltilen "Sizce Hakan Şükür ilk 11'de forma şansı bulabilecek mi " sorusuna olumlu yanıtlar geldi. Oy veren 3 bin 456 kişinin 2 bin 719'u "Evet" derken, golcü futbolcuya sıcak bakmayanların sayısı 737'de kaldı. 
   
   CSKA Sofya avantajlı 0-2    GALATASARAY'IN Avrupa Şampiyonlar Ligi Üçüncü Ön Eleme Turu'ndaki muhtemel rakipleri Pyunik ile CSKA Sofya'nın dün akşam Ermenistan'da oynadıkları ilk maçtan konuk Bulgaristan ekibi 2 - 0'lık galibiyetle ayrıldı ve tur için büyük avantaj yakaladı. CSKA Sofya'nın gollerini 17'de Janchev, 48'de ise Mukassi attı. Maçın 90. dakikasında CSKA Sofya'dan Petkov kırmızı kart gördü. İki takım arasındaki rövanş maçı 6 Ağustos'da Bulgaristan'da yapılacak. 
   
   
</TEXT>
</DOC>
