<DOC>
<DOCNO> 181330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sontur07.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağaçta patlıcan yetiştirdi... 
</HEADLINE>
<TEXT>

     Antalya Büyükşehir Belediyesi Park ve Bahçeler Müdürlüğü'nde görevli bahçıvan Musa Ateş, yaprakları patlıcan bitkisinin yapraklarına benzeyen, cinsini tam olarak bilemediği bir ağaca patlıcan aşılayarak ürün elde etmeyi başardı. 
     Park ve Bahçeler Müdürlüğü'nde 22 yıllık bahçıvan olan Ateş, tohumunu çalıştığı yerden aldığı ağaca, yaprakları patlıcana benzediği için patlıcan aşıladı. Patlıcan almaya başladığı ağacın bir süre sonra 2-2,5 metre büyüdüğünü gören Musa Ateş, ağacın yılın on ayı ürün verdiğini söyledi. 
     Ateş, ''Patlıcan bitkisi her yıl yeniden ekilmesi gereken bir bitkidir. Oysa benim patlıcan aşıladığım ağaç, bakımı yapıldığı sürece yılın on ayı patlıcan veriyor. Tekrar sökülüp dikilmesine de gerek yok'' dedi. 
     Üç yıl önce tesadüfen gördüğü ağacın, patlıcan üretiminde zaman ve emek açısından tasarruf sağladığını vurgulayan Ateş, Akdeniz Üniversitesi Ziraat Fakültesi'nin konuyla ilgilenmesini istedi. 
     
</TEXT>
</DOC>
