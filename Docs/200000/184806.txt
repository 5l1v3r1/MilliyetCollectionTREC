<DOC>
<DOCNO> 184806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sonspo05.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor'da sevindirici gelişme... 
</HEADLINE>
<TEXT>

     Adanaspor'un 4.5 trilyon liralık vergi borcu nedeniyle gelirlerine konulan haciz işleminin kaldırılmasına yönelik girişimlerden olumlu sonuç alındığı ve yeni bir taksitlendirme sürecine başlanacağı bildirildi. 
     Adana Defterdarı İhsan Akyol, Adanaspor Kulubü yöneticilerinin vergi borcunun ödenmesiyle ilgili bir süre önce yaptığı önerinin Maliye Bakanlığı ve Gelirler Genel Müdürlüğü'ne iletildiğini hatırlatarak, ''Adanaspor'un cebri icra takibinden kurtulması için 2. taksitlendirme sürecini başlatacağız'' dedi. 
     Daha önce yapılan taksitlendirmeye karşın borcun ödenmediği gerekçesiyle Adanaspor'un gelirlerine haciz konulduğunu belirten Akyol, şöyle devam etti 
     ''Her zaman uzlaşmadan yanayız. Ancak 800 milyar lirayı aşan alacaklar konusunda defterdarlık olarak bizim 2. kez taksitlendirme yetkimiz bulunmadığı için konu bakanlık ve genel müdürlük düzeyinde ele alındı. Artık vergi borcuna yönelik taksitlendirme süreci başlatılacak. Adanaspor'un cebri icra takibinden kurtulması için 2. kez ödeme planı sunması gerekiyor. Ödeme planının resmiyet kazanmasının ardından bizler de hacizleri kaldıracağız.'' Adanaspor Kulübü Genel Menajeri Şahabettin Yavuzer de gelirlerinin tamamına haciz konulduğunu ve zor günler yaşadıklarını, Ankara'daki çalışmaların yararlı geçtiğini kaydetti. 
     Taksitlendirme konusundaki çalışmaları hızlandırdıklarını ifade eden Yavuzer, beklentileri yönünde önemli bir aşamaya ulaştıklarını ve gelecek hafta içinde kesin ödeme planını sunacaklarını söyledi. 
     
</TEXT>
</DOC>
