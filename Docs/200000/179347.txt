<DOC>
<DOCNO> 179347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sonspo06.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor kazandı, futbolculara 4 gün izin verildi... 
</HEADLINE>
<TEXT>

     Birinci Süper Lig'de deplasmanda Elazığspor'u 4-3 yenerek sezonun ilk galibiyetini alan Adanaspor'da, büyük sevinç yaşanıyor. 
     Adanaspor Teknik Direktörü Yılmaz Vural, Elazığspor karşısında 90 dakika boyunca oyunun hakimiyetinin kendilerinde olduğunu ve çok gol kaçırdıklarını söyledi. 
     ''4-1 öne geçince Elazığsporlu taraftarlar bizi desteklemeye başladı. Tarihi farkı kaçırdık'' diyen Vural, konuşmasını şöyle sürdürdü 
     ''Ligde yaptığımız 3 maçta da çok gol pozisyonuna girmiş, ancak haketmediğimiz yenilgileri almıştık. Elazığspor maçı da bol gol pozisyonlu geçti. 9. dakikada İbrahim'in sakatlanarak çıkması oyun sistemizi etkiledi ve bu sıralarda hatalı bir gol yedik. Ancak daha sonra toparlanarak 56. dakikada skoru 4-1 yaptık. Bu dakikaya kadar bir o kadar da gol fırsatını kaçırdık. Özellikle Meszaros'un kaçırdıkları affedilir gibi değildi. Başarılı oyunumuz nedeniyle Elazığspor taraftarları da bize destek verdi. Adanaspor, bu galibiyetle içeride ve dışarıda iyi oynadığını kanıtladı. Kimseden para istemiyoruz. Taraftarların bize daha çok sahip çıkarak manevi destek vermelerini bekliyoruz.'' Vural, A Milli Takım'ın 6 Eylül'de Liechtenstein ile yapacağı maç nedeniyle lige verilecek 15 günlük aranın kendileri açısından yararlı olacağını bildirdi. Futbolculara Elazığspor maçı sonrası 4 gün izin verdiklerini ifade eden Vural, ''Sakatlıklardan dolayı çok dar bir kadroyla mücadele ediyoruz. Mehmet Budak, Ali Asım, Serkan ve Gökmen'in sakatlıkları sürüyor. Gökmen ve Serkan'ı tedavi için İzmir'e gönderdik. Bu süre içinde sakatlıkların düzeleceğini umuyoruz'' dedi. 
     
</TEXT>
</DOC>
