<DOC>
<DOCNO> 167263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sondun20.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO Afganistan'da ISAF yönetimini alıyor... 
</HEADLINE>
<TEXT>

     NATO, yarından itibaren Afganistan'daki Uluslararası Güvenlik Destek Gücü'nün ISAF komuta ve yönetimini devralmaya başlıyor. 
     Afganistan'da, geçen yılın Haziran ayından geçen Şubat'a kadar Türkiye tarafından yönetilen, 20 ülkeden yaklaşık 5 bin askerin bulunduğu ISAF'ın komutası, daha sonra Almanya ve Hollanda tarafından devralındı. ISAF, Kabil ve yakın çevresinde güvenlik sağlıyor. 
     Almanya ve Hollanda, ISAF komutasını üstlenmeyi ''koşullu olarak'' kabul etmişler ve NATO'dan lojistik destek almışlardı. NATO Konseyi, geçen Nisan ayında, ISAF komutasının İttifak tarafından, 11 Ağustos 2003 tarihinden itibaren devralınmasını kararlaştırırken, ''organizasyon, planlama ve komuta unsurlarının'' üstlenilmesine yeşil ışık yakmıştı. 
     NATO Avrupa Kuvvetleri Komutanlığı SHAPE , bugün yaptığı bir açıklamada, İttifak birimlerinin yarından itibaren görevi teslim almaya başlayacaklarını duyurdu. 
     Alman General Götz Gliemeroth ve Kanadalı General Andrew Leslie tarafından yönetilecek olan ISAF'ta resmi yönetim değişlikliğinin 11 Ağustos'ta gerçekleşeceği, katılımcı ülkelerin birimlerinin bu tarihe kadar bölgeye ulaşmış olacakları bildirildi. 
     SHAPE açıklamasında, NATO'nun Afganistan'da rol üstlenmesinin, bu ülkede istikrar sağlanmasına verilen önemin ve bu konudaki iradenin göstergesi olduğu belirtildi. 
     
</TEXT>
</DOC>
