<DOC>
<DOCNO> 175291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sonspo25.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler Fenerbahçe Stadı'nı inceledi... 
</HEADLINE>
<TEXT>

     A Milli Futbol Takımı'nın, 12. Avrupa Şampiyonası Eleme Grubu'nda İngiltere ile 11 Ekim'de İstanbul'da oynayacağı maç öncesi, İngiltere Futbol Federasyonu yetkilileri, karşılaşmanın yapılacağı Fenerbahçe Şükrü Saracoğlu Stadı'nda incelemelerde bulundu. 
     İngiliz federasyonu temsilcisi Ray Whitworth'un yanı sıra güvenlik ve medya yetkililerinden oluşan 6 kişilik heyet, stadın maraton tribünü altında yer alan otoparktan başlayarak, soyunma odaları, çim saha, yedek kulübeleri ve tribünlerde inceleme yaptı. 
     Maça taraftar getirmeyeceklerini belirten yetkililer, karşılaşmayı izleyecek yaklaşık 100 kişiden oluşan üst düzey yetkililere numaralı tribünde ayrılacak yer için uzun süre incelemede bulundu. 
     Bu arada, İngiltere'den 70 kişilik bir basın mensubunun maç için akredite olmak istediği öğrenildi. 
     Dün, İngiliz yetkililerle güvenlik konusunda bir toplantı yaptıklarını belirten Türkiye Futbol Federasyonu Genel Sekreter Vekili Metin Kazancıoğlu, bu sabah iki ülke ümit milli takımlarının karşılaşacağı BJK İnönü Stadı'nda da incelemeler yapıldığını söyledi. 
     
     HER ŞEY NORMAL 
     Yetkilerin, Fenerbahçe Şükrü Saracoğlu Stadı'nda özellikle soyunma odalarının bulunduğu bölümleri çok beğendiklerini kaydeden Genel Sekreter Vekili Metin Kazancıoğlu, basın tribününde küçük problemlerin olduğunu bildirdi. 
     İngiliz yetkililerin sabah gezilen BJK İnönü Stadı'nı da çok beğendiğini anlatan Kazancıoğlu, ''Hiçbir sorun yok. Sadece basın tribününde biraz problemlerimiz var. Bu konuyla ilgili görüşmeler yapılıyor. Bunun dışında her şey normal'' diye konuştu. 
     
     GÜVENLİK ÖNLEMLERİ 
     Kazancıoğlu, İngiltere Federasyonu'nun aldığı karar gereği İstanbul'a taraftar getirilmeyeceğini ve bu nedenle de bugün incelemelerde bulunan yetkililerin güvenlik açısından öneride bulunmadığını ifade etti. 
     Ferdi olarak maça gelmek isteyebilecek İngiliz taraftarların olabileceği ihtimali göz önünde bulundurularak İstanbul Emniyet Müdürlüğü'nün, İngiliz polis yetkilileriyle işbirliği yaptığını anlatan Kazancıoğlu, ''Çeşitli yollarla bilet alarak maça gelmek isteyenler olabilir. Bununla ilgili tedbirler görüşüldü. Atatürk Havalimanı'nda bazı tedbirler alınabilir'' dedi. 
     
</TEXT>
</DOC>
