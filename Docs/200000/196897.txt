<DOC>
<DOCNO> 196897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sontur28.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurt genelinde güvenlik önlemleri artırılıyor... 
</HEADLINE>
<TEXT>

     İstanbul'da meydana gelen patlamaların ardından, yurt genelinde güvenlik önlemleri artırılıyor. 
     Bursa Emniyet Müdürü Reşat Altay, patlamalardan sonra Vali Oğuz Kağan Köksal başkanlığında bir toplantı gerçekleştirildiğini ve kentte alınan güvenlik önlemlerinin artırılması yönünde karar aldıklarını söyledi. 
     ''Mevcut güvenlik önlemlerimizi takviye ettik'' diyen Altay, vatandaşların yoğun olarak bulunduğu bölgelerde, huzur ve güvenlik ortamının devamı için polis sayısını artırdıklarını bildirdi. 
     Altay, sivil ve resmi polis ekiplerinin kent genelinde devriye görevlerini sürdürdüklerini ifade ederek, vatandaşlardan gelecek ihbarlar doğrultusunda en kısa sürede olası olaylara müdahale edileceğini bildirdi. 
     Bu arada, Bursa'da, HSBC şubeleri, Geruş Sinagogu ve alışveriş merkezleri etrafında çok sıkı güvenlik önlemleri alındığı gözleniyor. 
     HSBC'nin merkez şubesinin arka tarafındaki otopark boşaltılırken, sinagogun bulunduğu Arap Şükrü Sokağı'nda park halindeki araçlar kaldırıldı. Bayram alışverişi yüzünden yoğunluk yaşanan Kapalıçarşı başta olmak üzere diğer alışveriş merkezlerinde de önlemler artırıldı. Bölgelerde denetimlerini aralıksız sürdüren güvenlik güçleri, trafikte olan araçları da kontrolden geçiriyor. 
     
     ÇANAKKALE 

     İstanbul'da meydana gelen patlamaların ardından Çanakkale'de de güvenlik önlemleri artırıldı. 
     Çanakkale emniyet müdür yardımcıları ve şube müdürleri acele olarak merkeze çağrılarak olaylarla ilgili değerlendirme yapıldı. 
     Birimler ve devriye ekipleri, bundan böyle daha hassas denetim yapmaları konusunda uyarıldı. 
     
     EDİRNE GÜMRÜKLERİ'NDE TERÖR ÖNLEMLERİ 

     İstanbul'daki bombalı saldırılar üzerine Kapıkule, İpsala ve Pazarkule sınır kapılarında, terör olaylarına karşı personel sayısı artırılarak, daha titiz arama ve inceleme yapılmaya başlandığı bildirildi. 
     Edirne Emniyet Müdürlüğü ve ilçelerdeki personel günde iki vardiya esasına göre dışarıda görev yapmaya başladı. 
     Kapıkule, İpsala ve Pazarkule sınır kapılarında görev yapan gümrük personelinin daha dayarlı davranması için uyarıldığını belirten yetkililer, ''Gümrüklerde her türlü önlem alındı. Personelin daha duyarlı davranması için de talimat hazırlanıyor'' dediler. 
     Gümrüklerden giriş ve çıkış yapan araçların titizlikle arandığı bildirildi. 
     
     KUŞADASI LİMANI 

     İstanbul'da bugün meydana gelen patlamalar üzerine Kuşadası Limanı'nda güvenlik önlemleri artırıldı. Bu arada İngiliz ve İtalya turistleri taşıyan Costa Classic isimli gemi, 2 bin yolcusuyla Kuşadası'na geldi. 
     Kuşadası Limanı'nı işleten Ege Porst A.Ş yetkilileri, A.A muhabirine yaptıkları açıklamada, patlamanın olduğu saatlerde, limana İngiliz ve İtalyanlardan oluşan 2 bin turisti taşıyan Costa Classic isimli geminin yanaştığını, bu nedenle limanda güvenlik önlemlerinin artırıldığını belirttiler. 
     Limanda güvenlik kameralarının 12 ayrı noktada çalıştırıldığını belirten yetkililer, İngiliz turistlerin patlama olayından büyük üzüntü duyduğunu, konuyla ilgili haberleri yakından takip ettiklerini belirti. 
     Öte yandan, Kuşadası Kaymakamlığı'ndan yapılan yazılı açıklamada, 11 Eylül'deki terör saldırısının ardından turizmde büyük çöküş yaşayan Kuşadası'nın, İstanbul'da meydana gelen iki ayrı patlamadan bayram öncesi etkilenmemesi için Kaymakamlık tarafından her türlü tedbirin alındığı belirtildi. 
     
</TEXT>
</DOC>
