<DOC>
<DOCNO> 168227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/yazar/cemal.html </URL>
<DATE> 2003/07/09/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Siyasetle hamaset 
</HEADLINE>
<TEXT>

     Bu sözlerin devletler arası ilişkilerde geçerliği daha fazladır. Çünkü soğuk hesap kitapla, ince dengelerin uçlarını birbirine bağlayarak götürülmesi gerekir dış politikanın... 
     Doğrudur, Amerika'nın Süleymaniye'de yaptığını hiçbir şey haklı gösteremez. Türkiye'ye, elli yıllık bir müttefike karşı, dostluk ve ittifak ilişkileriyle bağdaşması olanaksız bir küstahlık sergiledi Amerika. İki ülke arasında büyük güven bunalımı doğdu, ilişkiler çok ağır darbe yedi. 
     Şimdi öncelik, Amerika'nın Türkiye'den özür dilemesidir. 
     Evet, ABD'nin hatası vahim... 
     Konunun bir boyutu böyle. 
     Öbür boyutuna gelince... 
     Amerika'ya gösterilecek devlet tepkisi ne olmalı Bazı çevreler var ki, Ankara'nın bugüne kadarki tutumundan memnun değil. Hükümetten, Genelkurmay Başkanlığı'ndan çok daha sert çıkış bekliyorlar. Ölçülü tepkiler bu odakları nedense tatmin etmiyor. 
     Durup düşünmek lazım. 
     Dışişleri'nden üst düzeyde bir yetkilinin dün dediği gibi 
     "Hamasetle dış politika yapılmaz. Devletler arası ilişkilerin yürütülmesinde hislere yer yoktur." 
     Aynı kanıdayım. 
     Gerek Başbakan Erdoğan'la Dışişleri Bakanı Gül'ün, gerekse Genelkurmay Başkanı Orgeneral Özkök'ün bugüne kadarki soğukkanlı ve dengeli tutumları isabetli olmuştur. 
     Ulusal onurun, ulusal çıkarların korunup kollanması ille de bağırıp çağırmaktan, ilişkileri berhava edici tavırlardan geçmez, geçmemeli. 
     Bizim siyasetin eski alışkanlığıdır 
     Önce kriz çıkartmak 
     Bağırıp çağırdıktan, kırıp döktükten sonra yeniden diyalog aramak, görüşme masasına oturmak... 
     Yıllar böyle geçti. 
     Bizim siyasetçilerimiz iç ve dış politikada genellikle bu yolu izlediler. 
     Örneğin, geçen yıl sonu Kopenhag'da yapılan AB Zirvesi'nde Ecevit başbakan olsaydı, eminim, şimdi Türkiye'nin AB ile ilişkileri askıda olurdu. Çünkü Sayın Ecevit, zirvenin Türkiye ve Kıbrıs kararları karşısında önce AB ile kriz çıkartır, sonra kriz yönetimi ile yeni bir sonuca ulaşmaya çalışırdı. 
     Tayyip'le Gül böyle davranmadılar. 
     Doğru yaptılar. 
     O zaman da belirtmiştim. Zirve kararını onlar da içlerine sindiremediler. Fakat, Avrupa Birliği'nin bir hasmı değil, bir ortağı gibi davrandılar. Memnun olmadıklarını kayda geçirdiler ama AB ile krize yol açmadılar. 
     Doğru olan buydu. 
     Ama bu, Türk siyasetinin alışılmış davranış kalıbının dışına çıkan bir yenilikti aynı zamanda... 
     Hükümetle Genelkurmay Başkanlığı, öyle görülüyor ki, Süleymaniye olayında benzer bir tutum benimsediler. 
     Evet, ABD'nin hatası vahim. 
     Özür dilemek, tamir etmek zorunda. 
     Ama aynı zamanda Amerika'yla Türkiye'nin oturup 1 Mart'la 4 Temmuz'un ışığında, Türk - Amerikan ortaklığının yeni dokusuna karar vermelerinde herhalde yarar vardır. 
     
     

</TEXT>
</DOC>
