<DOC>
<DOCNO> 178749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sonspo25.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeliler Cumhurbaşkanı ve Başbakan'a dilekçe yazıyor.. 
</HEADLINE>
<TEXT>

     Fenerbahçe'de, Profesyonel Futbol Disiplin Kurulu'nun PFDK verdiği ''1 maç saha kapatma'' cezasına tepkiler sürüyor. 
     Sarı Lacivert Derneği, kararı protesto etmek amacıyla internetteki ''www.sarilacivert.org.tr'' adlı resmi web sitesinde, Cumhurbaşkanı Ahmet Necdet Sezer ve Başbakan Recep Tayyip Erdoğan'a ulaştırılmak üzere şikayet dilekçesi hazırladı. 
     Taraftarlar ad, soyad ve mesleklerini belirterek, kendi adlarına dilekçe düzenleyerek sanal ortamda protestoya katılabiliyor. 
     Cumhurbaşkanı ve Başbakan'a hitaben 2 adet düzenlenen dilekçede yer alan ifadelerden bazıları şöyle 
     ''Yüzyılı aşan futbol tarihimiz, 80 yıllık Cumhuriyet tarihimize bir utanç darbesi PFDK vasıtasıyla vurulmuş ve Türk futboluna kara leke sürülmüştür. 
     Tamamen yanlı hiçbir hak, hukuk ve adalet kavramı güdülmeden yalnız ve yalnızca, almış oldukları tebliğ ve emirler doğrultusunda, futbolumuza adalet dağıtması gerek kurum, Fenerbahçe'nin sahasını 1 maç kapatmıştır. Bu kapatma cezası anayasanın temel hak ve hükümlerini hiçe sayarak, adalet ve eşitlik ilkelerini yok farzederek 25 milyon taraftarı olan bir kulübü yok etme ve sindirme politikasından başka birşey değildir. 
     Sizlerden halk olarak ricamız, bu adaletsizlik ve yanlı uygulamaların ortadan kaldırılmasını, eşitlik uygulamasının devletimizin her kurumunda olduğu gibi, toplumun büyük bir kesimini ilgilendiren futbolda da geliştirilmesinin sağlanmasıdır. Sırf şahsı ve grup çıkarları için, Türk toplumunun bir parçası, Türk sporu için 96 yıldır çaba gösteren, binlerce sporcu yetiştirip ülkenin başarısı için emek veren bir kulübün önünü kesmek için adaletin yanlı kullanılmasına engel olmanızdır.'' 
     
</TEXT>
</DOC>
