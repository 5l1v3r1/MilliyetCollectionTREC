<DOC>
<DOCNO> 175613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/spor/spo03.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
SEYİRCİ TAŞTI 
</HEADLINE>
<TEXT>

   Diyarbakır maçında taraftarı rahatsız etmeyen stat trafiği, 70 bine yaklaşan yoğunluğu kaldırmadı. Sarı - Kırmızılı seyirciler, çıkış yolunda saatlerce beklemek zorunda kaldı 
      
   Çileli dönüş 
   ATATÜRK Olimpiyat Stadı'nda yine trafik karmaşası yaşandı. Gidişte yoğunluk gözlenmezken, maç çıkışı çileye dönüştü. Diyarbakırspor ile hafta sonu oynanan maçta taraftarı rahatsız etmeyen trafik, 70 bin kişiye yaklaşan yoğunluğu kaldıramadı. Binlerce seyirci, evlerine ulaşabilmek için gayret gösterdi. Sarı - Kırmızılılar, saatler süren çabanın ardından trafikten kurtulabildi. 
   
   Jeneratör devrede 
   DİYARBAKIRSPOR maçındaki ışıklandırma skandalını yaşamak istemeyen Galatasaray Yönetimi bu kez tedbiri elden bırakmadı. Herhangi bir aksaklık yaşanmaması için stat, karşılaşma boyunca jeneratörler aracılığıyla aydınlatıldı. Bu arada, elektrik tesisatını yapan Fransız firmasının temsilcileri ve çeşitli distribütör firma yetkilileri de stadda hazır bekletildi. 
   
   Batista'nın özverisi    Brezilyalı oyuncu, annesinin vefatıyla yıkıldı, büyük bir fedak rlık gösterip, alkışlar arasında karşılaşmaya çıktı 
   Haber erken ulaştı 
   GALATASARAY'DA maç sabahı Florya'daki kampa gelen acı haber takımda büyük üzüntü yarattı. Batista'nın annesinin önceki akşam Brezilya'da vefat ettiği bildirilirken, Sambacı büyük bir yıkım yaşadı. Fatih Terim, Batista ile görüşerek, acısını paylaştığını, istemesi halinde kadrodan çıkarabileceğini söyledi. Batista ise, büyük bir özveri gösterip, oynamak istediğini bildirdi. 
   
   'Onun için oynadık' 
   FATİH Terim, başarılı futbolcunun büyük üzüntü içinde olmasına rağmen oynayabileceğini söylemesi üzerine kendisine ilk on birde görev verdi. Taraftarlar da alkışlarla karşılayıp, Batista'nın acısını paylaştılar. Hasan Şaş, "Batista maçtan önce 'benim için oynayın' dedi. Biz de onun için oynayıp, kazandık" diye konuştu. Brezilyalı oyuncunun cenaze için bu sabah ülkesine gitmesi bekleniyor. 
   
   Cambiasso için yeşil ışık    REAL Madrid, Cambiasso konusunda yeşil ışık yaktı. İspanyol ekibinin Sportif Direktörü Jorge Valdano, Esteban Cambiasso'nun Steve McManaman ve Pedro Munitis'le birlikte tranfser listesine koyulduğunu açıkladı. Arjantinli oyuncu için Galatasaray ile birlikte iki kulübün de teklifte bulunduğu belirtildi. Real Madridli futbolcu, forma şansı bulamadığını, gelecek önerilere sıcak baktığını açıkladı. Fatih Terim'in, Arjantinli futbolcunun mutlaka alınmasını istediği belirtilirken, bu oyuncunun bonservis bedelinin 2 milyon dolar olduğu öğrenildi. 
   
   
   
</TEXT>
</DOC>
