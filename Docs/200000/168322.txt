<DOC>
<DOCNO> 168322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sonspo20.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Karşıyaka'da icra krizi 
</HEADLINE>
<TEXT>

     İkinci Futbol Ligi A Kategorisi ekibi Karşıyaka'nın sözleşmesi süren, ancak Antalyaspor ile de sözleşme imzalayan futbolcusu Muammer, geçen yıl yönetimin verdiği teminat senedini iade etmeyip icra yoluna başvurunca, yönetim kurulunun tepkisini çekti. 
     Genel kurul öncesinde yönetimin verdiği teminat senedini çekilen ihtara rağmen vermeyen ve Elazığspor'a giden, ancak burada Teknik Direktör Ümit Turmuş'un bu futbolcuyu istememesi üzerine Antalyaspor ile sözleşme imzalayan Muammer, kulübe icra yazısı göndererek, alacağının ödenmesini istedi. 
     Yönetimde büyük kızgınlık yaratan gelişme üzerine açıklama yapan Kulüp Başkanı Cenk Karace, Muammer'in Karşıyaka'nın 26 Ağustos tarihine kadar sözleşmeli futbolcusu olduğuna işaret ederek, ''Kendisine senedi getirip istediği yere gitmesini söyledik. Ama o bu yolu seçti. Sözleşmesi devam ettiği için kampa katılması gerekirken Antalyaspor'a imza attı. Noter tespiti yaptırıp, bu futbolcunun sözleşme süresini uzatacağız'' diye konuştu. 
     Karace, sözlerini şöyle sürdürdü 
     ''Sözleşmesi devam eden bir oyuncunun başka kulübe imza atması büyük suçtur. Ancak Muammer bunu bile bile ve ihtarımıza rağmen senedi getirmedi. Getirseydi, zaten ödeme yapacaktık. Kendisiyle ilgili federasyon nezdinde de girişimde bulunuyoruz. Hem sözleşmesini uzatacağız hem de kulübe almayacağız. Bu onun en az 1 yılına malolacak. Antalyaspor da bu işten mağdur olacak.'' Karace, kulüpten ayrılan B.Levent ve Sinan'ın da senetleri henüz getirmediklerini, ancak böyle bir yola başvurmadıkları için kendilerine anlaşmalı olarak ödeme yapılacağını sözlerine ekledi. 
     
</TEXT>
</DOC>
