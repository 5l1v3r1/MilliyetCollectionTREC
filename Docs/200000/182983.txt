<DOC>
<DOCNO> 182983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sontur12.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
21. yüzyılın sebzesi Brokoli 
</HEADLINE>
<TEXT>

     Brokolinin hem sağlık hem de beslenme açısından çok yararlı olduğu bildirildi. 
     Tarım İl Müdürü Hasan Ara, Türkiye'de kışlık sebzeler arasında yer alan brokolinin son yıllarda üretimi ve tüketiminin hızla artan bir lahanagil sebze türü olduğunu belirtti. 
     Karalahanaya çok benzediği ve ortasında karnabahara benzeyen yeşil renkte meyvesi olduğu için meyveli karalahana olarak tanınan brokolinin, karalahananın yerine kullanılabileceğini vurgulayan Ara, şöyle konuştu 
     ''Brokolinin sebzesinden zeytinyağlı, sarımsaklı, yoğurtlu ve limonlu salata ile turşu yapılmaktadır. İnsan vücudunu kansere karşı koruduğu bilinen brokoli, prostat, meme ve rahim kanseri ile idrar yolları enfeksiyonlarına karşı doğal bir besin olarak önem kazanmaktadır. Besin değeri oldukça yüksektir. Bol miktarda A, E ve C vitaminlerini içermektedir. Lifli bir bitki olması ve kalori değerinin düşük olması bu sebzenin ideal bir diyet besin olmasını sağlamaktadır.'' Avrupa Birliği ülkelerinde brokolinin yaygın olarak tüketildiğini de kaydeden Ara, şöyle devam etti 
     ''Bir dönüm araziden 2-3 ton brokoli elde edilebilmektedir. Pazara yönelik yapılan üretimlerde aile ekonomisi için önemli bir gelir kaynağıdır. Bu sebzenin hem meyvesi hem de yaprağı kullanılabiliyor. Bir dönüm arazide yaklaşık bir ton brokoli üretilebiliyor bu da üreticilere yaklaşık 2-3 milyar lira kazandırıyor. Kış aylarında bu sebzenin kilosu 6 milyon liraya kadar çıkıyor.'' Tarım İl Müdürlüğü olarak iki yıldan beri brokoli fidesi üreterek her ilçede deneme bahçeleri kurduklarını da ifade eden Ara, ''Bu bahçelerden çok iyi sonuçlar alınmıştır. Çiftçiler tarafından sevilerek yetiştirilen brokoli fidesi için müdürlüğümüze yoğun talepler gelmektedir. Bu amaçla müdürlüğümüzce yetiştirilen fidelerin dağıtımına önümüzdeki günlerde başlanacaktır'' diye konuştu. 
     
</TEXT>
</DOC>
