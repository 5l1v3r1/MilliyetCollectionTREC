<DOC>
<DOCNO> 162253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/soneko19.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine'nin tahvil ihalesinde faiz yüzde 48.40 oldu... 
</HEADLINE>
<TEXT>

     Hazine Müsteşarlığı'nın bugün düzenlediği 392 gün vadeli tahvil ihalesinde bileşik faiz yüzde 48.40 olarak gerçekleşti. 
     Hazine'nin tahvil ihalesine toplam 3 katrilyon 813.7 trilyon liralık teklif gelirken, ihalede nominal 2 katrilyon 4.8 trilyon liralık satış gerçekleşti. İhaledeki net satış miktarı ise 1 katrilyon 657 trilyon lira oldu. 
     Tahvil ihalesinde bileşik faiz yüzde 48.40, basit faiz de yüzde 49.19 olarak gerçekleşti. İhalede kamuya da 150 trilyon liralık satış yapıldı. 
     Yarın ihraç edilecek tahvillerin geri ödemesi ise 7 Temmuz 2004 tarihinde yapılacak. 
     Hazine en son 3 Haziran'da biri 2 yıl vadeli 6 ayda bir yüzde 3 kupon ödemeli dolar cinsinden tahvil, diğeri de 154 gün vadeli bono olmak üzere iki ihale düzenlemişti. 
     Dolar ihalesinde, nominal 987.3 milyon dolarlık satış gerçekleştirilirken, net satış miktarı 971.3 milyon dolar olmuştu. İhaledeki basit faiz yüzde 6.88, bileşik faiz de yüzde 7 olarak belirlenmişti. 
     Hazine bono ihalesi ile de nominal 393.7 trilyon liralık satış gerçekleştirmişti. İhaledeki net satış tutarı 335.5 trilyon lira olurken, bono ihalesinde bileşik faiz yüzde 45.95, basit faiz ise yüzde 41 olarak belirlenmişti. 
     Hazine'nin yarın 641 trilyon lirası piyasaya, 198 trilyon lirası kamu kurumlarına, kamu bankalarına ve TMSF'ye ihraç edilen senetlerin ödemelerinden oluşan toplam 839 trilyon lira ödemesi var. 
     Gerçekleştirilecek iç borç ödemesinin 354 trilyonu Türk Lirası, 479 trilyonu döviz, 6 trilyonu da dövize endeksli cinsinden olacak. 
     Hazine, Haziran ayında 10 katrilyon 245 trilyon lirası piyasaya olmak üzere 10 katrilyon 973 trilyon lira iç borç ödemesi yerine getirecek. 
     
</TEXT>
</DOC>
