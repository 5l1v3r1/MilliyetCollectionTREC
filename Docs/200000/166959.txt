<DOC>
<DOCNO> 166959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/ekonomi/eko06.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Karamehmet, İtalyan'a 300 milyon euro verecek 
</HEADLINE>
<TEXT>

İtalyan Cirio Grubu'nu kurtarmak için ortaklık kuracak olan Çukurova Holding'in yüzde 75 hisse için 300 milyon euroluk yatırım yapacağı bildirildi 
     Çukurova Holding ile yeni bir şirket kurulması için niyet mektubu imzaladığını açıklayan Cirio Holding'e bağlı Cragnotti Partners Capital Investments C P finans şirketinin başkanı Sergio Cragnotti, "Cirio için güvenilir bir ortak buldum" değerlendirmesini yaptı. 
     La Repubblica gazetesinde dün yayımlanan demecinde Cragnotti, Çukurova'nın kurulacak yeni şirketle Cirio Holding'e girmeye hazır olduğunu belirleterek, yeni oluşuma 300 milyon euroluk yatırım yapacak Çukurova'nın yüzde 75 paya sahip olacağını kaydetti. Cragnotti, bu şekilde Cirio'nun 1.32 milyar euro olan tahvil borcunun yaklaşık yüzde 30'unun da ödeneceğini ifade etti. 
     
     'İki aydır görüşüyoruz' 
     Cragnotti, bir hafta içinde son halini alacağını söylediği plan için, "Hissedarlar, tahvillerinin değerlerlerinin yüzde 50'sinden vazgeçmek zorunda. Ama kalan brüt borcun yüzde 30'unu nakit alacaklar ve hesaplamalara göre Cirio Finans'ın yüzde 15 ile 20 arasında hissedarı olacak. Tüm tahvil sahipleri aynı muameleyi görecek" dedi. Cragnotti, iki aydır Çukurova ile ortaklık ve Cirio'nun yeniden yapılanması konusunda çalıştıklarını söyledi. 
     
     Bu çözüm başta yapılmalıydı 
     Türkiye'nin domates üretiminde büyük bir ülke olduğunu ve kısa zamanda AB'ye gireceğini belirten Cragnotti, "Çukurova, büyük bir grup ve Cirio ile sentezi sayesinde endüstri planına en büyük tutarlılığı verebilir. Bu çözümle belki de kargaşalar önlenerek ve tahvillerin son ödeme tarihleri uzatılarak ilk başta yapılmalıydı" dedi. Öte yandan BDDK ile yaptığı protokole göre, 5.2 milyar dolarlık borcunu 15 yılda faiziyle birlikte 6.2 milyar dolar ödeyecek olan Çukurova Grubu'nun bu ay sonuda ilk faiz ödemesini yapması gerekiyor. 
     

</TEXT>
</DOC>
