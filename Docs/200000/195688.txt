<DOC>
<DOCNO> 195688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/yazar/guclu.html </URL>
<DATE> 2003/11/15/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
TÜBİTAK başkanı kim olmalı 
</HEADLINE>
<TEXT>

   
   YÖK başkanı gibi TÜBİTAK başkanı da oturduğu koltuğun hakkını en iyi şekilde verebilecek bir isim olmalı. Nasıl ki Cumhurbaşkanı Sezer YÖK başkanının seçiminde çok titiz davranıyorsa, Başbakan Erdoğan da TÜBİTAK başkanını atarken o kadar seçici hareket etmelidir. Parti tabanını memnun etmek için değil, Türkiye'yi bilim ve teknolojide zıplatacak bir isim bulmalıdır. 
   YÖK başkanı için derlediğimiz kriterler, akademik çevrelerde olumlu izlenim yarattı. İtiraz eden olmadı. Benzer kriterlerin TÜBİTAK başkanı için de belirlenmesini istediler. Zaten uzun zamandır kafamın içindeydi. İşte şimdi onları da sizlerle paylaşma zamanı geldi. 
   Elbette çok daha fazla kriter eklenebilir. Zaten bu konuda da sizlerden katkı bekliyoruz. Önemli olan en doğru isimin o koltuğa oturması. Tıpkı YÖK'te olduğu gibi. 
   Bazı üniversiteler, TÜBİTAK konusunda olup bitenlerle ilgili olarak senato kararları yayımlıyor. Hükümet, sert dille eleştirilerek yapılanların doğru olmadığı vurgulanıyor. Ama yol gösteren yok. Hükümetin yaptığı yanlış ise doğru olan ne Katkı koyan, daha önceki şikayetleri asgariye indirecek yeni bir düzenleme öneren ara ki bulasın. İşte en büyük yanlış burada. 
   YÖK ve TÜBİTAK gibi ülkemizin geleceğini derinden etkileyecek bu konuda, tüm taraflar futbol seyircisi olmanın ötesine geçmek zorunda. Her koşulda bizim takım haklı anlayışından vazgeçmeliler. Politik ya da ideolojik bir yaklaşım, yarar değil zarar getirir. Bunun çok örneklerini gördük. Bir yenisini daha yaşamak istemiyoruz... 
   Gelelim kriterlere. İşte bazı satır başları 
   Her şeyden önce Türkiye'nin de bir bilim ve endüstri toplumu olacağına canı gönülden inanmalıdır. 
   Bilimin, bilim adamlarının egolarını tatmin etmek için değil insanlık için, ülke için, vergi mükellefleri için geliştirilmesi gerektiğine inanmalı ve bunu toplumla paylaşmalıdır. 
   TÜBİTAK'ın kapılarını sadece bir - iki üniversiteye değil, tüm üniversitelere ve araştırmacılara açmalıdır. 
   Türkiye'nin önceliklerini, gelecek ile ilgili beklentilerini, toplumun ihtiyaçlarını, bilim adamlarının hassasiyetlerini çok yakından bilmelidir. 
   Endüstriyel tecrübesi mutlaka bulunmalıdır. 
   Ekonomik bilgisi, deneyimi, birikimi ve öngörüleri olmalıdır. 
   Bilimi araştırma laboratuvarlarının dört duvarı arasından çıkartıp topluma maledecek projeleri bulunmalıdır. 
   Ar - Ge'ye ayrılan kaynakların artırılması için alternatif projeleri olmalıdır. 
   Bilim adamlığı saygınlığı, sadece bilimsel dergilerde yayımlanan makaleler ile sınırlı kalmamalıdır. 
   Araştırma fonlarını adilane dağıtacağını, objektif davranacağını, üniversite ve sektörel kayırma yapmayacağını, önceki görevlerinde kanıtlamış olması gerekir. 
   Sırça köşklerden çıkıp, hayatın ve toplumun içinde olmayı göze almalıdır. Bu yüzden de yeni başkan, belki de, laboratuvarlardan çıkmayan çok başarılı bir bilim adamı yerine bilime ve teknolojiye gönül vermiş profesyonel bir yönetici olmalıdır. 
   Özetin özeti Dünyada saygınlığı olan, Türkiye'yi tanıyan, bilimin toplum için geliştirilmesi gerektiğine inanan, üniversite sanayi işbirliğini teoriden pratiğe geçiren, sporun ve endüstrinin bazı alanlarında olduğu gibi bilimde de çıtayı dünya klasmanının en üst sıralarına çıkartabileceğimize inana ve bu konuda toplumu harekete geçirebilen, başarılı olduğu kadar, sempatik de olan bir başkan arıyoruz. Sempatik olmalı. Çünkü, önce bilimi sevdirmeli. Umarız Başbakan Erdoğan bu ismi bulmayı başarır. YÖK ve TÜBİTAK başkanı olabilecek çok değerli bilim adamlarımız var. Yeter ki amaç en iyilerini, o koltuklara oturtmak olsun .. 
   
      
   
   
   
   
</TEXT>
</DOC>
