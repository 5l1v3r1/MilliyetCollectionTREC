<DOC>
<DOCNO> 184391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sonspo27.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
GAZİANTEPSPOR 1 - HAPOEL TEL AVİV 0 
</HEADLINE>
<TEXT>

     UEFA Kupası birinci tur ilk maçında Gaziantepspor, İsrail'in Hapoel Tel Aviv takımını 1-0 yendi. 
     Her iki takımın da temkinli başladığı karşılaşmanın ilk dakikalarında orta alan mücadelesi vardı. Rakibine oranla daha etkili futbol oynayan Gaziantepspor, forvet oyuncularının son vuruşlarında başarılı olmamaları nedeniyle gol kazanamadı. 
     Hapoel Tel Aviv ise savunma ağırlıklı oynayıp karşı ataklarla gol bulmaya çalıştı. Gaziantepspor savunma oyuncuları, Hapoel Tel Aviv'in bu amacına ulaşmasına izin vermedi. 
     8. dakikada, Lazarov'un köşe atışından Hapoel Tel Aviv ceza sahasına yolladığı topa Hasan Özer vurdu, meşin yuvarlak, kaleci Elimelech'ten döndü. Jaziri'nin ikinci kez kaleye yolladığı topu Hapoel Tel Aviv savunma oyuncuları ceza sahasının dışına çıkardı. 
     15. dakikada ani gelişen Gaziantepspor atağında, Lazarov'un ceza sahası içine indirdiği topa, boş ve uygun durumda olmasına karşın Hasan Özer dokunamadı, meşin yuvarlak auta gitti. 
     23. dakikada Obanna, ceza sahası içinde Bouazizi'den sıyrılıp sert vurdu, meşin yuvarlak yan direğin yanından auta çıktı. 
     33. dakikada Devran kafa vuruşuyla meşin yuvarlağı Jaziri'nin önüne düşürdü. Jaziri uygun durumda olmasına karşın iyi vuramadığı meşin yuvarlak, bir kez daha kaleci Elimelech'de kaldı. 
     36. dakikada, Jaziri'nin ortaladığı topu ceza sahası içinden Cem Baki, Hapoel Tel Aviv kalesine yolladı, meşin yuvarlak auta gitti. 
     Kalan dakikalarda gol olmayınca maçın ilk yarısı, 0-0 tamamlandı. 
     
     İKİNCİ YARI 
     Konuk takım Hapoel Tel Aviv, karşılaşmanın ikinci yarısına Gaziantepspor'a oranla daha iyi başladı. Hapoel Tel Aviv'in ikinci yarının başındaki baskılı futbolunu gol yemeden geçiştiren Gaziantepspor, Hasan Özer'in kaydettiği golle karşılaşmayı 1-0 önde tamamladı. 
     48. dakikada, Edri'nin uzattığı topu kale alanı ön çizgisi üzerinden Antepi, Gaziantepspor kalesine gönderdi, savunma oyuncularına çarpan meşin yuvarlak auta gitti. 
     49. dakikada Rosen'in Gaziantepspor kalesine yaklaşık 30 metre mesafeden gönderdiği meşin yuvarlak, yan ağlarda kaldı. 
     60. dakikada Lazarov'un sol kanattan Hapoel Tel Aviv ceza sahasına ortaladığı top, ön direk dibinde bekleyen Bouazizi'nin ayaklarına çarpıp auta çıktı. 
     66. dakikada Obanna'nın Gaziantepspor savunma oyuncularının arkasında topla buluşturduğu Saban'ın, Ömer ile karşı karşıya kaldığı anda kaleye yolladığı meşin yuvarlağı Ömer kontrol etti. 
     69. dakikada Abutbul'un ceza sahası ön çizgisi üzerinden sert şutunda meşin yuvarlak, Gaziantepspor kalesini bulmadı. 
     79. dakikada Hasan Özer, ceza sahası içinde Lazarov'u topla buluşturdu. Lazarov uygun durumda olmasına karşın meşin yuvarlağı kale yerine auta yolladı. 
     87. dakikada Gaziantepspor öne geçti. İlhan'ın ceza sahasına ortaladığı topu iyi takip eden Hasan Özer, kafa vuruşuyla meşin yuvarlağı kaleci Elimelech'in sağından ağlara yolladı 1-0 
     89. dakikada Johnson'un serbest atıştan Hapoel Tel Aviv kalesine yolladığı meşin yuvarlağı Elimelech kornere çeldi, karşılaşma Gaziantepspor'un 1-0 üstünlüğüyle sona erdi. 
     
     
GAZİANTEPSPOR 1 - HAPOEL TEL AVIV 0 Stat Kamil Ocak Hakemler Jacek Granat xxx, Rafat Rostkbwwski xxx, Konrad Sapela xxx Gaziantepspor Ömer xxx, İlhan xx, Bouazizi xx, İbrahim Toroman xx, Hasan Yurt xx, Johnson x, Devran xx Dk. 76 Erdal x , Cem Baki xx, Jaziri xx Dk. 65 Preko x , Lazarov xxx, Hasan Özer xx Dk. 89 Kerem Hapoel Tel Aviv Elimelech xxx, Rahamim xx, Gerseon xx, Halfon xx, Antebi xxx, Fabricio xx Dk. 88 Laban , Rosen xxx, Saban xxx, Edri xx, Abutbul xx, Ogbonna xx Dk. 71 Solchaga x Gol Dk. 87 Hasan Özer Sarı kart Dk. 63 Bouazizi, Dk. 72 Lazarov, Dk. 80 Erdal Gaziantepspor , Dk. 57 Rosen, Dk. 71 Rahamim, Dk. 88 Halfon Hapoel Tel Aviv 
     
</TEXT>
</DOC>
