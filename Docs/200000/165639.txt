<DOC>
<DOCNO> 165639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sonspo19.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Roma Lucio'nun peşini bırakmıyor 
</HEADLINE>
<TEXT>

     Almanya'nın TSV Bayer 04 Leverkusen Kulübü Başkanı Reiner Calmund, AS Roma'nın Brezilyalı savunma oyuncuları Lucio'ya yaptığı öneride miktarı artırdığını, milli futbolcunun İtalyan takımına gidebileceğini söyledi. 
     2001 yılında İtalya şampiyonu olan AS Roma, geçen sezon Avrupa Şampiyonlar Ligi 2. turunda elenince ve ligde de orta sıralarda yer alınca düş kırıklığı yaşamıştı. İtalyan takımı, bu nedenle savunmasını güçlendirmeye çalışıyor. 
     Calmund, La Gazetta dello Sport'a yaptığı açıklamada, AS Roma'nın geçen hafta kendilerine öneri getirdiğini ve bunu kabul etmek istemediklerini, ancak İtalyan kulübünün spor direktörü Franco Baldini'nin şimdi daha iyi bir öneride bulunduğunu ve bunu kabul etmeyi düşündüklerini bildirdi. 
     Gazete Baldini'nin, Brezilyalı futbolcu için 15 milyon Euro'luk bir öneride bulunduğunu ve Lucio'nun büyük bir olasılıkla AS Roma ile sözleşme imzalayacağını kaydetti. 
     Lucio, AS Roma Teknik Direktörü Fabio Capello'nun kendisine böyle değer vermesinden gurur duyduğunu söyledi. 
     Lucio, AS Roma'nın büyük bir takım, Roma'nın da büyük bir kent olduğunu belirterek, ''Tabi ki Leverkusen'den ayrılmak üzücü. Burada kendimi evimde gibi hissettim ve öğreneceğim daha çok şeyler var. Ancak yeni bir takım da çok cazip geliyor'' dedi. 
     
</TEXT>
</DOC>
