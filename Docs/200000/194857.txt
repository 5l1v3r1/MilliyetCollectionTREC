<DOC>
<DOCNO> 194857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sontur05.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik polisine kış aylarında maçlarda görev yasağı geldi 
</HEADLINE>
<TEXT>

     İçişleri Bakanlığı, yollarda daha etkin hizmet için, kış mevsimi süresince trafik personelinin maç, konser, toplantı gibi etkinliklerde güvenlik nedeniyle görevlendirilmeyeceğini bildirdi. 
     İçişleri Bakanı Abdülkadir Aksu, "Kış mevsiminde alınacak trafik tedbirleri" ile ilgili olarak 81 İl Valiliğine bir genelge yayınladı. Kış mevsiminin başlaması ile birlikte oluşacak yağmur, tipi, kar yağışı, sis, buzlanma gibi olumsuz hava koşulları sonucunda, sürücülerin görüş mesafesinin azaldığına, araçların fren mesafesi arttığına, trafik güvenliğini olumsuz yönde etkilendiğine ve trafik kazalarında hissedilir derecede artışlar meydana geldiğine dikkat çekilen genelgede, karayolu ulaşımında yaşanacak olumsuz hava ve yol koşulları nedeniyle, vatandaşların can ve mal güvenliğinin korunmasını sağlamak için bazı önlemlerin alınmasının uygun görüldüğü kaydedildi. 
     Buna göre, kış mevsimi süresince trafik personeli maç, konser, toplantı gibi etkinliklerde güvenlik nedeniyle görevlendirilmeyecek. Gerektiğinde şehirdışı trafik kuruluşları şehiriçi trafik ve tescil hizmetlerinde görevli personel ile takviye edilecek. Kış aylarında trafik hizmetlerinde görev alan araçlarda, akaryakıt kısıntısına da gidilmeyecek. Karlı ve buzlu yol kesimlerinde, bütün taşıtlara zincir taktırılacak, zincirsiz araçların seyrine izin verilmeyecek. Genelgeye göre diğer önlemler şöyle 
     "-Aynı güzergah üzerinde olup da birden fazla ilin sorumluluğunda olan önemli karayolu güzergahları ve geçitlerinde Bolu Dağı geçişi, Gerede-Ilgaz-Merzifon güzergahı gibi yoğun kar yağışı, buzlanma ve heyelan gibi durumlarda, iller arasında koordinasyon sağlanarak, bu güzergahlara gidecek olan araçlar karayolu elverişli hale gelinceye kadar uygun yerlerde bekletilecek. Bu süre içerisinde terminallerden çıkış yapacak otobüslerin çıkışına izin verilmeyecek, -Şehir içi ve şehirlerarası alternatif güzergahlar önceden belirlenerek, yağış nedeniyle yol kapanması veya trafik akımının yoğunlaşması gibi hallerde, araçların bu alternatif güzergahlara yönlendirilmesi sağlanacak, -Kar yağışı ve hava muhalefeti nedeniyle, trafiğe kapanan yollara girmelerine izin verilmeyen araç sürücüleri ve yolcular, meskun mahallerdeki konaklama tesislerinde barındırılacak, -Sisli olan veya zincir takılması gereken kesimlere gelinmeden önce, taşıt sürücüleri bizzat durdurularak veya megafonla araçlar arasındaki takip mesafesini artırmaları, mecbur kalmadıkça sollama yapmamaları, yavaş ve dikkatli seyretmeleri ayrıca, gündüzleri de yakını gösteren ışıklarını yakmaları hususlarında uyarılacak, -Güzergah üzerinde ve terminallerde yapılan trafik kontrollerinde, araçlarda teknik yönden bir aksaklığın bulunup bulunmadığı, özellikle de aşınmış lastik kullanılıp kullanılmadığı ve ışık donanımlarının faal olup olmadığına dikkat edilecek. Far ayarı ve ışık donanımı bozuk araçlar eksiklikleri giderilinceye kadar trafikten men edilecek, -Karayollarında kar ve buzlanma mücadelesi çalışmalarını yürüten Karayolları Genel Müdürlüğü ve Köy Hizmetleri Genel Müdürlüğü personeli ve şehir içerisinde ise belediye görevlileri ile devamlı koordine içinde bulunularak, gerekli olan ve talep edilen yardım derhal yapılacak, -Yolda mahsur kalan araç sürücüleri ve yolculara imkanlar ölçüsünde her türlü insani yardımda bulunulacak, kamu kurum ve kuruluşlarına ait tesislerden yararlanmaları sağlanacak, -Otoyollarında trafik yoğunluğunun az olması nedeniyle buzlanma oluşabileceğinden, otoyol trafik ekipleri güzergahlarında seyir halinde veya yoldan geçen sürücülerin görebileceği şekilde yolun emniyetli kesimlerinde bulunacak, trafiği tehlikeye düşürecek olumsuz durumların tespit edilmesi halinde, derhal Karayolları Bakım İşletme Merkezlerine haber verilecek, -Karayolu kenarındaki tesislerde, arızalanan araçlara müdahale edebilecek personelin, 24 saat esasına göre çalıştırılmaları konusunda, tesis yetkilileri uyarılacak, -Arıza, kaza veya hava şartları nedeniyle yolda kalan araçların çekilip kurtarılmalarını sağlamak amacıyla, kamu kurum ve kuruluşlarına, Şoförler ve Otomobilciler Odalarına ve Özel kuruluşlara ait vinç ve kurtarma araçlarının, önem arzeden yol kesimleri ve kavşaklar ile Bölge Trafik Denetleme İstasyon Amirliklerinde hazır bekletilmeleri sağlanacak, -Basın-Yayın organları kanalıyla vatandaşlar kış şartlarında ne şekilde araç kullanacakları, trafikte karşılaşılabilecek riskler ve trafik kontrolleri ile amaçları hakkında düzenli bir şekilde bilgilendirilecek, -Polis Radyosu'nda, 2003 yılı Kasım ayından itibaren belirli periyotlarla, karayollarına ait hava, yol ve trafik durumları hakkında bilgiler verilecek, -Alınan bütün tedbirlere rağmen yoğun kar yağışı, buzlanma, çığ, heyelan vb. sebeplerle karayollarının trafiğe kapanması veya ulaşımda aksamalar olması halinde, durum en seri şekilde Emniyet Genel Müdürlüğü Trafik Hizmetleri Başkanlığına bağlı Kaza Danışma Biriminin 0 312 412 25 92 nolu telefon veya 0 312 468 91 43 nolu faksına bildirilecek." 
     
</TEXT>
</DOC>
