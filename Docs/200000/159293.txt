<DOC>
<DOCNO> 159293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sonspo21.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor hedefe sağlam koştu... 
</HEADLINE>
<TEXT>

     Ligin bitimine bir hafta kala topladığı 57 puanla bir yıl aradan sonra lig 4. cüsü olarak yeniden UEFA'ya katılma başarısı gösteren Gaziantepspor'da, ligin ikinci yarısında genç kadrosuyla büyük çıkış yapan teknik sorumlu Nurullah Sağlam ve başarısını konuşuluyor. 
     Bir yıl aradan sonra tekrar UEFA kupasına katılma başarısı gösteren Gaziantepspor, hedefine teknik sorumlu Nurullah Sağlam ile koştu. Sağlam, Süper birinci ligde 30 puanla 9. sırasından devraldığı kırmızı-siyahlılara ligin ikinci yarısında topladığı puanlarla 4. sıraya yerleştirerek, kazanılan başarının da mimarı oldu. 
     Yeni sezonda takımın başında kalıp kalmayacağı henüz netleşmeyen Nurullah Sağlam, ''Takdir yönetimindir'' dedi. 
     İkinci yarı teslim aldığı gemiyi başarılı şekilde limana yanaştırdığını ve demir attırdığını belirten Sağlam, şöyle konuştu 
     ''Süper ligde bizden daha iyi durumda olan birçok ünlü takımı geride bırakarak zafere ulaştık. UEFA'da mücadele ederken, takımın başında olmak isterim. Gönlüm tabii ki, Gaziantepspor'un teknik direktörü olarak yeni sezonda da görev almaktır. Ancak, benim hakkımda son kararı yönetim kurulu verecektir. Ben şu anda ne söylesem boş. Ancak para konusu çok geri planda kalır, Gaziantepspor sevgisi herşeyden üstündür.'' Yeni sezona yönelik yönetim kurulunun transfer çalışmalarına başladığını, fikir alış-verişinde bulunduklarını belirten Sağlam, ''Sanıyorum Galatasaray maçından sonra durum daha netlik kazanacak. Kimler gidecek, kimler kalacak tam bilmiyorum. Şu anda sözleşmesi biten oyunculardan Maxim ve Cesar yüzde 70-80 kalacak gibi görünüyorlar'' diye konuştu. 
     Yeni sezonda takımın başında kaldığı takdirde, ilk hedefinin Avrupa'da başarıyı yakalamak olduğunu ifade eden Sağlam, şunları söyledi 
     ''Denizlispor UEFA kupasında iyi bir başarı yakaladı, ancak ligde bu çizgiyi sürdüremedi. Galatasaray ise Avrupa'da başarılı olduğu dönemde, ligde de aynı çizgiyi devam ettirdi. Biz niye yapmayalım diye düşünüyorum. Eğer görevde kalırsam, öncelikli hedefim UEFA'da başarılı olmaktır. Ligde arkamızda 1 milyon insan olurken, Avrupa'da 70 milyon insanın desteğini alacağız. Türkiye'yi en iyi şekilde temsil edip, milletimize yeni heyecanlar yaratmak istiyoruz.'' Sağlam, yeni sezonda çok geniş kadroya ihtiyaç bulunmadığını, 28-30 kişilik bir kadro yerine 23-24 kişilik daha sağlam ve kaliteli bir kadro kurulması tavsiyesinde bulundu. 
     Bu arada, milli kaleci kaptan Ömer Çatkıç ile Galatasaray'dan kiralık olarak alınan Murat Erdoğan ve Maxim'e izin verildi. 
     Gaziantepsporlu yöneticilerin görüştüğü Kocaelisporlu Lazarov'un imza için kente gelmesi bekleniyor. 
     
</TEXT>
</DOC>
