<DOC>
<DOCNO> 190355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/yazar/pulur.html </URL>
<DATE> 2003/10/22/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Tokat tokat üstüne... 
</HEADLINE>
<TEXT>

   
   KURTULUŞ Savaşı subaylarından Rahmi Apak anlatır... 
   Birinci Cihan Savaşı'nda İngilizlere esir düşen subay ve erleri İstanbul'a getiren, gemi Galata rıhtımına yanaşır, gemiye İngiliz subayları ve azınlıktan bir tercüman çıkar. Tercüman bir ara gemiden çıkmak için acele eden erlerden birine "Ne acele ediyorsun " diye şiddetli bir tokat atar. 
   Rahmi Apak, bu tokadın sonrasını şöyle anlatır 
   "Dikkat ettim, etraftaki yüzlerce Türk esiri bu şamarı kendi suratlarına yemişler gibi irkildiler. Ben de şahsen, bu şamarın, kendi yüzümden ateş çıkarır gibi olduğunu duydum. Eyvah, biz esir kaldığımız düşman memleketinde bile böyle hakaretler görmedik, biz bu vatanda nasıl yaşayabiliriz, diye düşündüm ve titredim." 
   
   RAHMİ Apak, esaretten sonra Trakya'daki kasabasına çekilip, yeni bir hayat kurmayı düşünmektedir. 
   Ama o tokat, ona bu düşüncesinin sakat olduğunu anlatır ve gemiden çıkmak için sırasını beklerken derhal Anadolu'ya geçip silaha sarılmak kararını verir. 
   İngilizlerin ve azınlıkların yaptıklarına dayanamayanlar, artık kendilerine başka bir meslek, iş bulma arayışında olanlar da, kararlarını değiştirip, Anadolu'ya geçerler ve silaha sarılırlar. 
   
   BU köşenin okurları, bu olayı daha önce de okumuş olabilirler, varsın tekrar olsun, tekrar okusunlar. 
   O günkü tokadın manevi ağırlığını duyanlarla, bugün tokat tokat üstüne yerken susup sinenler aynı insanlar mı 
   
   AMERİKALI 8.5 milyar krediyi, Irak'a asker göndermeyle bağlı tutuyor, biz de "Aman Coniler ölmesin, Mehmetçik ölsün" diye karar alıyoruz... 
   Birinci tezkereye ret oyu verenlerden bazıları, herhalde bağırlarına taş basarak bu kararı alıyorlar, asker gitmeye hazırlanıyor, derken tepkiler başlıyor 
   "Türk askerini Irak'ta istemeyiz " 
   Arabı, Kürdü, Şiisi, Sünnisi ağız birliğiyle tepki koyuyor "asker göndermediniz " diye merbut adamlarını Amerikaya çağırıp Türkiye'yi azarlayan Amerikalı bu defa sessiz... 
   
   "TÜRK askerini istemeyiz " diyenlerden biri de Barzani... 
   Hangi Barzani mi 
   Cebine Türkiye Cumhuriyeti'nin kırmızı pasaportunu koyup, Çankaya'da ağırladığımız Barzani 
   O kadar aciziz ki, o pasaportu bile elinden alamıyoruz, ya da iptal ettiğimizi açıklayamıyoruz. 
   Başbakan Erdoğan, suya tirit bir açıklama yapıyor 
   "İlle gidelim demiyoruz, eğer istemiyorlarsa gitmeyiz " 
   Öyle ya, Amerika isterse gideriz, istemezse gitmeyiz 
   
   ASKERİNİN başına çuval geçirip esir alan stratejik dostun sözünden çıkmak olur mu 
   Bağdat Elçiliğimiz neredeyse havaya uçurulacak, yoruma bakın 
   "Bu olayın, Türk askerinin Irak'a gitmesiyle bir ilgisi yoktur " 
   Ya neyle ilgisi vardır 
   "Tesadüfen " demediğine dua edin 
   
   1920'de, esir Türk askerinin yediği tokadın tepkisini düşünün, 2003 yılında peş peşe gelen tokatların tepkisizliğini, vurdum duymazlığını görün 
   
      
   
</TEXT>
</DOC>
