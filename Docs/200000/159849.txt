<DOC>
<DOCNO> 159849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/siyaset/siy04.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Derneğin fikir annesi Arınç' 
</HEADLINE>
<TEXT>

AKP Kars Milletvekili Selahattin Beyribey'in eşi Hülya Beyribey, Sevgi Yağmuru Derneği hakkında "Münevver Hanım öncülüğünü yaptı. Derneğin her şeyiyle ilgileniyor" dedi 
     GÜNSELİ ÖNAL Ankara 

     AKP Kars Milletvekili Selahattin Beyribey'in eşi Hülya Beyribey, TBMM Başkanı Bülent Arınç'ın eşi Münevver Arınç'ın, Devlet Konukevi'nde Ankara Palas tesettür defilesi düzenleyecek olan Sevgi Yağmuru Derneği'nin kurulması fikrini vererek öncülük ettiğini ve fahri üyesi olduğunu söyledi. 
     
     'Papatyalar gibi değil' 
     Beyribey, derneğin 8. Cumhurbaşkanı Turgut Özal'ın eşi Semra Özal'ın başkanı olduğu ve kamuoyunda "Papatyalar" olarak bilinen Türk Kadınını Güçlendirme Vakfı'na benzemediğini söyledi. Eşinin daha önce ANAP'lı olduğunu hatırlatan Beyribey, şöyle devam etti "Ben de iki dönem ANAP İl Yönetim Kurulu Üyeliği, Çankaya Kadın Kolları Başkanlığı yaptım, kongre delegesiydim. Papatyaların birkaç yemeğine katıldım. Bu dernek Papatyalar gibi değil. AKP'li işadamlarının eşleri yok. Bülent Arınç'ın eşiyle kuruldu. Ben de fahri üyesiyim. Milletvekili eşlerimiz, serbest çalışan arkadaşlarımız var. Derneğin Başkanı avukat. Tamamen yardım amaçlı bir dernek. Tedavi olamayanlar için ilaç ve para toplanıyor. Fakir öğrencilere para toplayıp veriyoruz." 
     
     'Ben önerdim' 
     Beyribey, dernek kurma fikrinin nasıl geliştiğini şöyle anlattı "Münevver Hanım'a 'Ramazanda zaten yardım yapıyoruz. Bunu bir dernekle yapalım' önerisinde bulundum. O da bana, 'Hülya Hanım böyle bir yardım çalışması var, derneğe dönüştürmek istiyoruz' dedi. 'Tamam' dedik toplandık. Yer tutuldu. Dernek kuruldu. Münevver Hanım öncülüğünü yaptı. Derneğin her şeyiyle ilgileniyor, başkanlık yapan kızımızla ilgileniyor. Gösteriş meraklısı değiliz. Yardımları basına duyurmuyoruz. Yardım paraları üyelerin cebinden çıkıyor." 
     
Münevver Arınç Bütün derneklere eşit uzaklıktayım      TBMM Başkanı Bülent Arınç'ın eşi, Ankara Palas'ta düzenlenecek "tesettür defilesi"nin "himayecisi" olmadığını söyledi. Arınç, avukatı Yakup Erikel aracılığıyla yaptığı açıklamada, defileyle ilgili haberlerin asılsız olduğunu ve yanlış bilgiler içerdiğini savundu. Açıklamada, şöyle denildi "Arınç, herhangi bir derneğin 'manevi annesi' ya da koruyucusu değildir. Kendileri bütün derneklere eşit uzaklıkta ve yakınlıktadır. Arınç, organizasyonun ne himayecisi ne aktif katılımcısı ne de organizatörüdür. Arınç, bilgisi dışında ve yanlış olarak yayımlanan bu tür haberlerin, toplumsal ilişkileri ve huzuru zedeleyici, üzüntü verici tavırlar olduğunu düşünmektedir. Ayrıca ortada sorun varmış gibi gösterilmesinin Türkiye'nin devam eden yükselişine gölge düşürdüğü kanaatindedir." 
     

</TEXT>
</DOC>
