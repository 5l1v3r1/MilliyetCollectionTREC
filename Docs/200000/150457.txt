<DOC>
<DOCNO> 150457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/soneko15.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Alaton Birçok yönetim katında Saddam Hüseyin terörü görülüyor 
</HEADLINE>
<TEXT>

     Alarko Holding Yönetim Kurulu Başkanı İshak Alaton, ''Türkiye'de birçok yönetim katında, zihinsel olarak 'Saddam Hüseyin terörü' görülüyor'' dedi. 
     Alaton, ''Mükemmeli Arayış Sempozyumu'' çerçevesinde düzenlenen ''Küresel Değişim'' konulu bölümdeki konuşmasında, bürokrasiyi eleştirdi. 
     ''Küreselleşme'' olgusunun Türkiye devlet teşkilatı tarafından algılanamadığını ileri süren İshak Alaton, ''Sivil toplum örgütleri ve özel sektör, küreselleşmeyi takip ediyor. Diğer tarafta yönetim olarak küreselleşmeye karşı statik bir tutum var. Hatta bazı dostların dediğini tekrar edecek olursam, 'paranoyak bir korku' yaşanıyor. Partiler mevzu bahis değil ama ülkenin yönetiminde küreselleşmeyi bir tehlike olarak gören zihinsel tavır var'' diye konuştu. 
     Kamu sektörlerindeki yönetim biçimlerini de eleştiren Alaton, AB ülkelerine bakıldığında, Türkiye'nin bu ülkeler içinde en fakir ülke olduğunu ifade ederek, ''Neden derseniz, parti başkanlarının ismini söylemiyorum ama Türkiye'de birçok yönetim katında zihinsel olarak 'Saddam Hüseyin terörü' görülüyor'' dedi. 
     
     YABANCI ORTAKLA ''EVLİLİK'' 
     Türk mallarının yurtdışında tanınmadığını söyleyen Alaton, şöyle konuştu 
     ''Alarko'nun yabancı ortakla evliliği öncesi, Polonyalı bir müşteri mallarımızı alıp Varşova'da satmaya çalıştı. Yüksek kaliteli ve düşük fiyatlı olmasına rağmen, oradaki tüketiciler de Alman, ABD malları varken Türk malını tercih etmedi. Biz, evlilik yaptıktan sonra Carrier, Hollanda, Fransa, İspanya ve İtalya'daki fabrikalarını kapattı. Üretim projelerini bize taşıdılar. Evlilik sonrası ihracatımızı hızlandırdık. Neden, çünkü ismimizin yanına Carrier koyduk. Arçelik ve Beko, kendi isimleriyle başardılar. Onları kutlamak istiyorum. Biz, bunda başarılı olamadık. Yabancı evliliklere her zaman açık olduk, şimdi turizmde de evlenmeye çalışıyoruz.'' Türkiye'deki bürokrasi nedeniyle yatırım yapmak isteyen yabancıların vazgeçtiğini söyleyen Alaton, mobilya şirketi IKEA'nın Lüleburgaz'da 120 milyon dolarlık ve Volvo'nun da Şile'de bir yatırım yapacakken bürokrasiyi aşamayarak vazgeçtiğini savundu. Alaton, ''Ankara, artık özel sektörün bu bağırmalarına kulak vermeli'' dedi. 
     





</TEXT>
</DOC>
