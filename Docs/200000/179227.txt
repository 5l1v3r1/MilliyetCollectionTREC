<DOC>
<DOCNO> 179227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/ekonomi/eko03.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Ticaret Örgütü'ne Çin uyarısı 
</HEADLINE>
<TEXT>

   Tekstil sektörü temsilcileri, Dünya Ticaret Örgütü zirvesinde Çin'e karşı önlem alınmasını istedi 
      EKONOMİ SERVİSİ 
   
   Tekstil ve hazırgiyim sektörü temsilcileri, Dünya Ticaret Örgütü'nü, Çin'e karşı uyarmak için harekete geçti. 10 - 14 Eylül'de Meksika'da toplanacak Dünya Ticaret Odası DTÖ zirvesine Avrupa Birliği AB adına katılacak olan Ticaretten Sorumlu Komiser Pascal Lamy'ye mektup gönderen sektör temsilcileri, sektörü olumsuz yönde etkileyecek kararlar alınmaması için uyarıda bulundu. 
   Türkiye İhracatçılar Meclisi TİM Başkanı Oğuz Satıcı, İstanbul Hazır Giyim ve Konfeksiyon İhracatçıları Birliği İHKİB Başkanı Süleyman Orakçıoğlu ve tekstil sektörünün oluşturduğu bir çalışma grubu tarafından yazılan mektupta, 2005'te dünya ticaretindeki serbestleşmeyle birlikte, Türkiye açısından ortaya çıkacak dezavantajlı durumu ortadan kaldırmak için bir mekanizma oluşturulup oluşturulmayacağı sorusu yöneltildi. 
   İHKİB Başkanı Orakçıoğlu da yaptığı yazılı açıklamada 2005'te ticaretin serbestleşmesiyle birlikte Çin lehine olağanüstü bir rekabet eşitsizliği ortaya çıkacağını bildirdi. Çin'in uzun süredir ucuz işgücü ve tartışmalı devlet desteğiyle ticarette yükseldiğini ifade eden Orakçıoğlu, ticaretin serbestleşmesiyle birlikte bu ülkenin önemli avantaj sağlayacağını kaydetti. 
   
   '2 milyon işsiz olabilir' 
   Bu durumdan en fazla Türkiye'nin etkileneceğini belirten Orakçıoğlu, Dünya Ticaret Örgütü zirvesinde bunu engelleyecek kararların alınmaması durumunda tekstil sektöründe 2 milyonu aşkın insanın işsiz kalabileceği uyarısında bulundu. 
   
   
</TEXT>
</DOC>
