<DOC>
<DOCNO> 189880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/soneko11.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Colin Powell Çin'e yuan konusunda baskımız artacak 
</HEADLINE>
<TEXT>

     ABD Dışişleri Bakanı Colin Powell, Çin'in yuanın daha esnek hareket etmesi için süratli ve kararlı adımlar atması için Çin'e baskıyı artırarak devam ettireceklerini bildirdi. 
     Asya-Pasifik Ekonomik İşbirliği APEC Forumu'nun Bangkok'daki toplantısında bölge işadamlarına hitaben konuşan Powell, Çin hükümeti yetkililerinin belirli bir yolda gitmek zorunda olduklarına inandıklarını, kendilerinin ise daha süratli ve kararlı harekete teşvik edeceklerini söyledi. 
     ABD'nin bazı ülkelerin döviz kurlarının piyasalarca belirlenmesine izin verişten önce yapısal ayarlamalar yapması gerektiğini kabul ettiğini belirten Powell, bu sözleriyle Çin'un tereddütlerine hak vermiş oldu. 
     
     YUAN İÇİN ORTAK KURUL 
     Çin Devlet Başkanı Hu Jintao, ABD Başkanı George W. Bush'a yarı sabit kambiyo rejiminden süratli uzaklaşmaktan endişeli olduğunu bildirmiş, fakat, yuanın değerinin dalgalanmaya bırakılması yolundaki engelleri inceleyecek ortak bir kurulun toplanmasına razı olmuştu. 
     Gelecek yılın Kasım ayındaki devlet başkanlığı seçimleri öncesinde önemli sanayi eyaletlerindeki imalat sanayicilerinin yoğun baskısı altında kalan Bush, ''yuanın haksız olarak düşük değerli olduğu, ABD'de istihdam ve iş, yatırım kayıplarına sebep olduğu'' görüşünde. 
     Çin ise bankalarının zayıflığı ve birçok şirketin sallantılı durumundan ötürü, yuanın değerini çok değiştirebilecek konumda olmadığını savunuyor. 
     
</TEXT>
</DOC>
