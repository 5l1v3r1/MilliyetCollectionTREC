<DOC>
<DOCNO> 197145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/ekonomi/eko06.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Alışverişte güvenlik artırıldı, kapılar açık 
</HEADLINE>
<TEXT>

   Güvenlik önlemini artıran alışveriş merkezleri, ekonomik hayatın devamı için "Kapımız Açık" kampanyası başlattı 
      
   Önceki gün yaşanan terörist saldırılar nedeniyle güvenlik önlemlerini artıran alışveriş merkezleri, "Kapılarımız Açık" kampanyası başlatarak ekonomik hayatı sürdürme mesajı verdiler. 
   Alışveriş Merkezleri ve Perakendeciler Derneği AMPD yaşanan terörist saldırılarla ilgili olarak, bir açıklama yaparak, terörün ekmeğine yağ sürülmemesini istedi. 
   AMPD Başkan Yardımcısı Behiç Özek, Türk halkının önemli bir sınavdan geçtiğini ve bu sınavda halkın yanında olacaklarını açıkladı. 
   "Tüm AMPD üyeleri olarak bu zor sınavdan geçerken halkımızın yanında olmaya kararlıyız" diyen Özek, zaten son derece sıkı olan güvenlik önlemlerini daha da artırdıklarını belirtti. Bu dönemde ekonomik ve sosyal yaşamı ertelemek veya durdurmanın terörü kullanmak isteyenlerin ekmeğine yağ sürmek anlamına geleceğini vurgulayan Özek, "Onları etkili kılar ve yeni terör eylemlerini teşvik eder. Tüm gücümüzle ayakta olduğumuzu göstermek için ekonomik ve sosyal yaşamımızı sürdürmeliyiz. Ramazan Bayramı'nı sevinç ve dostlukla yaşamamızı hiçbirşey engellememeli" dedi. 
   
   M S de önlem aldı 
   İngiliz perakende şirketi Marks Spencer M S yetkilileri de önceki gün meydana gelen saldırıların ardından İstanbul polisinin şehirdeki sekiz mağazasında güvenlik önlemlerinin artırdığını söyledi. 
   Yetkililer, polisle birlikte hareket ettiklerini belirterek, Türkiye'deki 15 mağazasında yaklaşık 500 kişinin çalıştığı şirkette yeni güvenlik önlemlerinin alındığını bildirdi. Londra'daki M S mağazalarında da güvenlik önlemlerinin yeniden gözden geçirilebileceği kaydedildi. 
   
   
</TEXT>
</DOC>
