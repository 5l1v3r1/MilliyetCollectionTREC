<DOC>
<DOCNO> 197142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/ekonomi/eko03.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayınbirader, kardeş ataması 
</HEADLINE>
<TEXT>

   ÖİB Başkan yardımcılıklarına Enerji Bakanı Hilmi Güler'in kayınbiraderi Osman İlter ve AKP milletvekili Fuat Ölmeztoprak'ın kardeşi Sami Ölmeztoprak atandı 
   AHMET ERHAN ÇELİK Ankara 
   
   Özelleştirme İdaresi Başkanlığı'nda ÖİB görevden alınan iki başkan yardımcısının yerine atamalar yapıldı. 
   Hidayet Kaya'nın yerine başkan yardımcısı olarak atanan Osman İlter'in Enerji ve Tabii Kaynaklar Bakanı Hilmi Güler'in kayınbiraderi olduğu belirlendi. İlter'in atanmasında "enişte" ilişkisinin etkili olduğu öğrenildi. İlter, ÖİB'de uzman sıfatıyla çalışırken önce Maliye Bakanı Kemal Unakıtan'ın müşavirliğine getirildi. Uzmanlıktan bakan müşavirliğine getirilmesi tepki çekince İlter, bu defa da ÖİB Başkan Müşavirliği görevine atanmıştı. 
   
   ÖİB'de vekil kardeşliği 
   Salih Taştan'ın yerine ise Başkan Yardımcılığı görevine Sami Ölmeztoprak getirildi. Ölmeztoprak'ın ağabeyi Fuat Ölmeztoprak AKP Malatya milletvekili olarak Meclis'te bulunuyor. 
   Böylece Ölmeztoprak'la birlikte ÖİB'de ağabeyi AKP milletvekili olan başkan yardımcısı sayısı da ikiye çıktı. Başkan Yardımcısı Hasan Göktaş'ın ağabeyi Kemalettin Göktaş da AKP Trabzon milletvekili olarak Meclis'e girmişti. 
   
   
</TEXT>
</DOC>
