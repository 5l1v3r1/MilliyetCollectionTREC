<DOC>
<DOCNO> 193590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sontur13.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme sanıkları karıştırdı... 
</HEADLINE>
<TEXT>

     Sivas'ta, benzer suçtan tutuklu bulunan 2 sanıktan biri, yanlışlıkla diğerinin duruşmasına çıkarıldı. Yanlışlık karar aşamasında fark edildi. 
     Sivas E Tipi Kapalı Cezaevi'nde, ''bıçakla adam yaralama ve öldürmeye teşebbüs'' iddiasıyla tutuklu bulunan Ömer Kırma ile ''bıçakla adam yaralama'' eyleminden tutuklu sanık Nail İpek, duruşmalarına katılmak üzere jandarma tarafından Sivas Cumhuriyet Başsavcılığı'na getirildi. 
     Sanıklardan İpek, Sivas Asliye Ceza Mahkemesi'nde, Kırma ise 1. Ağır Ceza Mahkemesi'ndeki duruşmalarını jandarma kontrolünde beklerken, Ömer Kırma'nın 1. Ağır Ceza Mahkemesi'ndeki duruşmasına, yanlışlıkla Nail İpek çıkarıldı. 
     Sanıkların her ikisinin de alkollü olarak bıçakla yaralama eylemini gerçekleştirmesi gibi benzer bazı nedenlerle anlaşılmayan ve bir süre devam eden duruşmada, karar aşaması yaklaştığında, ismi ''Ömer Kırma'' olarak okunan sanık, durumu fark edip kendisinin Nail İpek olduğunu söyledi. 
     Bunun üzerine mahkeme heyeti, İpek'i duruşma salonundan çıkardı ve sanık Ömer Kırma'yı çağırdı. 
     Sanık Kırma, Nevzat Bıyık'ı bıçakla yaraladığı gerekçesiyle TCK'nın 456. maddesi uyarınca, 1 yıl 1 ay 10 gün hapis cezasına çarptırdı. Kırma, tutuklu kaldığı süre gözönüne alınarak, tahliye edildi. 
     
</TEXT>
</DOC>
