<DOC>
<DOCNO> 166114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/siyaset/asiy.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek kefaletle AB’ye uyum sağladık 
</HEADLINE>
<TEXT>

Neşter Operasyonu davasının ilk duruşmasında 100’er bin dolar kefalet karşılığı tahliyelerine karar verilen sanıklar, parayı 7 saatte denkleştirip yatırdı... Dolarla kefalet tartışma yaratırken, bazı kaynaklar, "DGM’ler AB’ye uydurulduğuna göre kefalet ücretlerinin de AB ülkelerindeki oranlarda olmasında gariplik yok" dedi... 
     GÖKÇER TAHİNCİOĞLU, TÜRKER KARAPINAR Ankara 

     SSK’da yapılan yolsuzluklara ilişkin Neşter Operasyonu davasının önceki günkü ilk duruşması, Ankara 2 No’lu DGM’de dün sabahın ilk saatlerine kadar sürdü. 17 saat süren duruşmadan sonra, tutuklu 8 sanık Cezmi Mutlu, Mert Aygen, İbrahim Erdoğan, Derviş Oral, Fahri Örküp, İsmail Uğur, M. Nazif Edin ve Mehmet Metin’in 100’er bin dolar kefalet ödemeleri koşuluyla, Ertan Rıfat Telhan’ın ise kefaletsiz tahliyelerine karar verildi. 
     
     MALİYE’YE YATIRDILAR 
     Tutuklanmalarının ardından mayıs ayında malvarlıklarına ihtiyati tedbir konulduğu için bankalardaki paralarına dokunamayan sanıkların yakınları, dün sabah 08.30’da avukatlarıyla birlikte DGM’ye geldi. Örküp dışındaki 7 sanık, 09.00’dan itibaren DGM Adli Emanet Memurluğu’na sırayla 100’er bin dolar yatırdı. Maliye Veznesi’nin kapalı olduğu saatlerde rutin olarak kefalet ücretlerini teslim alan Adli Emanet Memurluğu’nun bu parayı pazartesi günü Maliye Veznesi’ne teslim edeceği öğrenildi. 7 sanık, Ankara Merkez Kapalı Cezaevi’nden saat 16.00 sıralarında tahliye edildi. Böylece, Erdoğan, Edin, Mutlu, Uğur 5, Aygen, Oral, Metin, Telhan 2 ay sonra özgürlüklerine kavuştu. Kefalet parasını dün yatıramayan Örküp’ün ailesinin İsviçre’de oturduğu, parayı bugün veya yarın göndereceği bildirildi. 
     
     ARKADAŞLAR VERDİ’ 
     Sanık yakınlarının duruşma bittikten 6.5 saat sonra yaklaşık 145 milyar liraya karşılık gelen parayı nereden buldukları merak konusu oldu. Bankaların kapalı olduğu ve ATM’lerden bu miktarda paranın çekilmesinin mümkün olmadığı saatlerde kefalet ücretini denkleştiren sanık yakınları, "Arkadaşlarımızdan aldık" dediler. 
     Mahkemenin, kefalet ücreti için Türk Lirası yerine "ABD Doları"nı tercih etmesi de tartışma yarattı. Alınan bilgiye göre, toplam 700 bin dolarlık kefalet ücreti, sanıkların beraat etmeleri ya da hüküm giyerek yeniden cezaevine girmeleri halinde geri ödenecek. 
     Para, ancak sanıklar duruşmalara düzenli olarak gelmezse, Maliye Bakanlığı bütçesine devredilebilecek. Ancak mahkeme, sanıkların duruşmalardan "vareste" tutulmalarına karar verirse, tahliye edilenler "paralarını kaybetme riski olmaksızın" duruşmalara gelmeyebilecek. Sanıklar, paralarını yine dolar cinsinden alacakları için enflasyon farkından zarar görmeyecekler. 
     
     YUVARLAK OLSUN DİYE 
     DGM kaynakları, mahkemenin, "kefaleti" dolar bazında belirlemesinin herhangi bir amaca dayanmadığını, sadece karar verilirken ödemenin "yuvarlak hesap" ve "kolay" olması için bu yönde hüküm oluşturulduğunu kaydettiler. Kaynaklar, son yıllarda bu kadar yüksek oranda kefalete hükmedilmediğini vurgulayarak, "DGM’ler AB’ye uydurulduğuna göre DGM’lerin verdiği kefalet ücretlerinin de AB ülkelerindeki oranlarda olmasında bir gariplik yok" dediler. 
     Mahkemenin, kefaletle tahliye kararı vermesine, en çok, soruşturmayı 2 yıldır yürüten DGM Savcısı Ömer Süha Aldan üzüldü. Aldan, tahliyelerin para ödenerek gerçekleştirilmesi nedeniyle, karara itiraz hakkını kaybetti. 
     
Hukukçular ne diyor      İSTANBUL Milliyet 

     Dönmezer İlk defa duyuyorum 
     Ord. Prof. Dr. SULHİ DÖNMEZER 
     Yeni ceza yasası hazırlıklarını yürüten hukukçuların başında gelen Ord. Prof. Dr. Sulhi Dönmezer, mahkemenin kefalet ücretini "ABD Doları" cinsinden belirlemesi konusunda şunları söyledi "Bu para, sanıklar kaçmasın diye, teminat olmak suretiyle istenen bir para. Ben ilk defa dolarla teminat olduğunu duyuyorum. Ama ceza hukuku açısından bir engel teşkil etmiyor." 
     
     Apaydın Milli h kimiyete aykırı 
     BURHAN APAYDIN Avukat 
     Anayasa’ya göre resmi dil nasıl Türkçe ise ve bu milli egemenliğin doğal bir kuralı ise Türk parası da milli egemenliğimizin bir sembolüdür. Türk parası dururken doların teminat gösterilmesi milli egemenliğe ve milli ruha aykırıdır. Yasalarımızda Türk parası esas alınmıştır. Borçlar Kanunu’nun 83. maddesi mevzuu para olan borç memleket parası ile ödenir’ diyor. Dolar memleket parası değildir. Bu kararın hızla değiştirilmesi gerekiyor. Savcının itiraz hakkı vardır. Böyle bir yol izlenmesi yargı bağımsızlığıyla asla uzlaşamaz. Yabancı bir paranın esas alınması kararı yabancı bir h kimin vermesinden farksızdır. Türk h kimi Türk parasının dışında karar veremez. 
     
     Doç. Sözüer Mahkeme haklı 
     Doç Dr. ADEM SÖZÜER 
     Teminatla salıverilme bir önlemdir. Yani, sanık elimizin altında olsun, duruşmalara gelsin, diye yapılır. Eğer sanık görevlerini yerine getirmezse bu para devlete geçer. Türk parası üzerinden teminat alınsa, belki dava yıllarca sürecek. Bu durumda alınan paranın bir değeri kalmayacak. Mahkemenin teminatı dövizle alması doğrudur. Enflasyonun olduğu bir ortamda döviz olarak alınması doğrudur. 
     

</TEXT>
</DOC>
