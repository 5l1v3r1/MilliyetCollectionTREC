<DOC>
<DOCNO> 166664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sonspo22.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Avrupa kupalarına gidecek takımlar belli oldu... 
</HEADLINE>
<TEXT>

     Basketbolda Türkiye'yi bu yıl Avrupa kupalarında temsil edecek tüm takımlar belli oldu. 
     Uluslararası Basketbol Federasyonları Birliği'nin FIBA resmi internet sitesinden yapılan açıklamaya göre, Efes Pilsen ve Ülkerspor'un, yine Avrupa Basketbol Ligleri Birliği ULEB tarafından düzenlenen Erkekler Avrupa Ligi'ne katılacakları 2003-04 sezonunda, FIBA'nın düzenlediği kupa organizasyonlarına katılacak takımlar da son başvuru tarihi olan dün geceden sonra kesinleşti. 
     Buna göre erkeklerde, ligde 3. ve 4. sıralarda yer alan Galatasaray ve Türk Telekomspor, FIBA'nın bu sezon ilk kez düzenleyeceği ''FIBA European League'' FEL adlı organizasyonda mücadele edecek. 
     Yine bir FIBA organizasyonu olan Avrupa Kupası'nda Pınar Karşıyaka, Darüşşafaka ve OYAK Renault'nun katılmaması nedeniyle Fenerbahçe ve İstanbul Tekelspor yer alacak. 
     Bayanlarda ise Türkiye, bu yıl Bayanlar Avrupa Kupası'nda 5 takımla bulunacak. Ligde geçen sezon dereceye giren takımlardan Erdemirspor, Fenerbahçe ve Migrosspor, kupaya katılma hakkı elde ederken, Edremit Güre Belediyesi ile bu sezon lige çıkan Ayvalık Küçükköy Belediyesi'nin de kendi istekleriyle bu kupada yer alacakları bildirildi. 
     Lig şampiyonu BOTAŞ Spor'un Avrupa kupalarından çekildiğini açıklaması nedeniyle Türkiye, bu sezon da Bayanlar Avrupa Ligi'nde temsil edilemeyecek. 
     Türkiye'nin ayrıca ULEB'in 2. kupası olan ULEB Kupası'nda da yeni sezonda takımı olmayacak. 
     Basketbolda yeni sezonun kuraları, Erkekler Avrupa Ligi'nde, 7 Temmuz Pazartesi günü İsrail'in Tel Aviv kentinde, FIBA'nın düzenleyeceği kupalarda da 19 ve 20 Temmuz günlerinde Almanya'nın Münih kentinde çekilecek. 
     
</TEXT>
</DOC>
