<DOC>
<DOCNO> 194707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/spor/spo15.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   'Olympiakos'un rövanşını aldım'    İSPANYA'DA yapılan Dünya Üçbant Bilardo Şampiyonası'nda birinci olan sporcumuz Semih Saygıner dün yurda döndü. Final maçında Yunan rakibi Kosta'yı 3-0 yenip, şampiyon olduğunu belirten tecrübeli ıstaka, "Ben Galatasaray taraftarıyım. Kazandığım final maçla takımımın bir bakıma Olympiakos'a 3-0 kaybettiği maçın rövanşını aldım" dedi. n CENGİZ MALGIR 
   
   Hakemler artıyor    FIFA, 4 yardımcı hakem önerisini gündemine aldı. Belçikalı elektronik mühendisi Antoon Soetens'in, ofsayt kurallarıyla ilgili getirdiği teklife göre yardımcıların elektronik sistemli bayrak kullanması da gündeme geldi. FIFA Hakem Komisyonu Başkanı Jose Maria Garcia Aranda, bu konunun çok ciddi bir şekilde araştırıldığını belirtti. 
   
   Minikler dondu    ATATÜRK'ÜN ölümünün 65. yılı nedeniyle düzenlenen Atatürk'ü Anma Koşusu'nda minik atletler donma tehlikesi geçirdi. Ankara'da dün yapılan ve 756 sporcunun katıldığı koşuda çocuklar saatlerce şort ve formayla lisans kontrolü bekledi. 
   
   Emre'nin notu 5.5    ANCONA maçında görev yapan ve sakatlığının geçtiği belirtilen Emre Belözoğlu, İtalyan basınından 5.5 puan aldı. La Gazzetta dello Sport, Emre için "Fena değildi" yorumunu yaparken, Corriere dello Sport ise Emre'nin gayretini övgüyle belirtti. Tuttosport da "Emre, iyi olduğu anlarda rakibi geçebildiği gibi, Inter'in aksiyonlarına hız da kazandırdı" ifadesini kullandı. 
   
   Süreyya Ayhan Yunan TV'sinde    2004 Atina Olimpiyat Oyunları öncesi, Yunanistan televizyonu ERT'nin hazırladığı "Olympic Trophy" adlı belgeselde Türkiye'den Süreyya Ayhan da yer alacak. Avrupa şampiyonu ve Dünya ikincisi atletimizin çekimleri için Ankara'ya gelen Yunanlı TV ekibi, 40'ı aşkın ülkede oyunlarda altın madalya şansı yüksek sporcuların hayatları ve çalışmalarıyla ilgili belgesel hazırlayacak. 
   
   Ümit şoku    BEŞİKTAŞ maçında sakatlanan Gençlerbirliği'nin kaptanı Ümit Bozkurt'un iki ya da üç hafta sahalardan uzak kalacağı bildirildi. Önceki geceyi hastahanede geçiren Ümit'in çekilen MR'ında üst bacak arka adalesinde ikinci derece yırtık tespit edildi. Tecrübeli futbolcunun S. Lizbon ile oynanacak olan UEFA Kupası rövanş maçına yetiştirilmeye çalışılacağını belirtildi. 
   
   Toplu ceza    ANKARAGÜCÜ Yönetimi, sezon başından bu yana takımın içinde bulunduğu durum nedeniyle toplam 13 futbolcuya para cezası kesti. Buna göre Zafer, Gökmen, Hakan Kutlu, Burak, Yılmaz ve Adem Dursun'a 20'şer milyar lira, Galeano, Axel, Salcedo, Mehmet ve Ceyhun'a birer maç başı ücreti kadar ceza kesildi. Öte yandan kırmızı kart gören Disouski ile Ramadan'a da 5'er bin dolar ceza verildi. 
   
   Halterciler yola çıktı    KANADA'NIN Vancouver kentinde 14 - 22 Kasım tarihleri arasında yapılacak Dünya Büyük Erkekler ve Bayanlar Halter Şampiyonası'nda mücadele edecek milli takım kafilesinin ilk bölümü dün bu ülkeye gitti. İlk kafilede yer alan sporcular müsabakalarını tamamladıktan sonra 19 Kasım tarihinde yurda dönerken, ikinci kafile ise 22 Kasım'da Türkiye'ye gelecek. 
   
   
</TEXT>
</DOC>
