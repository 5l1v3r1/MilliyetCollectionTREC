<DOC>
<DOCNO> 150519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sonspo31.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli Tartışmada yer aldığım için utandım... 
</HEADLINE>
<TEXT>

     Teknik direktör Mustafa Denizli, geçen günlerde bir TV kanalında yayınlanan spor programında eski hakem ve futbol yorumcusu Ahmet Çakar ile girdiği tartışmalardan dolayı büyük üzüntü duyduğunu açıkladı. 
     Mustafa Denizli'nin, Türkiye Spor Yazarları Derneği TSYD Levent Sosyal Tesisleri'nde düzenlediği basın toplantısına, TSYD Genel Başkanı Onur Belge'nin yanısıra, spor basınının önde gelen birçok ismi de katıldı. 
     Mustafa Denizli'nin açıklamasından önce söz alan TSYD Genel Başkanı Onur Belge, Çakar ile girdiği tartışmada Denizli'ye destek verdiklerini ifade ederek, ''Türkiye, değerlerini kolay yetiştirmiyor. Biz bu değerleri eleştiririz ama kişilik haklarına her zaman saygı gösteririz. Bugün de hep birlikte burada yer alarak bunu gösterdik'' dedi. 
     
     ''UTANDIM, ÜZÜLDÜM, KAHRETTİM'' 
     Denizli, düzenlediği toplantıyla yeni bir polemik başlatmak değil, bazı şeyleri bitirmeyi amaçladığını anlatarak, şöyle konuştu 
     ''Üzüntümü bildirmek için buradayım. Ben bu olayın içinde yer almaktan gerçekten çok utandım, üzüldüm ve kahrettim. Bu konuda bundan sonra yazılacak ne varsa benim tarafımdan yanıt bulmayacaktır. Ben bu ülkeye hayatım boyunca hizmet ettim ve buna devam edeceğim. Sizlerle birlikte yürüdüm, hep ayakta kaldım, ama böyle yaralara alışamadım.'' 
     
     ''TÜRKİYE'NİN MUSTAFA DENİZLİ'SİYİM'' 
     İyi bir aile babası olduğunu göstermek için kızları Lal ve Selin'i de basın toplantısına getirdiğini belirten Denizli, kendisi hakkında edilen lafların hiçbir zaman Mustafa Denizli ismini küçültmeyeceğini, tersine hep yücelteceğini kaydetti. 
     Denizli, ''Türkiye'nin Mustafa Denizli'si olduğumu biliyorum. Bunu kimsenin yıkamayacağını da biliyorum. Bunu ben de yıkamam. Bugünlere gelmek için çok savaşlar verdim. Bu savaşlarla varoldum ve sizlerle büyüdüm'' diye konuştu. 
     
     ''BU YAKIŞTIRMALAR AYIP DEĞİL DE NEDİR '' 
     Milan Rapaiç'in Fenerbahçe'ye transferinden çıkar sağladığı yönündeki iddialara da sert tepki gösteren Fenerbahçe'nin eski çalıştırıcısı Denizli, gerektiğinde maddi yönden çalıştığı kurumlarda her türlü özveriyi yaptığını, bu nedenle de bu tür yakıştırmaların ''ayıp'' olduğunu söyledi. 
     Denizli, ''Çalıştığı kulüpten yarı fiyatına A Milli Takım'a gelen bana, Fenerbahçe yönetimine 600 bin dolarlık ücretimden indirim yaptıran bana ve Futbol Federasyonu'ndan 100 bin dolarlık cipi almak istemeyen bana, bugün yapılan bu yakıştırmalar ayıp değil de nedir '' diye konuştu. 
     
     ''İÇİMİZDEKİ İRLANDALILAR'' 
     Basın toplantısının son bölümünde soruları yanıtlayan Denizli, Milli Takımlar Teknik Direktörlüğü görevinde, bir İrlanda maçı sonrası kullandığı ''İçimizdeki İrlandalılar'' sözüyle ilgili bir soruya ilginç bir yanıt verdi. 
     Bir gazetecinin, ''İçimizdeki İrlandalılar dediğiniz bazı büyüklerimiz zor gününüzde yanınızdalar. Bu konuyla ilgili duygularınızı öğrenebilir miyim '' biçimindeki sorusuna Denizli, ''O söylediğimden alınıp burada olanlar varsa, Mustafa Denizli'nin nasıl bir insan olduğunu bildikleri için buradalar. O bakımdan bütün buradaki İrlandalılar'a yeniden hoşgeldiniz diyorum'' diye yanıt verdi. 
     
     TRANSFER ÖNERİLERİ 
     Sezon başından bu yana sürekli araştırma içinde olduğunu ve bu nedenle pek çok ülkede futbolu izlediğini anlatan Denizli, kendi durumuyla ilgili gelişmeleri gelecek haftalarda yapacağı toplantıyla kamuoyuna açıklayacağını söyledi. 
     Yurtdışından 2'si, ülke milli takımı olmak üzere aldığı 4 transfer önerisini reddettiğini belirten Denizli, şu anda gerek yurtiçi, gerekse yurtdışından kendisine birçok öneri olduğunu, ancak henüz bir karar vermediğini sözlerine ekledi. 
     Denizli konuşmasını, ''Yıllarca yazılarınızla beni eleştirdiniz, ama daha çok alkışladınız. Bu nedenle ben de izin verirseniz konuşmamı sizleri alkışlayarak bitirmek istiyorum'' diyerek, ayağa kalkıp toplantıyı izleyen medya mensuplarını alkışladı. 
     





</TEXT>
</DOC>
