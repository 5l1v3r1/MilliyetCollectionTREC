<DOC>
<DOCNO> 174137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/siyaset/siy10.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Cihan'ı 'Ginger'a tercih etmiş 
</HEADLINE>
<TEXT>

   Bayrampaşa'daki park açılışında "ginger"a binmesi beklenen Başbakan'ın son anda bilinmeyen bir sebeple ata binmeye karar verdiği öğrenildi 
      SİNAN TOROS İstanbul 

   
   Bayrampaşa Şehir Parkı'nın açılışında bindiği attan düşerek büyük tehlike atlatan Başbakan Recep Tayyip Erdoğan'ın, at yerine çağımızın harika buluşu olarak gösterilen "ginger"a bineceği, ancak son anda bundan vazgeçtiği iddia edildi. Hatta Başbakan Erdoğan için, "Bush düştü ama bizim Başbakanımız düşmez" şeklinde pankart bile hazırlandığı öğrenildi. 
   Atatürk Havalimanı Dış Hatlar Terminali'ni işleten TepeAkfenVie TAV konsorsiyumunun terminalde kullanmak üzere 10 bin dolara satın aldığı ginger, istek üzerine Başbakan Tayyip Erdoğan'ın binmesi için geçtiğimiz hafta Bayrampaşa'daki park açılışına gönderildi. 
   Parkta toplanan kalabalığın alkışları arasında "ginger"a binmesi beklenen Erdoğan için pankart da hazırlandı. Ancak Erdoğan'ın son anda bilinmeyen bir sebeple "ginger"a binmekten vazgeçtiği ve "Cihan" adlı ata binmeye karar verdiği belirtildi. 
   
   GINGER KURSU 
   "Kesinlikle düşülmez" diye tanıtılan "ginger"a binen ABD Başkanı George Bush, düşmeyi başaran ilk kişilerden olmuştu. 
   Bu arada ABD'den ginger getirterek, personelin kullanımına sunmaya hazırlanan TAV yetkilileri, geçtiğimiz günlerde bir görevlinin düşmesi üzerine, "ginger kullanma kursu" düzenledi. 
   Havalimanı Katlı Otoparkı'nda uzmanlar tarafından verilen kurslara terminal memurları ve Prime Class görevlileri katılıyor. 
   TAV yetkilileri, Avrupa'da ilk kez Atatürk Havalimanı'nda kullanılmaya başlanan "ginger"a yoğun bir talep olduğunu belirterek, "Telefonlarımız susmuyor. Elimizde sadece bir adet bulunduğu için ricaları geri çevirmek zorunda kalıyoruz. Sanırız yakında 'rent a ginger' kiralık ginger olarak anılmaya başlanacağız" dedi. 
   
   
</TEXT>
</DOC>
