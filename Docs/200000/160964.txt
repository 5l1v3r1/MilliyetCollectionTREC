<DOC>
<DOCNO> 160964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sondun17.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da "yeşil toz" paniği.. 
</HEADLINE>
<TEXT>

     Belçika'nın çeşitli bölgelerinde ''yeşil toz'' içeren mektupların bulunması ve bu mektupları açanların sağlık sorunları yaşaması paniğe yol açtı. 
     İçişleri Bakanlığı sözcüsü Laurent Panneels, Başbakan Guy Verhofstadt'ın makamına ve ABD Büyükelçiliği'ne şüpheli toz içeren mektuplar ulaştığını bildirdi, ancak ayrıntı vermedi. 
     Verilen bilgiye göre, Gand kentinin merkez postanesinde, Anvers limanında, Ostende havaalanında, Deinze kasabasının bir resmi binasında ve Brüksel'deki Yargıtay'da açılan zarflardan çıkan toz, bu zarfları açanların nefes darlığı ve görme sorunları yaşamasına neden oldu. 
     Federal polise bağlı terörle mücadele hücresinin derhal alarma geçirildiği, Savcılığın soruşturma başlattığı belirtildi. 
     Gand kentindeki postanede açılan zarf yüzünden 10 kişinin hastaneye kaldırıldığı, Ostende havaalanı müdürüne gönderilen zarfı müdür yardımcısının açtığı ve sorunlar yaşadığı bildiriliyor. 
     Sağlık Bakanı Jef Tavernier, konuya ilişkin gelişmelerin yakından izlendiğini, ilk defa zarflardan zararlı toz çıktığı için olayın ciddi görüldüğünü, laboratuvar incelemeleri yapıldığını ve bir şakanın söz konusu olmadığını söyledi. 
     Bakanlık sözcüsü Harry Vanbuel, yapılan ilk analizlerin sonuçlarını açıklarken, zarflardaki tozun ''fenarsazin'' ve ''hidrazin'' maddeleri içerdiğini, bu maddelerin kaşıntı, nefes darlığı ve görme sorunlarına neden olduğunu duyurdu. 
     ''Fenarsazin'' maddesinin, fare zehirleme ilaçlarında da kullanılan arsenik kaynaklı bir madde olduğu ifade edildi. Azot ve hidrojen karışımı bir madde olan ''hidrazin'' ise uçak ve füze yakıtlarında kullanılıyor. 
     Sözcü, Suudi Arabistan Büyükelçiliği ile iki başka adrese de bu zarflardan ulaştığını bildirdi. 
     Belçika makamları, şüpheli mektuplarla karşılaşanların derhal polisi aramalarını, temiz hava almalarını ve ambülans çağırmalarını istediler. 
     
</TEXT>
</DOC>
