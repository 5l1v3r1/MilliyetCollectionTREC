<DOC>
<DOCNO> 170022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/soneko48.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF İcra Direktörleri tatil öncesi Türkiye için toplanmayabilir 
</HEADLINE>
<TEXT>

     Uluslararası Para Fonu'nun IMF Dış İlişkiler Direktörü Tom Dawson, IMF'nin karar makamı olan İcra Direktörleri Kurulu'nun, iki haftalık yaz tatilinin başlangıcı olan 4 Ağustos tarihinden önce, Türkiye'nin 5. gözden geçirme dönemini sona erdirmek için toplanıp toplanmayacağının şu anda belli olmadığını söyledi. 
     Dawson, Washington'daki IMF merkezinde düzenlediği basın toplantısında, IMF'nin yeni Türkiye masası şefi Rıza Moghadam başkanlığındaki heyetin Türkiye'deki temaslarının halen sürdüğünü hatırlatarak, ''Bu görüşmelerin yarın sona ermesini umuyoruz. Bunun ardından da bir açıklama yapılacak. Bu açıklamayla, durumun daha açıklık kazanmasını bekliyoruz. Şu an, Ankara'da yapılacak bu açıklamadan önce, IMF İcra Direktörleri Kurulu'nun Türkiye toplantısının ne zaman olacağını söylemek için erken'' dedi. 
     Tom Dawson, Türkiye'nin halen devam eden 5. gözden geçirme dönemiyle, daha sonra yapılması öngörülen 6. gözden geçirme döneminin birleştirilmesinin söz konusu olmadığını vurguladı. Dawson, ''Bir gözden geçirme döneminde ilerleme yavaş olursa, yapılması gereken işler gecikirse, doğal olarak bir sonraki gözden geçirme dönemi de gecikir. Bazı durumlarda ise, önceki gözden geçirmedeki gecikme çok çok fazla olursa, bir sonrakiyle birleştirilebilir. Ancak Türkiye'nin durumu böyle değil'' diye konuştu. 
     IMF İcra Direktörleri, 5. gözden geçirme döneminin tamamlanmasının ardından 500 milyon dolarlık kredinin serbest bırakılması öngörülüyor. 
     
</TEXT>
</DOC>
