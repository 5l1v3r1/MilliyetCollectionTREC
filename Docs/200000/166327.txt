<DOC>
<DOCNO> 166327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/yazar/toruner.html </URL>
<DATE> 2003/06/30/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
İslamın krizi 
</HEADLINE>
<TEXT>

     "What Went Wrong" 11 Eylül saldırısından hemen önce yazılmış, saldırıdan az sonra piyasaya çıkmıştı. Müslüman dünyasını yakından inceleyen en güncel kitap olduğu için, hemen "en çok satan kitaplar" arasına girdi. "The Crisis of Islam" ise, müslümanların kafirlere karşı kutsal saydıkları savaşın cihad nedenlerini ve lanetlenmesi gereken terörün kökenlerini araştırıyor. 
     Başkan Bush ve Batılı politikacılar, terörizme karşı açtıkları savaşın Araplara ve Müslümanlara karşı olmadığını anlatmakta büyük zorlukla karşılaştılar. Çünkü, Müslümanların büyük çoğunluğu aşırı dinci fundamentalist değildi. Aşırı dinci olanların da büyük çoğunluğu terörist değildi. Ancak, teröristler sadece Müslümanlardan çıkarmış gibi bir hava yaratıldı. Oysa, İrlanda Kurtuluş Ordusu'nun ve Bask'ın üyeleri Hıristiyanlardı. Lewis bu durumun, Ortadoğu'daki teröristlerin kendi örgütlerinin isimlerini vermek yerine, övünerek Müslüman olduklarını söylemelerinden kaynaklandığını savunuyor. 
     Usame bin Ladin'in 7 Ekim 2001'de ele geçen bir video bandında "Müslümanların 80 yıldan fazla bir zamandır aşağılandığı"nı söylemesi, bütün dünyada 80 yıl önce ne olduğu konusunda merak uyandırmıştı. Lewis'e göre, yaklaşık 80 yıl önce 1918'de son büyük Müslüman devleti Osmanlı İmparatorluğu yıkılmış, halifeliğin başkenti İstanbul işgal edilmiş ve Irak -Filistin İngiliz, Suriye Fransız mandasına bırakılmıştı. Daha sonra, İngilizler ayrıca Ürdün'ü, Fransızlar da Lübnan'ı yarattılar. 
     Halifelik, Müslümanlar arası birliği temsil ediyordu. Mart 1924'te Türklerin haklı olarak halifeliği kaldırmasıyla Müslümanlar bir anlamda lidersiz kaldı ve "Müslüman birliği"nin sözde olsa bile temsilcisi yok oldu. Bundan sonra, bazı "halifelik" girişimleri olduysa da, bunlar taraftar bulamadı. İşte, böyle bir birliğe susayan bazı aşırı dinci Müslümanların gözünde Usame bin Ladin bir çeşit halife gibi idi. 
     Müslümanlar her dönemde, milletlerin içinde çeşitli dinler olabileceği gerçeğini göz ardı edip, aynı dini paylaşan değişik milletler olabileceğini düşünme eğiliminde oldular. Bu nedenle, Müslüman dünyası, Amerika'nın 1991 müdahalesini, iki Müslüman devlet Irak ve Kuveyt'in birbirine zarar vermesinin önlenmesi bakımından haklı buldu. Lewis'e göre, şimdiki müdahalede Amerika'ya takınılacak tavır zamanla belli olacak. Çünkü, Bağdat yaklaşık 500 yıl "halifelik"i barındırmıştı. 
     Teröre gelince. Müslüman dünyasının birçok yazarı 11 Eylül saldırısının Müslümanlar tarafından yapılamayacağını savundu. Hatta, Hıristiyanların Müslümanlara karşı kendilerinin tarafını tutmasını sağlamak için, saldırının Yahudiler tarafından düzenlenmiş olabileceği görüşünü savunanlar bile vardı. Daha onlarca değişik görüş de. Yani, Müslümanlar da terör yanlısı değiller. 
     Lewis'e göre çözüm, "Türk modeli". 57 üyeli İslam Birliği'nde demokratik kurumlarını kurmuş ve çalıştırmış olan, özgür toplum ve siyasi düzeni yerleştiren, liberal ekonominin gereklerini yerine getiren tek ülke Türkiye Cumhuriyeti. Sorunların çözümü için, aynı özelliklerin diğer Müslüman ülkelere de yayılması, Müslüman ülke halklarının da hak ettikleri refaha kavuşmaları gerekiyor. 
     Ortak paydayı paylaşanlar dost olur. 
     Dostlar arasında ise, düşmanlık söz konusu olmaz. 
     
     

</TEXT>
</DOC>
