<DOC>
<DOCNO> 181492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/soneko15.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersin Özince Rekabet ortamı tesis edilmeli 
</HEADLINE>
<TEXT>

     Türkiye Bankalar Birliği Başkanı Ersin Özince, ''Türkiye'de serbest piyasa ekonomisinin ana kuralı olan rekabet ortamı tesis edilmeli, rekabeti ve kaynak maliyetini olumsuz etkileyen sebep ve unsurlar giderilmelidir'' dedi. 
     Türkiye Bankalar Birliği TBB ve Uluslararası Finans Enstitüsü Institute of International Finance-IFF işbirliği ile düzenlenen ''Operasyonel Risk'' konulu seminerin basına açık bölümünde konuşan Özince, operasyonel riskin, insanlardan, sistemden, doğal afetlerden, enerji kesintileri, bilgi işlem sistemleri gibi beklenmeyen dış etkenlerden kaynaklanan hatalar ve eksikliklerden oluşan maddi zarar risklerini ifade ettiği söyledi. 
     Özince, gelişen piyasalarda bundan çok daha temel risklerin yönetilmesi ile ilgili tespit ve yönetim sorunlarının bulunduğunu kaydederek, şöyle konuştu 
     ''Türkiye örneğinden harkeket edilecek olursa, henüz finans, muhasebe ve mali sisteme ait standartların yerleştirilmeye çalışıldığı ülkemizde, operasyonel risk kavramının bu gibi ortamlarda değerlendirmeye alınması ve risk yönetimi çalışmaları kapsamında gerekli hazırlıkların yapılması muhakkak çok yararlı olacaktır.'' Operasyonel riskin yeni Basel kuralları dahilinde modelleşmesi ve sayısallaştırılmasının en güç ve en tartışmalı konulardan birini oluşturduğunu belirten Özince, çalışmalara esas oluşturacak tarihi veri tabanının sağlıklı olmadığını söyledi. 
     Özince, ''Ülkemizde sağlıklı veri tabanı maalesef diğer risk alanlarında da oluşturulamadığı için kredi ve piyasa risklerinin doğru yönetimiyle ilgili endişelerimi de maalesef muhafaza ediyorum'' dedi. 
     
     YAPISAL REFORMLARIN EŞ ZAMANLI OLARAK YÜRÜTÜLMESİ GEREKİR 
     Gelişen piyasalarda öncelikle kredi ve piyasa risklerinin doğru tespit edilmesi ve gerçekçi yönetiminin gerektiğini kaydeden Özince, yapısal reformların eş zamanlı olarak yürütülmesi gerektiğinin altını çizdi. 
     Özince, şöyle konuştu 
     ''Türkiye bağlamında önce, ama herşeyden önce, serbest piyasa ekonomisin ana kuralı olan rekabet ortamı tesis edilmeli, rekabeti ve kaynak maliyetlerini olumsuz etkileyen sebep ve unsurlar giderilmeli, kayıt sistemi reforme edilip yaygınlaştırılmalı, bankaların yanı sıra diğer piyasa oyuncuları da tabi oldukları kurallar itibariyle günümüz gerçeklerine uygun hale getirilmeli ve örneklediğim bu ve benzeri reformlar, istikrar arayışıyla birlikte eş zamanlı olarak yapılmalıdır.'' Bank for International Settlements Operasyonel Risk Uzmanı Stephen Senior, operasyonel riskin bankacılığın doğumundan beri sektörü etkileyen bir kavram olduğunu belirterek, gelişmekte olan pazarlarda çok daha fazla önem kazandığını söyledi. 
     Aktivitelerin küreselleşmesi, dışarıdan kaynak kullanımı, büyük sistem çöküşleri ve enerji kesintileri gibi pek çok faktörün operasyonel riskleri etkilediğini dile getiren Senior, 11 Eylül gibi tahmin edilemeyen olayların da operasyonel risk açısından ciddi sonuçlar doğurduğunu bildirdi. 
     Seminerin basına kapalı olarak yapılan bölümünde, operasyonel riske ilişkin uluslararası düzenlemeler, operasyonel riskin ölçülmesi, değerlendirilmesi ve izlenmesine ilişkin teknikler ile uygulamalar ele alınıyor. 
     Yarın sona erecek olan seminere, uluslararası düzenleme ve denetleme kurumlarının temsilcileri, uygulamacılar ve bankacılar katılıyor. 
     
</TEXT>
</DOC>
