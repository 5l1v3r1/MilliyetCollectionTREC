<DOC>
<DOCNO> 184625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sontur09.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciler Başbakan'dan neler istedi... İşte ilginç istekler 
</HEADLINE>
<TEXT>

     Trabzon'un Dernekpazarı İlçesi'nde bulunan Atatürk İlköğretim Okulu 5. sınıf öğrencileri, Başbakan Recep Tayyip Erdoğan'a mektup yazarak, çeşitli isteklerde bulundu. 
     Öğrencilerin, Başbakan Erdoğan'dan ev, hastane, araba ve yol gibi çeşitli ilginç istekleri bulunuyor. 
     Amerika'yı hiç sevmediğini ifade eden bir öğrenci, ''Amerika için asker yollanmasını istemiyorum'' derken, bir başka öğrenci de, ''Savaş istemiyoruz. Çünkü savaş olursa çok insan ölür'' diye istekte bulundu. 
     
     ''CEP TELEFONU İSTİYORUM'' 

     Başbakan Erdoğan'dan, fakir kişilere ev ve araba verilmesini isteyen minik bir öğrenci kendisini de unutmazken, güzel bir okulunun, kendine ait bir bilgisayarının, çevrenin ve evinin güzel olması isterken, bu arada cep telefonu istemeyi de unutmuyor. 
     Temiz bir dünya isteyen bir öğrenci ise Başbakan Erdoğan'a mektubunda, ''Çok okullar olmasını istiyorum. Bizim gibi bütün çocukların arkalarında çantaları ile okullara gitmesini istiyorum. Sen onlara yardım edebilirsin. Bu isteklerimi yaparsan inan ki bunları ben bilmezsem bile çok sevineceğim'' diyor. 
     Okullarının bilgisayarlarının olduğunu ama internetlerinin de olmasını temenni eden bir başka küçük öğrenci, kışın yaklaşmak üzere olduğunu bu nedenle okula yaya gelen bazı arkadaşlarının kışın yürümemelerini istedi. 
     Başbakan Erdoğan'dan dünyadaki okuma yazma bilmeyen bütün öğrencileri okutmasını isteyen bir öğrenci, ''Elinizde imkan varsa lütfen onları okutun'' dedi. 
     
     ''SİZİ GÖRMEK İSTİYORUM'' 

     Başbakan Recep Tayyip Erdoğan'ı görmek isteyen minik bir öğrenci, Başbakan'a mektubunda, ''Recep Tayyip Erdoğan, acaba siz nasılsınız. Sizi görmek isterdim. İnşallah bu mektup eline geçer okursunuz. Bu mektubu sırf elinize geçsin diye yazıyorum. Bunlar benim düşüncelerim. Mektup elinize geçerse lütfen gelin. Yüzünüzün nasıl olduğunu görürüm'' diyor. Çadırda yaşayan insanlara ev verilmesini isteyen, depremde evleri yıkılanlara ev yapılmasını isteyen, köylere hastane yapılmasını isteyen öğrenciler yanında, bir öğrenci de kendini düşünerek, ''Derslerimi daha iyi yapmam için bir tane bilgisayar istiyorum'' dedi. 

     
</TEXT>
</DOC>
