<DOC>
<DOCNO> 150924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/yasam/yas03.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kare kare ölüm 
</HEADLINE>
<TEXT>

Güney Kore’de oturan iki Rus’un, apartmanlarında meçhul bir katil tarafından vuruluşu, saniye saniye güvenlik kameralarına yakalandı 
     DIŞ HABERLER SERVİSİ 

     Apartmanlara konulan güvenlik kameraları bu kez ölümü görüntüledi. Apartmanın kapalı devre televizyon kamerasından saniye saniye görüntülenen cinayet, önceki gece Güney Kore’nin güneydoğu sahilindeki liman Kenti Busan’da gerçekleşti. Polis yetkilisi Kim Yong-Min, kimliklerini açıklanmadığı iki Rus’un, dairelerinin girişinde katilin silahlı saldırısına uğradığını bildirdi. 
     Min, tabancayla vurulan iki Rus’tan birinin öldüğünü, diğerinin de ağır yaralandığını, katil için de yoğun arama başlatıldığını açıkladı. 
     
     İlki ağır yaralı 
     Dün polisin basına dağıttığı görüntülerde yaklaşık 10 el ateş ettiği gözlenen katil, önce arka plandaki ilk kurbanını ağır yaraladı. Kurban olduğu yere yığılıp acıyla kıvranırken, katil önde kaçmaya çalışan ikinci Rus’un peşine düştü ve kameranın görüş açısından çıkarken silahını doğrultup tetiğe basarak kurşun yağdırdı. Ölen Rus’un, ülkesinden Güney Kore’ye deniz ürünleri ithalatı yaptığı bildirildi. 
     


YAŞAM 






















</TEXT>
</DOC>
