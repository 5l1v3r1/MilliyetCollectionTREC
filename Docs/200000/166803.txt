<DOC>
<DOCNO> 166803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sondun11.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya Başbakanı Balina komisyonundan çekilmeyelim 
</HEADLINE>
<TEXT>

     Japonya Başbakanı Jiniçiro Koizumi, balina avlamayı sürdürmek isteyen ülkesinin Uluslararası Balina Avcılığı Komisyonu'ndan BAK çekilmesinin uygun olmayacağını söyledi. 
     Dünyada en çok balina eti tüketen ülke olan Japonya, Berlin'de yapılan BAK toplantısında bu hayvanların nesillerinin korunması amacıyla av yasağına uyması için büyük baskılar altında kaldı. Japonya Başbakanı Koizumi, meclisin gündeme aldığı bu önemli konuda BAK'ta kalarak Japonya'nın gerekçesini açıklamayı sürdürmesinin yerinde olacağını belirtti. 
     Berlin'deki BAK toplantısında, Japonya'nın Büyük Okyanus'ta yılda 300 balina avlaması kabul edilmemişti. 
     Balina avını sınırlı yapmayı savunan iki önde gelen ülke Japonya ve Norveç. ABD ile Avrupa ülkeleri, türlerin korunması için kesin yasaklamadan yana. 
     
     BALİNALAR VE YUNUSLAR 
     Balina avcılığını düzenlemek için 1946 yılında kurulan BAK'ta önemli bir aşama olarak, Berlin'de 19 Haziran'da tamamlanan yıllık toplantıda, balina ve yunus türlerinin korunması yolunda özel kurul oluşturulmasına karar verildi. 
     Japonya, balina türlerinin korunmasını kabul ediyor, ancak hiçbir tükenme tehlikesi görmediği minke türünde avın sürebileceğini belirtiyor. Japonya, balina avcılığını tüm denizlerde geçici süre yasaklayan 17 yıl önceki düzenlemenin kaldırılmasını istiyor. Japonya, her yıl avladığı 700 balinanın ''bilimsel araştırma amaçlı avlandığını'' da iddia ediyor. 
     Dünyanın en etkili doğa koruma örgütü Greenpeace Yeşilbarış , Japonya'nın tutumuyla en yakından savaşan teşkilatlardan. 
     Dünyada Japonya ve Norveç'in yanı sıra ticari balina avcılığını İzlanda ve Karayib Denizi ülkeleri yapıyor. 
     
</TEXT>
</DOC>
