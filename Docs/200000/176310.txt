<DOC>
<DOCNO> 176310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sonspo01.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Kazandık... Bursaspor da iyiydi... 
</HEADLINE>
<TEXT>

     Beşiktaş Teknik Direktörü Mircea Lucescu, Bursaspor karşısında çok önemli bir 3 puan aldıklarını, ancak rakibi de ortaya koyduğu performans nedeniyle tebrik ettiğini söyledi. 
     ''Kazandık ama Bursaspor da çok iyi bir maç çıkardı'' diyen Lucescu, rakiplerinin oyuna hakim olduğunu kaydederek, ''Tecrübe eksikleri vardı. Kontrataklarda bize boş alan bıraktılar. Ama iyi oynadılar. Hagi ve ekibini kutluyorum'' dedi. 
     Rumen teknik adam, sıcak havadan da yakınarak, ''Sıcak hava oyunumuzu etkiledi, ancak alınan 3 puan için mutluyum. Kaçırdığımız gol pozisyonları için ise hiç mutlu değilim. Bu konuda daha çok çalışmamız gerekiyor'' diye konuştu. 
     Durum 1-0 iken Sergen ve Ahmed Hassan gibi hücum yönleri yüksek oyuncularının alınmasının Beşiktaş açısından risk olup olmadığıyla ilgili bir soruya Lucescu, ''1-0'da zaten risk vardır. İkinciyi atmak için Sergen ve Ahmed Hassan'ı oyuna almam normal. Sergen, ancak bir haftadır takımla birlikte antrenman yapıyor. Ahmed Hassan ise yaratıcı bir futbolcu ve güzel işler başarıyor. Ama takıma adapte olması için biraz zamana ihtiyacı var. Okan da ilk maçında birkaç hata yaptı ama bunları normal karşılıyorum. Yavaş yavaş ekip oyununa alışacak'' diye yanıt verdi. 
     Lucescu, transfer konusunda da 31 Ağustos tarihine kadar zamanlarının bulunduğunu sözlerine ekledi. 
     Haftayı Bursaspor galibiyetiyle kapatan siyah-beyazlılar, ligin 3. haftasında kendi sahasında Ankaragücü ile yapacağı maçın hazırlıklarına izin yapmadan yarın sabah gerçekleştireceği antrenmanla başlayacak. 
     
     HAGİ BİZE YAZIK OLDU... 

     Bursaspor Teknik Direktörü Gheorge Hagi, Beşiktaş karşısında aldıkları 1-0'lık mağlubiyete rağmen etkili bir futbol sergilediklerini belirterek, ''Bize yazık oldu'' dedi. 
     Maç sonrası düzenlenen basın toplantısında, yeşil-beyazlı takımın performansını değerlendiren Rumen teknik adam, Beşiktaş karşısında çok sayıda gol pozisyonuna girmelerine rağmen sonuca ulaşamadıklarını kaydederek, ''Böyle büyük bir takıma karşı bu kadar gol pozisyonuna girmemize karşın, golü bulamadık. Bize yazık oldu. Ancak Beşiktaş çok daha tecrübeli bir takım. Bizim ise öğreneceğimiz çok şey var'' diye konuştu. 
     Mağlubiyete rağmen takımının ortaya koyduğu futbolu beğendiğini anlatan Hagi, ''Özellikle futbolcularımın tavır ve davranışlarını çok sevdim. Maalesef puansız dönüyoruz. Bursaspor olarak puanların daha fazlasını hak ediyoruz. Önemli bir rakibe karşı kaybettik. Önümüzdeki haftalardan itibaren puanlar alacağımızı ümit ediyorum'' şeklinde konuştu. 
     Beşiktaş Teknik Direktörü Lucescu'nun kendisi ve takımıyla ilgili söylediği övgü dolu ifadelere de teşekkür eden Hagi, ''Ben de inanıyorum, iyi bir yoldayız ve güzel işler yapacağız'' dedi. 
     Hagi, ayrıca Beşiktaşlı taraftarların kendisine yönelik yaptığı olumsuz tezahüratları da normal karşıladığını söyledi. 
     Son olarak önümüzdeki hafta kendi evlerinde Galatasaray ile oynayacakları zorlu maça da değinen Hagi, bu mücadeleden 3 puanla ayrılmak istediklerini sözlerine ekledi. 
     
     SERTAN'DAN BEŞİKTAŞ TARAFTARLARINA SİTEM 

     Geçmiş yıllarda Beşiktaş forması giyen Bursasporlu Sertan, zaman zaman kendisi aleyhine bağıran siyah-beyazlı taraftarlara sitem etti. 
     Sertan, maç sonrası yaptığı açıklamada, Beşiktaşlı taraftarların kendisini tribünlere çağırmadığını ve buna üzüldüğünü belirterek, ''Bunun vefasızlık olduğunu düşünüyorum. Böyle şeylerin yaşanmamasını istiyorum. Ben Beşiktaş'a ihanet edecek birşey yapmadım'' diye konuştu. 
     
</TEXT>
</DOC>
