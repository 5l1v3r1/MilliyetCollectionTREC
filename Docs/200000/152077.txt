<DOC>
<DOCNO> 152077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/soneko02.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Teknoloji firmaları gözlerini Irak pazarına dikti 
</HEADLINE>
<TEXT>

     Irak'ın öncelikle bir hükümete ve altyapıya ihtiyacı bulunmasına rağmen dev teknoloji firmaları, şimdiden ülkeyi kendileri açısından potansiyel pazar olarak görmeye başladı. 
     Uzmanların belirlemelerine göre, aşırı derecede yıpranmış bir telefon şebekesi bulunan Irak'ta internet erişimi çok zayıf, kablosuz cihazlara ise hemen hiç rastlanmıyor. 
     Irak'a yönelik yatırımların milyarlarca dolarla ifade edildiğini fark eden teknoloji firmalarının, işe iletişim şebekesini baştan kurmak ve yeni tesisler inşa etmekle başlayacakları bildirildi. 
     
     1 MİLYAR DOLARLIK YATIRIM 

     Uzmanlar, Irak'ın telefon sisteminin yeniden işler hale getirilebilmesi için, 10 yıllık dönemde en az 1 milyar dolarlık yatırıma ihtiyaç bulunduğunu kaydediyorlar. 
     Telekomünikasyon sektörünün bu açıdan teknoloji firmaları için büyük bir pazar olduğunu belirten sanayi çevreleri, savaş öncesinde Irak'ın telefon şebekesinin Fransız Alcatel firması tarafından kurulduğunu, ancak bu firmanın şimdi ne derece şansı bulunduğunun bilinmediğini ifade ettiler. 
     
     GSM Mİ, QUALCOMM MU 

     Öte yandan, Amerikan Lucent Technologies firması sözcüsü Bill Price yaptığı açıklamada, ''Irak'ın telefon şebekesini onarmak için Amerikan hükümetine gereken her türlü yardımı yapmaya hazırız'' dedi. Aynı şekilde, Körfez Savaşı'ndan sonra Kuveyt'in telefon şebekesini onaran ''AT T'' firması da Irak'ın telekomünikasyon işlerine talip oldu. 
     Qualcomm firması ise Irak'ta kurulması düşünülen cep telefonu şebekesinin, Avrupa standardı olan GSM değil kendi geliştirdiği standarda uygun olmasını istiyor. 
     Amerikan makamları telekomünikasyonla ilgili ihalelerin kimlere verileceği ve Saddam Hüseyin döneminde yapılan sözleşmelerin geçerliliğini koruyup korumayacağı konusunda henüz açıklama yapmadılar. Bu aşamada sadece, Irak'taki onarım işlerini koordine eden USAID adlı kuruluşun, telekomünikasyon alanına karışmadığı biliniyor. Bu, USAID sözcüsü Alfonso Aguilar tarafından da doğrulandı. 
     Bu arada, merkezi Ürdün'de bulunan bir teknoloji danışmanlık firması işleten Ebu Gazele, konuyla ilgili açıklamasında, ''Irak'ta internet şebekesi kurmak ve internet kafeleri açmanın çok karlı bir iş olacağını'' söyledi. 
     Kaynaklar, Saddam Hüseyin döneminde devlete ait ''Uruklink'' adlı bir internet şebekesi bulunduğunu, ancak çok yavaş çalışan bu sistemden sadece hükümet kuruluşlarının yararlanabildiklerini belirttiler. Irak'ta, kuzeydeki Kürt grupların kontrolündeki bölge hariç, cep telefonu şebekesi de bulunmadığı kaydediliyor. 
     Ülkenin telefon şebekesinin Körfez Savaşı sırasında ağır hasar gördüğü, daha sonra da, ambargo yüzünden gerekli biçimde onarılamadığı belirtiliyor. 
     





</TEXT>
</DOC>
