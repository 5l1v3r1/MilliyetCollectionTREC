<DOC>
<DOCNO> 152789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/soneko06.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TEKEL için, alıcı firmalar henüz belli olmadı... 
</HEADLINE>
<TEXT>

     Rekabet Kurumu Başkan Vekili Mustafa Parlak, TEKEL'in özelleştirilmesi konusunu değerlendirirken, piyasada önemli ölçüde rekabeti bozacak hakim durum oluşmasına izin vermeyeceklerini belirtti ve ''Rekabeti bozucu bir hakim durum yoksa, özelleştirmeyi engellemek için de bir şey yapmayız'' dedi. 
     TEKEL'in özelleştirmesine ilişkin, soruları yanıtlayan Parlak, alıcı firmaların henüz belli olmadığını hatırlattı. 
     Parlak, muhtemel alıcılar belli olduktan sonra, hangi firmanın ihaleyi hiç bir şekilde alamayacağını, hangisinin koşulsuz alabileceğini, hangi firmanın koşullu alabileceğini belirleyeceklerini belirtti. 
     ''İhaleyi alacak firmanın pazar payının yüzde 50 üzerine çıkmasına mı bakacaksınız '' sorusuna Parlak, ''Piyasada rekabeti bozacak bir hakimiyetin oluşması... Piyasada rekabeti bozacak bir hakimiyet oluşuyorsa, ona müdahale ederiz. Yani rekabetçi bir piyasanın yaratılması için şartları, olumlu ortamı hazırlarız ve o kararımız kesindir. Biz onay vermeden devralma olmaz'' diye cevap verdi. 
     ''Tekel özelleştirmesi konusunda ön çalışma var mı '' sorusunu ise Mustafa Parlak, ''Var tabii. Biz bütün alternatifleri sunarız. Tercihi onlar yapar. Tercihten sonra onaya bize gelir'' şeklinde yanıtladı. 
     
     ''ÖZELLEŞTİRMEYİ ENGELLEMEYİZ'' 

     ''Piyasada önemli ölçüde rekabeti bozacak hakim durum oluşmasına tabii ki bu aşamada izin vermeyiz'' diyen Parlak, rekabeti bozucu bir hakim durum yoksa, özelleştirmeyi engellemek için de bir şey yapmayacaklarını vurguladı. 
     Rekabet Kurulu'nun faaliyet alanının özel sektör olduğunu ve devlet tekellerinin olduğu yerde rekabet hukukunun geçerli olmayacağını hatırlatan Parlak, şöyle konuştu 
     ''Dolayısıyla devlet tekellerinin kalkması, bizim arzumuz olur. Devlet tekelleri kalksın ki rekabet hukuku o alanda da geçerli olsun. Bazen rekabet hukuku, özelleştirmeye karşı gibi gösteriliyor. Bizatihi en büyük özelleştirme yanlısı biz olmalıyız ki, o alan serbestleşsin ve o serbest alanda da rekabet hukuk faaliyet göstersin.'' 
     





</TEXT>
</DOC>
