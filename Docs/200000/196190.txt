<DOC>
<DOCNO> 196190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sontur32.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksiyon filmi gibi kaçış... 
</HEADLINE>
<TEXT>

     Edirne'de kaçak etle yakalanan 3 Bulgar, yasal işlemlerin yapılması amacıyla getirildikleri Kapıkule'de, jandarmanın elinden kaçarak bindikleri 2 otomobille görevlilerin ''Dur'' ihtarına aldırmadan Bulgaristan'a geçti. 
     Jandarma tarafından yapılan kontrollerde araçlarında kaçak et bulunan Bulgar uyruklu Orhan Salı, Redzbeb Nurhan ve Mehmet Ali Angel Stoyanof yakalanırken, K 3797 AB ve K 4514 AB plakalı araçlara da el konuldu. 
     Jandarma görevlileri, Bulgarlarla ilgili asayiş işlemlerini tamamladıktan sonra bu kişileri Kapıkule Sınır Kapısı Yolcu Salon Gümrük Müdürlüğü'ne getirdiler. 
     Gümrükle ilgili işlemler yapıldığı sırada 3 Bulgar, ''sigara almak'' bahanesiyle uzaklaştı. Gümrükte bulunan 2 otomobile binen Bulgarlar, ters yoldan araçların Türkiye'ye giriş yaptıkları güzergahtan , görevlilerin ''Dur'' ikazına aldırmayarak Bulgar tarafına geçti. 
     Kapıkule'deki görevliler, ''Sanki filmlerde izlediğimiz bir sahneyi gördük. Bulgarlar son sürat kaçtılar. Karşıdan gelen bir araçla veya gümrükteki bir araçla çarpışabilirlerdi'' diye konuştular. 
     Olayla ilgili Bulgar gümrük ve emniyet görevlilerine yapılan iade başvurularından ise henüz sonuç alınamadığı bildirildi. 
     
</TEXT>
</DOC>
