<DOC>
<DOCNO> 185771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/soneko08.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci el otomobillerin fiyatları başaşağı iniyor... 
</HEADLINE>
<TEXT>

     Yeni uygulama ile 20 yaş üzeri otomobillerin hurdaya ayrılması ve yerine alınan yeni otomobilden ÖTV'nin kaldırılması ikinci ele olan ilgiyi azaltırken, ilgi görmeyen ikinci el otomobillerin fiyatları da son iki ay içinde 1 ile 3 milyar lira arasında geriledi. 
     Otomobil sahiplerinin 20 yaşın üzerindeki aracı için aldığı hurda belgesiyle, yeni otomobilinde modeline göre 3,5 ile 4 milyar lira arasında değişen ÖTV'den muaf olması, hareketlenmesi beklenen ikinci el otomobil piyasasını olumsuz etkiledi. 
     Yeni otomobillerde ÖTV'nin kalkması ile düşen maliyetler, ikinci el piyasasında araç satışlarını uygulama öncesine oranla oldukça düşürdü. Son 6 ay içinde akaryakıta yapılan indirimlerin de hareketlendiremediği ikinci el sektöründe otomobiller, son iki ayda 1 ile 3 milyar lira arasında değer kaybetti. 
     Otomobil galerisi sahipleri, bir yıl öncesine kadar iyi yatırım araçları arasında gösterilen ikinci el otomobiller için ifade edilen ''Al, bin ve karla geri sat'' düşüncesinin tarihe karıştığını söylediler. 
     Kazanç kapısı olarak görülen ve sıklıkla el değiştiren bir dönemin kazanç aracı otomobillere artık kimsenin bu amaçla yaklaşmadığını anlatan galeri sahipleri, ''Eskiden parası olan döviz, altın ya da faiz yerine otomobile yatırım yapmayı tercih ediyordu. Son iki aydır otomobil fiyatını soran bile yok. Otomobil düşünenler ise, yenisine yöneliyor. Artık, yatırım aracı olmaktan çıkan otomobil, ihtiyaç için tercih edilmeye başlandı'' dediler. 
     Yetkililer, 20 yaşın üzerindeki araçların trafikten çekilme sürecinin başlaması ve akaryakıttaki indirimlerden çok umutlandıklarını, ancak beklenen canlanmayı göremediklerini ifade ederek, ''ÖTV alınmamasıyla bazı otomobillerin yenisi, ikinci eliyle aynı fiyata geldi. Böyle olunca da vatandaş eskisi yerine yenisini alıyor'' diye konuştular. 
     İyi kalitede yerli ve yabancı bazı ikinci el otomobillerin en az ve en çok fiyatları karşılaştırmalı olarak şöyle 
     

OTOMOBİL EN AZ EN ÇOK Mercedes C 200 Kom. 2001 47 Bin EURO 47 Bin EURO Mercedes E 200 Kom. 2001 48 Bin EURO 48 Bin EURO Mercedes C 200 Kom. 2000 40 Bin EURO 40 Bin EURO BMW 528 1997 27 Bin EURO 27 Bin EURO VW Passat Dizel 2002 46 Milyar 48 Milyar Opel Astra 2001 21 milyar 22 milyar Opel Vectra 2000 26 milyar 29 milyar Ford Focus Ciya 2000 21,5 milyar 23 milyar Nissan Primera 1997 14 milyar 15 milyar Ford Focus 2000 15 milyar 17 milyar Palio 2000 10 milyar 10 milyar Marea Klimalı 2001 14 milyar 15 milyar Renault Brodway 1999 11 milyar 11,5 milyar Renault Brodway 1994 8 milyar 8,5 milyar      

     
</TEXT>
</DOC>
