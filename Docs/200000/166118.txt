<DOC>
<DOCNO> 166118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/siyaset/siy04.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Ürdün’e 100 tank satıyor 
</HEADLINE>
<TEXT>

Aylardır gizlilik içinde sürdürülen müzakereler sonucunda 42 milyon dolarlık anlaşma imzalandı 
     UTKU ÇAKIRÖZER Ankara 

     Ürdün’le Türkiye arasında geçen hafta 42 milyon dolarlık silah anlaşması imzalandı. Müzakereleri aylardır gizlilik içinde sürdürülen anlaşma geçen hafta Amman’da noktalandı. Türk ve dünya basınından saklanan anlaşmaya göre Ankara - Gölbaşı’nda kurulu FNSS şirketi, Ürdün ordusu için 100 mini - tank paletli zırhlı muharebe aracı üretecek. 
     FNSS ile Ürdün Savunma Bakanlığı arasında imzalanan anlaşmaya göre şirketin Gölbaşı’ndaki tesislerinde üretilecek araçlar, montajı yapılmadan "kitler" halinde Ürdün’e sevk edilecek. Zırhlı araçların montajı Ürdün Kara Kuvvetleri Komutanlığı ile işbirliği içinde gerçekleştirilecek. 
     TSK’nın kullandığı 2 binin üzerinde zırhlı aracı üreten Türk Nurol ve Amerikan United Defense şirketlerinin ortaklığı FNSS, yurtdışına ilk satışı 1997’de yaptı. Birleşik Arap Emirlikleri’ne 75 milyon dolara 133 araç ihracının ardından 2000 yılında da Malezya’ya 300 milyon dolar bedelle 211 araç satan şirket, 2002 yılında da Belçika ordusunun bakım ve yedek parça temini projesini kazandı. 

</TEXT>
</DOC>
