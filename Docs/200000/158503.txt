<DOC>
<DOCNO> 158503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/soneko50.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ABD ile stratejik ortaklığımız devam etmektedir... 
</HEADLINE>
<TEXT>

     Başbakan Recep Tayyip Erdoğan, Türkiye ile ABD arasında abartıldığı gibi herhangi bir şeyin söz konusu olmadığını belirterek, ''Bizim aynı şekilde stratejik ortaklığımız devam etmektedir'' dedi. 
     Erdoğan, Eminönü'ndeki İstanbul Ticaret Odası'nı ziyaret etti. Ziyaret nedeniyle İstanbul Ticaret Odası Meclisi olağanüstü toplandı. 
     Başbakan Erdoğan, Meclis toplantısına katılmadan önce Maliye Bakanı Kemal Unakıtan, İstanbul Defterdarı Kadir Boy, İTO Yönetim Kurulu Başkanı Mehmet Yıldırım, Meclis Başkanı Atalay Şahinoğlu, TİM Başkanı Oğuz Satıcı, MÜSİAD Başkanı Ali Bayramoğlu ve bazı işadamlarıyla İTO binasında yemek yedi. 
     Meclis salonuna gelişinde üyeler tarafından ayakta alkışlanan Erdoğan, bugün Meclis'te AB ile ilgili olağanüstü diyebileceği bir oturum yapıldığını belirterek, bu nedenle diğer bakan arkadaşlarının toplantıya katılamadığını söyledi. 
     AB sürecinin kendileri için her geçen gün farklı bir önem kazandığını, Kopenhag süreci ile birlikte devraldıkları süreci yoğun şekilde devam ettirdiklerini belirten Erdoğan, ''Bunu daha da artırarak inşallah İtalya'nın dönem başkanlığı ile birlikte bu hızı geliştirerek, olgunlaştırarak daha sonra İrlanda ve Hollanda süreci ile temennimiz Hollanda'ya kalmadan müzakere tarihini alalım istiyoruz'' dedi. 
     Başbakan Erdoğan konuşmasında, sivil toplum örgütleriyle birarada olmaya önem verdiklerini ifade ederek, sözlerini şöyle sürdürdü 
     ''Yola çıkarken ısrarla güven kavramının altını çizmiştik. Türkiye'nin güvene, istikrara ihtiyacı var demiştik. Güvenin bedeli olmaz demiştik. Türkiye eğer bu güveni, istikrarı yakalarsa ondan sonra bizi kolay kolay yakalayamazlar demiştik. Hamdolsun bu güven ortamını 3 Kasım'dan sonraki süreçte oluşturmuş bulunuyoruz. Özellikle de Irak savaşına rağmen.'' 
     
     ''ATTIĞIMIZ ADIMLARI İNANARAK, BİLEREK ATTIK'' 

     Erdoğan, Irak savaşına değinirken, şunları söyledi 
     ''Irak savaşı ile battık, bittik diyenler oldu. İşin başında Mehmetçiğin kanını dolara mı değiştiriyorsunuz diyenler oldu. Daha sonra, Bak yazık oldu, Irak'ta yaya kaldık, dolarlar gitti. Ekonomik imkanlar vardı. Bunda da başarısız oldular , aynı kafalar bu defa da bunu söylemeye başladılar. Fakat biz rahatız. Attığımız adımları inanarak, bilerek attık. Türkiye bu işe hiç bulaşmadan, yara almadan ve iyi bir kriz yönetimini başararak neticelendirmiş oldu.'' Irak'ta savaş sonrası gelişmelere işaret eden Erdoğan, gıda yönünden Irak'a taşınan tek ülkenin Türkiye olduğunu, hergün 80'in üzerinde, bazen 150 TIR ve kamyonun Irak'a gıda nakli gerçekleştirdiğini bildirdi. Bunun dışında Kızılay'ın ilaçlarıyla ulaştığını, 2 hastanenin restorasyonunu yapıldığını belirten Erdoğan, Türk müteahhitlerinin anlaşmalarını yapmaya başladığını söyledi. Erdoğan şöyle konuştu 
     ''Oranın fiziki yapılanmasında Türkiye yerini alacaktır. Bundan endişeniz olmasın. Ve alması zaten mukadderdir. Eğer ucuz maliyetle verimli bir netice alınacaksa, Türk müetteahhitlerinin, Türk inşaat malzemelerinin oraya girmesi şart. Bunu daha ucuza başka yerden temin etmeleri mümkün değil, işin gereği, bu.'' Erdoğan, işadamlarının da konuyu takip etmelerini isteyerek, ''Siz de işi takip ettikten sonra hiç endişeniz olmasın'' dedi. 
     
     ''HİÇ KİMSENİN YAPAMADIĞINI TÜRKİYE YAPTI'' 

     Başbakan Erdoğan, Türkiye ABD ilişkileri konusunda da şunları söyledi 
     ''Birçok şeyler yazılıyor, çiziliyor. Köşelerde söyleniyor. Bunların hiç birine kulak asmayın. Türkiye'nin ABD ile arasında böyle abartıldığı gibi herhangi bir şey söz konusu değil. Bizim aynı şekilde stratejik ortaklığımız devam etmektedir. Alışveriş noktasında münasebetler devam etmektedir. 
     Tabii ki ABD'nin burada yaklaşımı olmuştur. Bizim farklı yaklaşımımız olmuştur. Bu yaklaşımlar neticesinde, bazı şeylerde dört dörtlük anlaşamamış olabilirsiniz ama anlaştıklarımız anlaşamadıklarımızdan çok daha fazladır. Çünkü hava sahasını açmak suretiyle hiç kimsenin yapamadığını Türkiye yapmıştır.'' 
     
     TERÖR ÖRGÜTÜ HASSASİYETİ 

     Irak savaşının kısa sürdüğüne işaret eden Erdoğan, bundan sonra Irak'ın siyasi ve fiziki yapılanmasının bir an önce bitmesi gerektiğini vurguladı. 
     Erdoğan, ''Burada Türkiye'nin üzerinde büyük görevler vardır ve Türkiye de bu görevi yapacak güçtedir'' dedi. 
     Irak'ın ulusal birlikteliğinden, toprak bütünlüğünden ve tüm zenginliklerinin Irak halkına ait olmasından yana olduklarını belirten Erdoğan, ''Ama Kuzey Irak'taki bir KADEK terör örgütünün Türkiye'ye karşı alabileceği herhangi bir tavra karşı hassasiyetimiz her zaman vardır. Bunu da ortaya koymak zorundayız'' dedi. 
     
     FELAKET SENARYOLARI YAZANLAR VAR 

     Başbakan Recep Tayyip Erdoğan, ekonomideki ağır kış şartlarının artık yerini bahara bıraktığını belirterek, ''felaket senaryoları yazanlar var. Bunlar da boşuna uğraşmasınlar. Bak şu ana kadar dedikleri olmadı, bundan sonra hiç olmayacak'' dedi. 
     Erdoğan, İstanbul Ticaret Odası İTO Meclisi'nde yaptığı konuşmada, Türkiye'de zedelenen ve sarsılan tüm dengeleri istikrar zeminine oturtmaya çalıştıklarını ve bunu yaparken de sivil toplum örgütlerinin eleştirilerini ve önerilerini dikkate almaya özen gösterdiklerini söyledi. 
     Siyasi istikrarın ekonomik istikrarın, ekonomik istikrarın da siyasi istikrarın güvencesi olduğunu dile getiren Erdoğan, geçmişin çok parçalı siyasi tablosunun ağır faturasının millet olarak hep birlikte ödendiğini kaydetti. 
     Türkiye'nin gerilimle, çatışmayla yıllarını kaybettiğini ifade eden Erdoğan, Türkiye'yi geriye götürecek gereksiz asabiyetler, gerilimlerden hızla uzaklaşıp toplumun talep ve ihtiyaçlarına yönelmiş bir Türkiye'yi milletin önüne getirme gayreti içinde olduklarını kaydetti. 
     ''Bunun kolay olmadığını, eski alışkanlıkların terk edilmesinin, yeniden heyecan duymanın kolay olmadığını görüyoruz'' diyen Erdoğan, nedeni olarak Türkiye'nin yıllardan bu yana istikrar ve güvenden adım adım uzaklaşmış olmasını gösterdi. 
     
     ANAYASA KİTABI FIRLATILMASI 

     Yönetenler ile yönetilenler arasındaki makasın açıldığını ve herkesin eli yüreğinde yeni krizler bekler halde olduğunu aktaran Başbakan Erdoğan, şöyle devam etti 
     ''Sabah ayrı, akşam ayrı krizler çıkmıştır bu ülkede. Bir kaşık suda fırtınalar kopmuş ve pamuk ipliği ile birbirine bağlı koalisyonlar birbirini kösteklemekten başka bir şey yapmamıştır. Ülkemizde bir gecede yüzde 7.500, yüzde 5.000, yüzde 1.500 faiz olmuştur. Bunları yaşadık. Birisi öksürdü, öbür tarafta kıyamet koptu. Bir anayasa kitabı fırlatıldığı zaman ekonominin ne hale geldiğini gördük, duyduk. Bunlar demokratik bir toplumun yapısına yakışan şeyler değildi. Ancak bunları ülkemizde ne yazık ki gördük. İnanıyoruz ki, bu kısa sürede güven ortamının tesisi ile şimdi de istikrar ortamının yakalanmasıyla ülkemizdeki yatırımcı geleceğe çok farklı bakacaktır. 
     Türkiye'ye zaaf isnat ederek altlarındaki zemini yitirenler şimdi kıyamet koparmaya çalışıyor. Buna uğraşmasınlar. Bu defa bu zemin artık oluşmuştur, oluşacaktır. Göreceksiniz yakın zamanda ülkemiz inşallah sadece yabancı yatırımcının geldiği değil, benim yatırımcımla elele vererek üçüncü ülkelere bu ülkenin mamüllerini ihraç ettiği bir ülke durumuna gelecek. Artık bunun altyapısını oluşturuyoruz.'' 
     
     YABANCI YATIRIMCIYA KOLAYLIK 

     Yabancı yatırımcıya kolaylık getirdiklerini belirten Erdoğan, eskiden 19 ayrı noktadan geçerek şirket kurarken, şimdi bunu 3 noktaya indirdiklerini, 3 imzada şirket kurulduğunu bildirdi. 
     ''Hızlı giderseniz 24 saatte bu işi bitirirsiniz'' diyen Erdoğan, Türkiye'de yerli yatırımcı hangi hususiyetleri yerine getiriyorsa aynı şeyin yabancı yatırımcı için de geçerli olacağını söyledi. 
     Başbakan Erdoğan, milli geliri 1500 doların altındaki iller için planlanan muafiyetlerin yabancılar için de geçerli olacağını belirterek, şöyle konuştu 
     ''Bunu bu yıl detaylandırıyoruz. Bu yıl sadece iller bazında yapıyoruz. Önümüzdeki yıldan sonra Devlet İstatistik Enstitüsü'nün bu konuda parametreleri değişiyor. Bunu belki ilkeler bazına indireceğiz. Daha detaya ineceğiz. İnanıyorum ki, hayatın her alanında hissedilecek bu pozitif enerji, yanlış gözlük takanları, kötümser propagandadan etkilenenleri de iyimser olmaya götürecektir. Bundan hiç endişeniz olmasın. Zira bütün gelişmeler o yöndedir. Ekonomideki ağır kış şartları artık yerini bahara bıraktı. Şimdi önümüzde uzun bir yaz var ve neticeleri yakalayacağız. Felaket senaryoları yazanlar var. Bunlar da boşuna uğraşmasınlar. Bak şu ana kadar dedikleri olmadı. Bundan sonra hiç olmayacak. Hükümet bu süreçte yeni şartlara göre yeni kararlar alırken, kendi önceliklerini değiştirmedi, istikametinden de sapmadı.'' 
     
</TEXT>
</DOC>
