<DOC>
<DOCNO> 188627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sontur13.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan aleyhindeki tazminat davasında gergin anlar 
</HEADLINE>
<TEXT>

     İş Bankası'nın eski yönetim kurulu üyeleri Mustafa Özyürek ve Erbaşar Özsoy'un, işadamı Erol Evcil'e 170 milyon dolar kredi verdiklerini iddia eden Başbakan Recep Tayyip Erdoğan aleyhine açtıkları 200 milyar liralık manevi tazminat davasında gergin anlar yaşandı. 
     Ankara 30. Asliye Hukuk Mahkemesi'nde görülen davanın bugünkü duruşmasına, davacı Özsoy ve avukatı Nazmi Baran ile davalı Erdoğan'ın avukatı Serhat Kemal Yılmaz katıldılar. 
     Yılmaz, 28 Şubat 2003 tarihli delil listesinde, Evcil ve Eze grubuna verilen kredilerin akıbetinin ne olduğunun, kredilerin kimler tarafından açıldığının ve ödemelerde kimlerin imzasının bulunduğunun sorulmasına ilişkin taleplerinin yerine getirilmesini istedi. 
     Yargıç Ali Kerimoğlu, söz konusu taleplerin davayla bir ilgisinin olmadığını belirterek, müzekkereleri yırttığını söyledi. 
     Bunun üzerine tekrar söz alan davalı avukatı Yılmaz, konunun davayla ilgisi olduğunu yineledi. 
     Yargıç Kerimoğlu, Evcil'e açılan kredilerde davacıların imzasının bulunup bulunmadığına ilişkin hususun İş Bankası'na sorulduğunu ve davacıların o dönemde yönetim kurulunda bulunmadıklarının bildirildiğini kaydetti. Yargıç Kerimoğlu, bankaya her açılan krediyi sorma imkanlarının bulunmadığını sözlerine ekledi. 
     Bunun üzerine Erdoğan'ın avukatı Yılmaz, gerekçelerini daha sonra açıklamak üzere reddi hakim talebinde bulundu. 
     Davacı Erbaşar Özsoy da söz alarak, Yılmaz'ın, Başbakan Erdoğan'ın avukatı olması nedeniyle daha hassas olması gerektiğini belirterek, avukat Yılmaz'ın bu durumu tehdit aracı olarak kullandığını öne sürdü. Özsoy, karar aşamasında yapılan reddi hakim talebinin reddedilmesini istedi. 
     Yargıç Kerimoğlu, dosyanın incelemeye alındığını bildirerek, duruşmayı erteledi. 
     Dava dilekçesinde, İş Bankası tarafından Erol Evcil'e verilen kredinin 1996 yılında onaylandığı, Özyürek ve Özsoy'un ise 1997 yılında yönetim kuruluna atandıkları belirtiliyor. Dilekçede, Özyürek ve Özsoy'un haksız saldırıya maruz kaldıkları ileri sürülerek, Erdoğan'dan, her biri için 100'er milyar lira olmak üzere 200 milyar lira manevi tazminat isteniyor. 
     
</TEXT>
</DOC>
