<DOC>
<DOCNO> 167166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/ekonomi/eko02.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Eksile eksile bitecek 
</HEADLINE>
<TEXT>

Mayısta eksi çıkan toptan eşya fiyatları haziranda da yüzde 1.9 düştü. Tüketici fiyatları da yüzde 0.2 gerileyerek yıllık yüzde 29.8'e indi 
     EKONOMİ SERVİSİ 

     Enflasyonda yıllardır hasreti çekilen eksi rakamlara alışmaya başladık. Mayısta eksi yüzde 0.6 çıkan toptan eşya fiyatları TEFE haziranda da yüzde 1.9 düştü. Böylece Haziran 1985'ten bu yana ilk kez bir haziranda enflasyon eksi oldu. Tüketici fiyatları da TÜFE 1990 Temmuzu'ndan bu yana ilk kez eksiyi gördü ve yüzde 0.2 gerçekleşti. 
     DİE'nin açıkladığı rakamlara göre, yıllık enflasyon yüzde 30'un altına düşerken, TEFE'de yüzde 29.6, TÜFE'de de yüzde 29.8 oldu. İlk altı ayda enflasyon, TEFE'de yüzde 11.5, TÜFE'de ise yüzde 12 oldu. Haziranda 12 aylık ortalamalara göre enflasyon TEFE'de yüzde 35.4, TÜFE'de yüzde 31.7 olarak hesaplandı. 
     
     Şampiyon patates 
     Çekirdek enflasyon olarak bilinen özel sektör imalat sanayinde fiyatlar ise haziranda yüzde 0.2 arttı. Geçen ay fiyatında yüzde 118 artış kaydedilen patates, zam şampiyonu oldu. En fazla fiyat düşüşü yüzde 61.1 ile kirazda görüldü. 
     Bu arada, İstanbul Ticaret Odası verilerine göre, İstanbul'da perakende fiyatlar aylık yüzde 1.4, toptan fiyatlar da yüzde 1.2 yükseldi. 
     

</TEXT>
</DOC>
