<DOC>
<DOCNO> 174211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sondun22.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta ABD askeri avı sürüyor... 2'si daha öldürüldü 
</HEADLINE>
<TEXT>

     Irak'ın başkenti Bağdat'ta Amerikan askerlerine dün gece düzenlenen saldırıda 2 askerin öldürüldüğü bildirildi. 
     Amerikan ordusunun açıklamasında, dün gece El Raşid mahallesinde hafif silahlar kullanılarak düzenlenen saldırıda 1 askerin de yaralandığı belirtildi. 
     Açıklamaya göre, saldırıda Iraklı bir tercüman da yaralandı. 
     Saldırıda ölen ve yaralanan askerlerin Amerikan 1. Zırhlı Tümeni'ne mensup olduğu belirtildi. 
     IRAK'TA DAMDAN DÜŞEN ABD ASKERİ ÖLDÜ 
     Irak'ta damdan düşen Amerikan askeri hayatını kaybetti. 
     Amerikan ordusundan yapılan yazılı açıklamalarda, 101. Tümene bağlı görev yapan bir askerin, 5 Ağustos'ta Musul'da damdan düşerek öldüğü, aynı tümene bağlı bir başka askerin de 6 Ağustos'ta hastalık sebebiyle öldüğü belirtildi. 
     Bu ölümlerle, ABD Başkanı George Bush'un 1 Mayıs'ta savaşın bittiğini ilan etmesinden bugüne kadar geçen zamanda, savaş dışı sebeplerle hayatını kaybeden Amerikalı asker sayısı 58'e ulaşmış oldu. 
     
</TEXT>
</DOC>
