<DOC>
<DOCNO> 175103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sontur26.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Petkim'in ihaleye yeniden açılması için talimat verdim 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Maliye Bakanı Kemal Unakıtan ile Enerji ve Tabii Kaynaklar Bakanı Hilmi Güler ile biraraya geldi. 
     Maliye Bakanı Unakıtan, görüşmenin ardından gazetecilerin soruları üzerine, Petkim'in ihaleye yeniden açılması için bugün talimat verdiğini ve söz konusu ihalenin hemen açılacağını kaydetti. 
     Ek bütçe ile ilgili bir soru üzerine de Unakıtan, Devlet Bakanı Ali Babacan'ın ek bütçe ihtiyacını daha önce açıkladığını hatırlatarak, ek bütçe ihtiyacının yeni kaynaklarla değil, mevcut bütçe içinde kaynak transferi yoluyla sağlanacağını belirtti. Unakıtan, bunun için de TBMM'ye gideceklerini kaydetti. 
     Dışişleri Bakanlığı'nda yapılan görüşmede, üç bakanlığı ilgilendiren konular ve ortak projelerin ele alındığı, bu çerçevede de Mavi Akım projesi, Manavgat suyunun satışına ilişkin son gelişmelerin gözden geçirildiği öğrenildi. 
     Toplantı sonrasında Enerji Bakanı Güler, Manavgat suyunun İsrail'e satışı konusundaki soruya karşılık, gelecek hafta imza atmak için İsrail'e gidebileceğini bildirdi. Güler, Mavi Akım'la ilgili görüşmelerin de sürdüğünü belirtti. 
     Maliye Bakanı Unakıtan ile Enerji ve Tabii Kaynaklar Bakanı Güler görüşmede, yarınki Irak zirvesini ilgilendiren konuların ele alınmadığını da belirttiler. 

     
</TEXT>
</DOC>
