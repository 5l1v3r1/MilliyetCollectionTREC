<DOC>
<DOCNO> 153620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/ekonomi/aeko.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
NEMADA KAOS 
</HEADLINE>
<TEXT>

Bankalara gidenler ya parasını alamadı ya da çok düşük bir para alabileceğini öğrendi. Bu karışıklığın nedeni ise 1997'den beri istenmeyen bildirim formları. Şimdi işyerleri form hazırlıyor. Ödemelerin haziranı bulma ihtimali var 
     EKONOMİ SERVİSİ 

     Zorunlu Tasarruf hesaplarında, dün başlaması gereken ana para ödemeleri yapılamadı. Ziraat Bankası, şubelerden ana paralarını almaya gelenlerden 1997'den beri istenmeyen 'bildirim formu' belgesini isteyince, kaos başladı. 
     Zorunlu tasarruf hesaplarının tasfiyesi için hazırlanan kanun, nisan ayına yetişsin diye hızla çıktı. Cumhurbaşkanı bekletmeden onayladı. Aylardır gündemde olduğu için ödemeleri yapacak olan Ziraat Bankası'nın hazırlık yaptığı sanılıyordu. Nitekim, önceki gün bankanın Genel Müdürü Can Akın Çağlar, 'Hazırız, yarın 30 Nisan ödemeye başlıyoruz" diye açıklamaya yaptı. Ancak bu sözlere inanarak Ziraat Bankası şubelerine giden özel sektör çalışanları elleri boş döndü. 
     
     'Gereksiz' diye istememişti 
     Ziraat Bankası, dün ana paralarını almaya gelen özel sektör çalışanlarından 'Tasarrufu Teşvik Kesintileri 3 Aylık Şahıs Bildirim Formları'nı istedi. Ödemelerde bu belgenin esas alınacağını açıkladı. Ancak bu formlar, 1997'den bu yana, 'gereksiz' olduğu gerekçesi ile işyerlerinden istenmediği için yoktu. 
     İşyerlerinin istenmediği için 1997 yılından itibaren bu formları doldurup yollamamaları nedeniyle, kesintiler yatırılmış olmasına karşın, bu kesintiler hesaplarda görülmüyor. 
     Böylece bir anda ödeme kaosu başladı. Ana paralarını almaya gidenler, örneğin 300 milyon lira ana para alacağı varsa, sadece bildirimi yapılmış kısmın ödenebileceği, bu durumda da ancak 30 - 40 milyon lira alabilecekleri belirtiliyor. 
     
Ziraat Bankası Formül arıyoruz      Nema kaosu, Ziraat Bankası'nda zorunlu tasarruf hesapları ile ilgili birimleri alarma geçirdi. 
     Konuyla ilgili üst düzey bir yetkili, istenmeyen "zorunlu bildirim"lerin teslim edilmemesinden kaynaklanan sorunun kamu kurumlarını da etkilediğini söyledi. 
     Sağlık Bakanlığı, TRT, Botaş başta olmak üzere birçok kamu kurum çalışanı, işyerleri bildirim yapmadığı için nema anaparalarını alamadılar. 
     Yetkili, bu sorunla karşılaşan çalışanlara "mevcut parayı alın, eksik olan dönemleri kurumunuzdan temin edin" dediklerini belirtti. 
     "Bu sorun nedeniyle, anapara ödemelerinde gecikme kaçınılmaz görünüyor" diyen yetkili, çok sayıda şikayetle karşılaştığını ve ilerleyen günlerde yeni bir formül arayışına gireceklerini ifade etti. 
     
     Şirketler hazırlamaya başladı 
     Bu arada, şirketler, Tasarrufu Teşvik Kesintileri 3 Aylık Şahıs Bildirim Formları, Tasarrufu Teşvik Kesintileri Aylık Bildirim Formları ve banka dekontlarını hazırlamaya başladı. Ancak büyük işyerlerinde bu hazırlığın iki ayı bulabileceği belirtiliyor. 
     Bildirim sorununun çözülememesi halinde, ödemelerde Ziraat Bankası kayıtları esas alınacak. Böylece ödemeler haziranı bulacak. 
     
'Senin anaparan 50 bin lira' şoku      Erzurum'da 270 milyon lira alması gereken bir işçi, hesabına 50 bin lira yatırıldığını öğrenince şaşkınlık yaşadı. Köy Hizmetleri işçisi Kenan Yılmaz, işyerinden aldığı belgelerle gittiği Ziraat Bankası'nda, 270 milyon lira alacağı olduğunu söyledi. Ancak bankada kendisi için 50 bin lira yatırıldığını öğrendi. Yılmaz, "Kredi kartı borçlarımı kapatmak için nema ödemelerini bekliyordum ama nema olarak 50 bin lira ödeneceğini öğrenince büyük bir şaşkınlık geçirdim" diye konuştu. 
     Milli Eğitim'de çalışan Seracettin Yıldırım da, işyerinde yapılan hesaba göre 218 milyon lira alması gerekirken, hesabına 118 milyon lira yatırıldığını öğrendi. Yine Köy Hizmetleri'nden Hüseyin Agur da 270 milyon lira alması gerekirken, 170 milyon lira ödenmek istediğini söyledi. 
     


EKONOMİ 















</TEXT>
</DOC>
