<DOC>
<DOCNO> 184982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/son/sonspo02.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ile Trabzonspor yarın 92. randevuya çıkıyor 
</HEADLINE>
<TEXT>

     Beşiktaş ile Trabzonspor, yarın BJK İnönü Stadı'nda yapacakları maçla birlikte, 92. kez karşı karşıya gelecek. 
     11 Ekim 1973 tarihinde Trabzonspor'un 2-0 galibiyetiyle başlayan 30 yıllık rekabette, bugüne dek yapılan 91 karşılaşmanının 37'sini Beşiktaş, 33'ünü de Trabzonspor kazanırken, 21 maçta da taraflar birbirine üstünlük sağlayamadı. 
     Siyah-beyazlıların toplam 121 golüne, bordo-mavililer 100 golle karşılık verdi. 
     
     LİGDE EŞİTLİK VAR 
     Beşiktaş ile Trabzonspor arasında ligde yapılan maçlarda ise galibiyet sayılarında eşitlik var. 
     2 takım arasında yapılan 58 lig maçında bordo-mavililer ve siyah-beyazlılar 22'şer galibiyet alırken, 14 karşılaşma da berabere sonuçlandı. 
     Ligde Beşiktaş'ın attığı 81 gole, Trabzonspor 65 golle karşılık verdi. 
     Geçen sezon yapılan maçlarda taraflar İstanbul'da 0-0, Trabzon'da da 1-1 berabere kaldı. 
     
     İSTANBUL'DAKİ MAÇLAR 
     Beşiktaş ile Trabzonspor arasında İstanbul'da yapılan maçlarda siyah-beyazlıların, rakibine karşı büyük üstünlüğü göze çarpıyor. 
     2 takım şimdiye dek İstanbul'da 45 kez karşı karşıya gelirken, siyah-beyazlılar 25, bordo-mavililer ise 8 kez sahadan galip ayrıldı. Taraflar 12 maçta ise eşitliği bozamadı. 
     İstanbul'da Beşiktaş 69, Trabzonspor ise 28 gol attı. 
     
     BEŞİKTAŞ, İSTANBUL'DA 2 SEZONDUR KAZANAMIYOR 
     Beşiktaş, Trabzonspor'u İstanbul'da 2 sezondur yenemiyor. 
     2000-2001 sezonunda BJK İnönü Stadı'nda sahadan 3-1 galip ayrılan siyah-beyazlılar, 2001-2002 sezonunda 2-1 yenilirken, geçen sezon ise 0-0 berabere kaldı. 
     
     FARKLI SKORLAR 
     Beşiktaş, Trabzonspor karşısındaki en farklı skorlu galibiyetini 20 Kasım 1993'te İstanbul'da yapılan lig maçında 7-1'lik skorla aldı. 
     Siyah-beyazlılar ayrıca, 2001-2002 sezonunda 5-0, 19 Şubat 1995 tarihindeki lig maçında da rakibini 4-0 yenerek, sahadan farklı skorlu galibiyetle ayrıldı. 
     Trabzonspor ise Beşiktaş karşısındaki en farklı skorlu galibiyetini 7 Ağustos 1988'de Serdar'ın jübile maçında, 4-1'lik sonuçla aldı. 
     
</TEXT>
</DOC>
