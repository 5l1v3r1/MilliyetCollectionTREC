<DOC>
<DOCNO> 164770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sonspo11.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor Fenerbahçeli Ogün'ün peşinde... 
</HEADLINE>
<TEXT>

     Birinci Süper Lig'in yeni takımı Konyaspor'da transfer çalışmaları aralıksız sürüyor. 
     Kulüp basın sözcüsü İbrahim Kaplan, takımda ihtiyaç duyulan mevkilere futbolcu arayışlarını sürdürdüklerini belirterek, bazı futbolcularla görüşmelerin hızlandığını kaydetti. 
     Daha önce yüksek ücret nedeniyle transferinden vazgeçilen Fenerbahçe'nin milli futbolcusu Ogün'ü yeniden gündeme aldıklarını belirten Kaplan, ''Ogün, kalitesini kanıtlamış bir futbolcu. Takıma, tecrübesiyle ağabeylik yapabilecek düzeyde olmasını dikkate alarak, görüşmelerimizi hızlandırdık. Şartlarda anlaşırsak Ogün, yeşil-beyaz forma altında ter dökecek'' dedi. 
     İbrahim Kaplan, Ogün'ün yanı sıra İstanbulsporlu Cenk ve kaleci Allum Bucker ile Malatyasporlu Timuçin'i de transfer etmeye çalıştıklarını belirterek, bu futbolcularla görüşmelerin sürdüğünü, önümüzdeki günlerde Konya'ya gelecek kaleci Allum Bucker ile de masaya oturacaklarını bildirdi. 
     Kaplan, Birinci Süper Lig'e güçlü girmeyi, başarılı bir sezon geçirmeyi hedeflediklerini ve planladıkları kadroyu oluşturmak için büyük çaba harcadıklarını sözlerine ekledi. 
     
</TEXT>
</DOC>
