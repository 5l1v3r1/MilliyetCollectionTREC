<DOC>
<DOCNO> 190707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/soneko05.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçi maaşlarına özel indirim darbesi 
</HEADLINE>
<TEXT>

     İşçi ve memurların ücretlerinin bir bölümünü vergi dışı bırakan özel indirim, yıl sonunda uygulamadan kalkıyor. 
     Çeşitli Vergi Kanunlarını yeniden düzenleyen ve 24 Nisan'da Resmi Gazete'de yayımlanan Bazı Kanunlarda Değişiklik Yapılması Hakkında Kanun'un 3. maddesi ile özel indirim, gelir vergisi dışında bırakıldı. 
     Gelir Vergisi Kanunu'nun özel indirim ve sakatlık indirimiyle ilgili 31'inci maddesini değiştiren bu Kanun'da 1 Ocak 2004'de yürürlüğe girmek üzere sakatlık indirimi yeniden düzenlenirken, özel indirim mevzuat dışı kaldı. 
     Bu çerçevede işçi ve memurlara vergide iyileştirme sağlayan özel indirim uygulaması, 31 Aralık 2003'de son bulacak. 
     İşçi ve memurlar, Kasım ve Aralık aylarında son kez vergi muafiyetinden yararlanacak ve bu şekilde daha düşük gelir vergisi ödeyecek. 
     1 Ocak 2004'ten itibaren ise ücretlerin tamamına gelir vergisi uygulanacak ve böylece çalışanlar daha fazla vergi ödemeye başlayacak. Bu da, maaşlarda aynı miktarda bir düşüşü beraberinde getirecek. 
     
     ÜCRETLERDE NE KADAR KAYIP OLACAK 

     Hükümet, 2003 yılında özel indirim tutarını, Doğu ve Güneydoğu'daki 13 il dışında, aylık 45 milyon lira olarak belirlemişti. 
     Söz konusu tutar, Adıyaman, Batman, Bingöl, Bitlis, Diyarbakır, Elazığ, Hakkari, Mardin, Muş, Siirt, Şırnak, Tunceli ve Van'da ise aylık 63 milyon lira olarak uygulanıyordu. 
     Bu şekilde sayılan 13 ilde işçi ve memurlar, her ay aldıkları ücret karşılığında 9 milyon 450 bin lira, diğer yörelerde ise 6 milyon 750 bin lira daha az vergi ödüyordu. 
     
     MEMURLARA ÖZEL İNDİRİM ZAMMI 

     Özel indirimin kalkmasıyla memurlar ve diğer kamu görevlilerinin maaşlarında bir düşüş meydana gelmemesi için hükümet, 2004 yılı maaş zamlarını belirlerken özel bir düzenlemeye gitti. 
     Maliye Bakanlığı, yeni katsayılarla önce 6 milyon 750 bin liralık özel indirim kaybını telafi etti. Ardından da memura yüzde 6'lık genel zam yapıldı. 
     2 milyon memur ve sözleşmelinin özel indirim mağduriyeti bu şekilde giderilirken, faturayı işçilerin ödeyeceği ortaya çıktı. 
     Çalışma ve Sosyal Güvenlik Bakanlığı istatistiklerine göre 4 milyon 781 bin 958 kayıtlı işçinin çalıştığı ülkemizde, özel indirimin kalkmasıyla bu kişilerin maaşlarında 6 milyon 750 bin lira ile 9 milyon 450 bin lira arasında azalma görülecek. 
     Günümüzde 32 milyon 265 bin lira vergi ödeyen asgari ücretli bir işçi de, Ocak'ta bugünkü tutar üzerinden 39 milyon 15 bin lira gelir vergisi ödemek durumunda kalacak. Halen 225 milyon 999 bin lira olan net asgari ücret de, böylece 219 milyon 249 bin liraya gerileyecek. 
     Özel indirimin kalkmasının 4.7 milyon işçiye toplam faturası ise aylık 32 trilyon 278.2 milyar lira, yıllık 387 trilyon 338.6 milyar lira olacak. 
     Ücretlerde ortaya çıkacak bu kayıp, devletin gelir vergisi hasılatında ise aynı tutarda bir artışı ifade edecek. 
     
     DENGELEMEYE ÇALIŞTIK 

     Bu arada Gelirler Genel Müdür Vekili Osman Arıoğlu, konuyla ilgili olarak şunları söyledi 
     ''Biz, özel indirimi kaldırırken, özellikle düşük ücretlilerin mağdur olmaması için çaba sarfettik. Vergi iadesini yeniden düzenlerken, bu ücretlilerin özel indirim kaybını telafi etmeye çalıştık. Bu şekilde dengelemeye gittik. Vergi iadesi dilim ve oranlarını bu şekilde belirledik. Ancak, yüksek ücretlilerde bir miktar kayıp olacaktır.'' 
     
</TEXT>
</DOC>
