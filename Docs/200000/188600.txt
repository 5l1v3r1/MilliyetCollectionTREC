<DOC>
<DOCNO> 188600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sonspo14.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Hollanda'da.. Gurbetçiler bilet bulamıyor... 
</HEADLINE>
<TEXT>

     Türkiye'yi UEFA Kupası'nda temsil eden Gaziantepspor'un İsrail'in Hapoel Tel-Aviv takımıyla yapacağı 1. tur rövanş karşılaşmasını izlemek isteyen Türk gurbetçiler bilet bulamıyor. 
     13 bin kişilik Sparta Stadı'nda yarın oynanacak karşılaşmanın biletlerinin tümü 2 gün önce satıldı. Hollanda'da ya da diğer ülkelerde ikamet eden ve maçı izlemek için Rotterdam'a gelen çok sayıda Türk futbolseverin bilet arayışı sürüyor. 
     Türk futbolseverler, Gaziantepspor'u sahada yalnız bırakmamak istemelerine karşın bilet bulamadıkları için üzgün olduklarını, çok sayıda gurbetçinin bilet bulamayınca Rotterdam'dan ayrıldıklarını söylediler. 
     Stat görevlileri maç biletlerinin kimlere satıldığına ilişkin bilgi vermezlerken, biletlerin tamamının Hapoel Tel-Aviv taraftarları tarafından satın alınmış olabileceği olasılığı nedeniyle Gaziantepsporlu yöneticiler de endişe yaşıyor. 
     Rotterdam Hilton Oteli'nde konaklayan Gaziantepsporlu futbolcular, Hapoel Tel-Aviv maçının hazırlıklarını akşam yapacağı antrenmanla sürdürecek. Hapoel Tel-Aviv engelini aşıp ikinci tura yükselmeyi hedefleyen Gaziantepsporlu futbolcuların morallerinin yerinde olduğu gözleniyor. 
     Bu arada, Avrupa Gaziantepliler Derneği Başkanı Sıtkı Palabıyık Gaziantepspor kafilesine bir yemek verdi. 
     Gaziantepspor Kulübü Başkanı Celal Doğan ve bir grup yönetici de Rotterdam Belediye Başkanı İvo Opstelten'e nezaket ziyaretinde bulundu. 
     
</TEXT>
</DOC>
