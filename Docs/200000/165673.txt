<DOC>
<DOCNO> 165673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sontur07.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gta Vice Cıty adlı bilgisayar oyunu çocukları şiddete mi itiyor 
</HEADLINE>
<TEXT>

     Bilgisayar oyunlarında bir devrim olarak görülen ve hızla yayılan ''GTA Vice City'', şiddetin her türlüsünü sanal aleme taşıyor. Büyüklerin stres atmak için oynadığı bu oyunun, özellikle gelişme çağındaki çocukları ''şiddet dolu bir dünya''ya sürükleyebileceği iddia edildi. 
     Fazla ilgi görmesi ve çok fazla satması nedeniyle sürekli yeni oyunlarla çocukların karşısına çıkan bilgisayar yazılım firmaları, üç boyutlu ''Enter the Matrix'' ve ''GTA Vice City'' adlı oyunlarla büyüklerden çok çocukların ilgisini kazanmayı başardı. 
     Üç boyutlu özelliği ile sadece gelişmiş ekran kartlı bilgisayarlarda çalışabildiği için internet kafelerdeki yoğunluğu bir anda artıran bu oyunlar, şiddet içeriği ile ön plana çıkıyor. Bir tıklama ile ekranda şiddetin her türlüsünü gerçekleştiren GTA Vice City, kafelerde diğer oyunlar bir yana, internet kullanımının bile önüne geçmeyi başardı. Oyun satışlarını sıralayan bilgisayar dergileri de dünyada en çok satan bilgisayar oyunları arasında bu oyunu ilk sırada gösteriyor. 
     
     DAHA ÖNCE ÇIKAN OYUNLARIN BİR KARIŞIMI... 
     Konya'da kurulu internet kafe sorumlusu Yakup Köse, son çıkan bilgisayar oyunu GTA Vice City'nin, daha önce çıkan şiddet içerikli tüm oyunların bir karışımı olduğunu söyledi. 
     Tek kişilik oynanan bu oyun çıktıktan sonra çocuk ve gençlerin gözde oyunu Matrix ve Counter Strike'in neredeyse hiç oynanmadığını belirten Köse, ''Özellikle çocuklar büyük ilgi gösterse de, 40 yaşına kadar yetişkinler bile oyun için internet kafeye geliyor. Son günlerde kafedeki 26 masanın 20'sinden fazlasında bu oyun oynanıyor. Oyunu oynayanlar adeta kendilerini kaptırarak farklı bir dünyanın içine giriyor'' dedi. 
     
     ÇOCUKLARIN SAĞLIĞINI OLUMSUZ YÖNDE ETKİLİYOR 
     Selçuk Üniversitesi Meram Tıp Fakültesi Psikiyatri Bölümü Öğretim Üyesi Yrd. Doç. Dr. Ali Savaş Çilli de, tamamen şiddet dolu GTA Vice City'nin çocukların gelişimi açısından ciddi tehlike oluşturduğunu iddia etti. 
     Bu oyunun, sanal ortamda da olsa şiddeti gören ve uygulayan çocukların sağlığını olumsuz yönde etkileyeceğini belirten Çilli, ''GTA Vice City, çocukları şiddet dolu bir dünyaya sürüklüyor. Bu durum gelişme çağındaki çocuklar için son derece tehlikelidir'' dedi. 
     Çilli, sağlığın beden, ruh ve sosyal sağlık olmak üzere 3 aşama olduğunu vurgulayarak, ''Bu tür şiddet dolu oyunlarla vaktini geçiren çocukların ruh ve sosyal sağlığı derinden etkilenir. Çocuklar, tamamen yaşantısına giren bu oyun yüzünden saldırgan bir kişiliğe bürünür. Ailesine ve arkadaşlarına karşı davranışları daha agresif olmaya başlar'' dedi. 
     
     NASIL OYNANIYOR 
     Tek kişilik oynanan GTA Vice City'de oyuna girenler, sanal ortamdaki kişiyi istedikleri gibi yönlendirebiliyor. Trafikte gelişigüzel hareket ederek, istediği araç ve yayalara çarpabilen, yol keserek araçları çalabilen sanal kişi, elindeki çok değişik silahlarla da araç ve binaları imha edip, insanları öldürebiliyor. 
     Oyun kahramanı, bazı durumlarda mafyanın bulunduğu adalara giderek, işbirliği yapıyor ve bu kişilerin emirleri doğrultusunda hedef kişileri bulup, öldürüyor. 
     
</TEXT>
</DOC>
