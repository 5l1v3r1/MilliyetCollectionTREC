<DOC>
<DOCNO> 168770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sonspo07.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Chelsea'nin yeni patronu Abramoviç Emre'yi de istedi... 
</HEADLINE>
<TEXT>

     İngiltere Premier Lig takımlarından Chelsea'yi satın alan Rus işadamı Roman Abramoviç'in Milano kentinde İnterli yöneticiler ile yaptığı görüşme sırasında istediği futbolcuların arasında Emre Belözoğlu'nun da olduğu iddia edildi. 
     Petrol milyarderi olan Abramoviç'in Chelsea'ye yıldız futbolcu getirmek için dün Milano'ya gelerek İnter ve Juventuslu yöneticilerle görüşmesi büyük polemiklere yol açtı. 
     Corriere dello Sport gazetesinde yer alan haberde, İnter'in Genel Menajeri Lele Oriali ile öğle yemeği yiyen Chelsea'nin yeni patronunun Vieri için 50 milyon Euro önermesinin yanısıra Emre'yi de isteyerek, bu futbolcu için de lacivert-siyahlı kulübe 20 milyon Euro vermeye hazır olduğunu söylediği öne sürüldü. 
     36 yaşındaki Abramoviç'in, İnter'den aynı zamanda Cannavaro, Crespo, Recoba gibi futbolcularla ilgilendiği ancak İnter Kulübü Başkanı Massimo Moratti'nin tüm teklifleri geri çevirdiği ifade edildi. 
     Juventus'un yıldız isimleri Edgar Davids için 15 milyon Euro ve David Trezeguet için de 30 milyon Euro bonservis bedeli öneren Abramoviç, Juventus'tan da olumsuz yanıtla dönmek zorunda kaldı. 
     Öte yandan transfer pazarında hızlanan İnter, Luciano ve Fadiga'dan sonra Hollandalı yıldız futbolcu Andy Van der Meyde'yi Ajax'tan transfer etti. 
     24 yaşındaki orta saha sol kanat oyuncusu için 3 yıllık kontrat yapılacağı ve sezon başına yaklaşık 6 milyon Euro ödeneceği ifade edildi. 
     
</TEXT>
</DOC>
