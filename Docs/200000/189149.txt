<DOC>
<DOCNO> 189149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/ekonomi/aeko.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar için ya yeni tedbir ya da tasarruf gerekli 
</HEADLINE>
<TEXT>

   Maliye yetkilileri, İmarzedelere ödeme için 'Harcamalar daha da kısılabilir ya da olağandışı tedbirler almak zorunda kalırız' dedi 
      AHMET ERHAN ÇELİK ANKARA 
   
   İmar Bankası'nın getireceği faiz yükü ile Maliyecilerin akşam yemeğinden zehirlenmesi 2004 bütçesinin son güne kadar bağlanamamasına neden oldu. Hazine, hükümetin kararsızlığı nedeniyle İmarzedelere yapılacak ödemeleri belirleyemedi. Dün BDDK ile bir araya gelen Hazine yetkilileri ödemenin bütçeye getireceği yükü tespit etmeye çalıştılar. 
   Hazine yetkilileri 2004'teki faiz ödemelerinin toplam 65 katrilyon lira civarında öngörüldüğünü anlatırken, "Bu rakam değişebilir çünkü önemli olan 31 Aralık itibariyle 2004'e devredecek faiz yükü" dediler. 
   
   Faiz dışı harcama darbesi 
   Yüksek Planlama Kurulu'nda alınan kararlara göre devletin bütçeden yapabileceği toplam harcama miktarı 160.9 katrilyonu geçemeyecek. IMF şartlarına göre faiz dışındaki harcamalar en fazla yüzde 11.9'luk deflatör ortalama enflasyon kadar artırılabilecek. Yani ödenek büyüklüğü 98 katrilyon lirayı aşmıyor. Faiz ödenekleri için deflatör şartı bulunmadığı için İmarzedelere yapılabilecek her fazla ödeme, bütçe harcamalarından tasarruf edilmesini gerektirecek. Bütçenin gelir tarafı için öngörülen 114.5 katrilyonluk rakam üst limit kabul edildi. Vergi geliri tahmini 99.1 katrilyon. 
   Gelir limitini dikkate alan Maliye yetkilileri, İmarzedelerin durumu için "İki çözüm var. Harcamalar daha da kısılabilir ya da olağandışı tedbirler almak zorunda kalırız" değerlendirmesinde bulundu. 
   Bu arada IMF görüşmelerinin son gecesi Maliye yemekhanesindeki yemekten zehirlenen bürokratlar geceyi ve ertesi günü evlerinde veya hastanelerde geçirdi. 
   
   'İmarzedelerin parası 2004'te ödenecek'    HAKAN YAĞLI GAZİANTEP DHA 
   Devlet Bakanı Kürşad Tüzmen, İmar Bankası mudilerinin paralarının 2004 yılında ödenmeye başlanacağını açıkladı. Tüzmen, seçim bölgesi olan Gaziantep'e yaptığı ziyaretinde esnafın sorunlarını dinledi. Cumhuriyet Savcısı olduğunu söyleyerek adını açıklamayan bir kişi, İmar Bankası'na para yatırdığını ancak mağdur olduğunu belirterek Tüzmen'e, "Sayın Bakanım, paralarımız ne olacak " dedi. Tüzmen de, "İmar Bankası mudilerinin parasının şu anda ödenmesi planı yok. İmarzedelerin parası 2004 yılında ödenecek. Herkesin biraz daha sabırlı olmasını istiyoruz" diye konuştu. 
   
   
</TEXT>
</DOC>
