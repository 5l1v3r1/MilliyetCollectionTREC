<DOC>
<DOCNO> 197439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sondun18.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos Türkiye'nin AB üyeliğine olacağına kimse inanmıyor 
</HEADLINE>
<TEXT>

     Kıbrıs Rum Kesimi lideri Tasos Papadopulos, ''Türkiye'nin AB perspektifi çerçevesinde Kıbrıs konusunda farklı bir tutum sergileyeceğine inanmadığını'' belirtti. 
     Papadopulos, Atina'da yayımlanan Katimerini gazetesine verdiği demeçte, Türkiye'nin yakın gelecekte AB üyeliğine kabul edileceğine hiç kimsenin inanmadığını söyleyerek, ''Dolayısıyla Türkiye'nin bu aşamada kendi üyeliği için Kıbrıs'ta herhangi bir taviz vermeye niyeti bulunduğunu sanmıyorum'' dedi. 
     Türkiye'nin AB üyeliği ile ilgili bugün varılan noktada belirsizliğin ve buna bağlı olarak güvensizliğin hakim olduğunu savunan Papadopulos, bunun için Ankara tarafından ''onlarca yıl sonra gelip gelmeyeceği belli olmayan bir şey için bugün biz Kıbrıs'ta neden verelim'' argümanının öne sürüldüğünü iddia etti. Papadopulos, ''Türkiye için kritik nokta üyelik müzakereleri için tarih belirlenmesidir'' dedi. 
     Türkiye'nin müzakerelere başlaması için Kıbrıs sorununun çözümünün önşart oluşturmadığının bir gerçek olduğunu belirten Papadopulos, ''Buna rağmen bu konunun birçok AB ülkesi tarafından dikkate alınacağını'' kaydetti. 
     Papadopulos, ''Dışişleri Bakanı Abdullah Gül, bunun yasal bir önkoşul olmadığını ifade etmekle doğruyu söylüyor. Kıbrıs konusu Türkiye'nin ortaklık anlaşmasında tarafsız bir ifadeyle sadece 'Türkiye'nin, BM Genel Sekreteri'nin çabalarına yardımcı olması bekleniyor' şeklinde dile getiriliyor. Ancak, bu konu diğer üye ülkeler tarafından değerlendirilerek sonuç yine 'Kıbrıs sorunu çözülmezse tarih verilmeyecektir' şeklinde belirlenecektir. Bu güne kadar alınan kararlar bu yöndedir. Bunlar değişir mi, bilemem'' dedi. 
     Kıbrıs'ta, Rum Kesiminin AB üyeliğine resmen kabul edileceği 1 Mayıs'a kadar çözüm için halen yeterli zaman bulunduğunu belirten Papadopulos, ancak Ankara'nın tutumu nedeniyle bu konuda ümitsiz olduğunu söyledi. 
     Papadopulos, ''Ankara harekete geçer ve inisiyatif alırsa hala yeterli zaman var. Ancak ben Türkiye'de böyle bir hareket görmüyorum'' dedi. 
     
     SEÇİMLER 
     Bu arada, BM'nin geçmişte ''göçmenlerin'' sayısına ilişkin yaptığı açıklamaların gerçeği yansıtmadığını öne süren Papadopulos, KKTC'deki ''göçmenlerin'' sayısının 119 bin olduğunu öne sürdü. 
     KKTC'de 14 Aralık'ta yapılacak seçimlere uluslararası gözlemci gönderilmesinin ve bu ''göçmenlerin'' oy kullanmasının adadaki varlıklarını ''yasal'' hale getireceğini söyleyen Papadopulos, ''Seçimlere gözlemci gönderilirse göçmenlerin oy kullanması resmen tanınmış olacaktır. Bunlar bu seçimlerde oy kullanırlarsa Annan planı ile ilgili referandumda da oy kullanmaları yasallaşacaktır'' dedi. 
     Rum Lider, Annan planındaki en büyük sorunun ''göçmenler'' konusu olduğunu da vurguladı. 
     Papadopulos, güvenlikle ilgili bir soru üzerine de adada anlaşmaya varılması durumunda güvenliğe ilişkin uzlaşmayı TBMM'nin onaylayarak garanti etmesini istediklerini belirtti. 
     
</TEXT>
</DOC>
