<DOC>
<DOCNO> 178552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sontur49.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'a gıyabi tutuklama istendi... 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen İmar Bankası'ndaki işlemlere ilişkin yürütülen soruşturma kapsamında 15 kişinin ifadesini alan Şişli Cumhuriyet Savcısı Sait Kunt, 9 kişiyi serbest bırakırken, 6 kişiyi de tutuklanmaları istemiyle nöbetçi mahkemeye sevk etti. 
     Kemal ve Yavuz Uzan hakkında da gıyabi tutuklama kararı çıkarılması istendi. 
     Şişli Adliyesi'ne getirilen 20 kişiden 15'ini ''zimmet'' ve ''nitelikli dolandırıcılık'' suçlamalarına ilişkin sorgulayan Savcı Kunt, İmar Bankası'nın eski Genel Müdür Yardımcıları Tacettin Pak, Mehmet Koray Özkaya ve Sami Bulut, eski Mali Birim Müdürü Nedim Çokçok, Yeşim Öztürk, eski İç Kontrol Merkezi Başkanı Mehmet Bulat, eski Borsa ve Mali İşler Sorumlusu G. Handan Targın, Dilek Atıcı ve eski Mali Birim Müdürü Çiğdem Karakoç'u serbest bıraktı. 
     Savcı Kunt, eski Genel Müdür Hilmi Başaran, eski Yönetim Kurulu üyeleri Birol Çilingir, Yaşar Avni Güral ve Gürol Demirkol, eski Genel Müdür Yardımcısı Sadık Karagöz ile Erol Hürbaş'ı da tutuklanmaları talebiyle nöbetçi 2. Asliye Ceza Mahkemesi'ne sevk etti. 
     Savcı Kunt, Kemal Uzan ve Yavuz Uzan hakkında da CMUK'un 104. maddesine göre, gıyabi tutuklama kararı çıkarılması için dosyalarını nöbetçi mahkemeye gönderdi. 
     Sorguları tamamlanan kişilerin, haklarındaki suçlamaları kabul etmedikleri öğrenildi. 
     Bu arada, savcılığa bugün kendisi gelen Merkez Yatırım ve Ticaret A.Ş Genel Müdürü Mustafa Akar'ın, Mali Şube Müdürlüğü'ne gönderildiği bildirildi. 
     Öte yandan, Şişli Adliyesi'ndeki diğer 4 kişinin de Savcı Mecit Ceylan tarafından ifadelerinin alınmasına devam edildiği öğrenildi. 
     
</TEXT>
</DOC>
