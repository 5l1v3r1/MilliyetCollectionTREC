<DOC>
<DOCNO> 189868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sondun47.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'den Gazze'ye dördüncü hava saldırısı 
</HEADLINE>
<TEXT>

     İsrail helikopterlerinin, Gazze'ye düzenlediği dördüncü hava saldırısında 2 kişinin öldüğü, 35 kişinin yaralandığı bildirildi. 
     Görgü tanıkları, Apaçi helikopterlerinin, Gazze'nin orta kesimindeki Bureyj mülteci kampı yakınlarındaki bir araca 2 füze attığını kaydettiler. Filistin güvenlik kaynaklarıysa bir Apaçi helikopterinin Nuseyrat mülteci kampındaki bir araca saldırı düzenlediğini duyurdu. 
     Filistinli görgü tanıkları, ilk füzenin atılmasının ardından çevredekilerin araçtakilere yardım etmeye çalıştığını, o sırada ikinci füzenin fırlatılması sonucu ölü ve yaralı sayısının arttığını söylediler. 
     İsrail'in, bugün, Gazze'ye düzenlediği 3 ayrı hava saldırısında 2 Hamas militanı ve bir Filistinli ölmüştü. 
     İslami Cihad ile Hamas, İsrail'e karşı misilleme tehdidinde bulunmuşlardı. 
     
</TEXT>
</DOC>
