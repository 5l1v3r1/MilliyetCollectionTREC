<DOC>
<DOCNO> 169090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sondun03.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa ABD askerleri ile askerlerimiz arasında hiç gerginlik olmadı 
</HEADLINE>
<TEXT>

     Fransa Genelkurmay Başkanı Henri Bentegeat, Fransız askerleriyle Amerikan askerleri arasında hiç gerginlik olmadığını söyledi. 
     Bentegeat, Journal du Dimanche'ın bugünkü sayısı için verdiği demeçte, Irak konusunda Paris ile Washington arasındaki gerginlikten bir asker olarak sıkıntı duyup duymadığının sorulması üzerine, ''Fransız askerleriyle Amerikan askerleri arasında hiç gerginlik olmamıştır'' ifadesini kullandı. 
     Bentegeat, ''İlişkilerimiz mükemmel devam ediyor. Irak savaşı nedeniyle meydana gelen diplomatik gerginliklerden sonra bu ilişkilerin tam anlamıyla normalleşmesi bizim için elbette daha kolay olurdu, ama askeri planda hiçbir sıkıntımız olmadı'' dedi. 
     Irak'ın yeniden yapılandırılması kapsamında asker konuşlandırma olasılığına Fransa'nın ''Irak'ın siyasi sorununun BM'ye emanet edilmesi koşulunu koyduğunu'' hatırlatan Bentegeat, ''Ben, Cumhurbaşkanı Jacques Chirac'ın Irak'a asker konuşlandırma olasılığını inceleme görevi vermesini bekliyorum. Şimdilik bu gündemde değil'' diye konuştu. 
     
</TEXT>
</DOC>
