<DOC>
<DOCNO> 170805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/dunya/dun01.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'in imajı yerde sürünüyor 
</HEADLINE>
<TEXT>

   Dr. Kelly'nin ölümü, İngiltere Başbakanı Blair'in prestijini yerle bir etti. Halkın yüzde 39'u 'Blair gitsin' derken, yüzde 59'u da 'gözden düştüğü' görüşünde 
      DIŞ HABERLER SERVİSİ 

   
   İngiltere'de yapılan bir kamuoyu araştırması, Savunma Bakanlığı ile BBC arasındaki "Irak dosyası" kavgasının odağında yer alan Savunma Bakanlığı Danışmanı Dr. David Kelly'nin ölümünün, Başbakan Blair'in güvenilirliğine büyük zarar verdiğini ortaya koydu. 
   The Daily Telegraph gazetesinde yayımlanan araştırma sonuçlarına göre, İngiliz halkının yüzde 59'u, Dr. Kelly'nin ölümünün ardından, Blair'in "gözden düştüğü" görüşünde. Halkın yüzde 39'u Blair'in istifa etmesi gerektiğini düşünürken, yüzde 41'i "görevde kalsın" diyor. Halkın yüzde 65'i de, Blair'in basın danışmanı Alastair Campbell'ın istifasını istiyor. 
   YouGov araştırma kuruluşunun düzenlediği anketin sonuçları, sadece Blair'in değil, İngiliz hükümetinin de David Kelly'nin ölümü nedeniyle halkın büyük tepkisini çektiğini gösteriyor. Halkın yüzde 47'si Dr. Kelly'nin ölümünden hükümetin sorumlu olduğunu düşünürken, Kelly'nin adının hükümet tarafından basına sızdırılmasının hata olduğu görüşünde birleşenlerin oranı yüzde 71'i buluyor. "İngiliz hükümetinin, Irak'ın kitle imha silahı tehdidini abartıp çarpıtarak kamuoyunu yanlış yönlendirdiği" yönündeki haberin yayımlanmasının ardından başlayan tartışmada BBC'yi "daha güvenilir" bulanlar da, hükümeti destekleyenlerin tam üç katı. 
   
   
</TEXT>
</DOC>
