<DOC>
<DOCNO> 184646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sontur30.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aynı evi 10 kişiye kiralayan ve satan emlakçı tutuklandı... 
</HEADLINE>
<TEXT>

     Manisa'da aynı evi 10 kişiye kiraladıkları ve satmak amacıyla 1 kişiden de kapora aldıkları öne sürülen 2 emlakçı tutuklandı. 
     Polise başvuran Mustafa Doğan, Umut Talu, Ozan Ohan, Yusuf Aslantürk, İlker Karakaya, Fatih Pazan, İbrahim Usta, Mehmet Akif Özenç, Yusuf Karabacak ve Ali Fedai Yapıcı, kendilerine aynı evi kiralayan Başkent Emlak'ın işletmecileri Öztürk Demir 28 ve Selami Uyanmaz 23 tarafından dolandırıldıklarını iddia ederek şikayetçi oldu. Ali Eker de söz konusu kişilerin aynı evi satmak amacıyla kendisinden kapora aldığını bildirdi. 
     Şikayet üzerine polis ekipleri, Başkent Emlak'ın işletmecileri Demir ve Uyanmaz'ı gözaltına aldı. Yapılan araştırmada, aynı evi kiralamak isteyen vatandaşların emlakçılara toplam 2 milyar 900 milyon lira, satın almak isteyen kişinin ise 1 milyar 100 milyon lira kapora verdiği belirlendi. 
     Vatandaşları toplam 4 milyar lira dolandırdıkları iddiasıyla adliyeye sevk edilen Demir ile Uyanmaz, çıkarıldıkları nöbetçi mahkemece tutuklandılar. 
     
</TEXT>
</DOC>
