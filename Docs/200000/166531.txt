<DOC>
<DOCNO> 166531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/spor/spo01.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
CORDOBA YOLCU 
</HEADLINE>
<TEXT>

Beşiktaş, yasal haklarına sahip olduğu Kolombiyalı kaleciyle büyük olasılıkla yollarını ayıracak. Arsenal'e sözleşmeyi yollayan yönetim, İngiliz kulübü isterse Cordoba'yı hemen satacak 
     BİLAL MEŞE 

     Erzik görüştü 
     SİYAH - Beyazlı kulüp dün de Cordoba olayı ile çalkalandı. Başkan Serdar Bilgili'nin ricasıyla devreye giren UEFA Asbaşkanı Şenes Erzik, Arsenal Asbaşkanı David Dean ile telefon görüşmesi yaptı. Erzik'in durumu açıkladığı Dean da, "Hiçbir kulüple bağlarımızı koparmak istemeyiz. Bize, Beşiktaş'ın yasal zeminde haklı olmadığı söylendi. Menajerinin, serbest olduğunu belirtmesi üzerine Cordoba'ya talip olduk. Beşiktaş elindeki belgelerin fotokopilerini bize yollarsa, bu işten tamamen çekiliriz" dedi. 
     
     Arsenal'e belge 
     ERZİK'İN bilgilendirdiği Beşiktaş yönetimi de dün Arsenal'e, Cordoba'nın kendilerine ait olduğunu kanıtlayan belgeleri gönderdi. Bu arada yönetici Levent Erdoğan, Arsenal, FIFA, UEFA ve Cordoba'ya ihtarname çekti. İkinci Başkan Hüsnü Güreli, sözleşmeyi bir yıl uzattıklarına ilişkin her türlü belgenin ellerinde olduğunu tekrarlarken, "Kendisiyle 1 milyon dolar karşılığında 2004 Mayıs'a kadar sözleşmeli olduğumuz ortada. Koordinatörümüzü, kendisi çağırdığı için Fransa'ya yolladık. Ama kafası karıştı" diye konuştu. 
     
     İki aday var 
     KARTAL dün yasal zeminde hakkını aramaya başlarken, en çarpıcı açıklama Başkan Serdar Bilgili'den geldi. Bilgili, "Çok gönülsüz. Kafası adeta uçmuş, gitmiş. Açıkcası takımda tutmaya niyetimiz yok" dedi. Yönetim, 1 milyon 600 milyon dolara bonservisini aldığı Kolombiyalı file bekçisini Arsenal'e teklif edecek. İngiliz kulübüyle anlaşma sağlanamazsa, satışa çıkarılacak. Bu arada Cordoba'nın yerine Belçika Milli Takımı'nın ikinci kalecisi Frederik Herpoel ile Fenerbahçe'nin ilgilendiği Hırvat Pletikosa'nın düşünüldüğü bildirildi. 
     
Kamp başlıyor      BEŞİKTAŞ bugün İsviçre'ye giderek kampa girecek. Ümraniye'de sabah çalışacak olan Siyah - Beyazlı ekip, dokuz günlük kamp süresince toplam dört hazırlık maçı yapacak. Bu arada Kartal, Ümraniye'de dün iki çalışma yaptı. Aşırı sıcak nedeniyle kondisyon ağırlıklı çalışmalarda futbolcuların zorlandıkları gözlendi. Sakatlığı süren Sergen, Yasin Sülün ve Sinan ayrı olarak çalıştılar. 
     
İlhan gelmedi      TAYFUR, Tümer ve Ahmet Dursun, dün sağlık kontrolünden geçti. Ümraniye'de dün sabah yapılan çalışmaya katılan İlhan Mansız'ın ise Memorial Hastanesi'ndeki kontrole mazeretsiz olarak gelmediği bildirildi. Kulüp doktorları, ülkelerinde bulunan yabancı oyuncuların İsviçre kampı bitiminde sağlık kontrollerinin yapılacağını söylediler. Lucescu'dan izinli olan yabancıların yarın İsviçre'de takımla buluşacakları belirtildi. 
     
Tebrikler İbrahim      RAHMAN SAĞIROĞLU 

     BEŞİKTAŞ'IN ve Milli Takım'ın istikrarlı oyuncularından İbrahim Üzülmez dün akşam Neslihan Üzülmez Yılmaz ile yaşamını birleştirdi. Genç çiftin nikah şahitliğini Hüsnü Güreli ve Celal Doğan yaptı. Üzülmez'in İzmit'te gerçekleşen düğününe, Haluk Ulusoy, Şenol Güneş, Siyah - Beyazlı futbolcular, Lucescu, yöneticiler ve çok sayıda davetli katıldı. 
     

</TEXT>
</DOC>
