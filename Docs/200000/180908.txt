<DOC>
<DOCNO> 180908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sontur17.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin 2004'te memurlara enflasyon üzerinde zam verebileceğiz 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''2004 yılı memur maaş artışlarına ilişkin Uzlaştırma Kurulu raporunu şu haliyle bir bütün olarak kabul etmelerinin Hükümet olarak zor göründüğünü'' bildirdi. 
     Başbakan Yardımcısı Şahin, Yeniköy Spor Klübü'nü ziyaretinde, basın mensuplarının, memur maaş zammıyla ilgili sorularını yanıtladı. 
     Uzlaştırma Kurulu raporuyla ilgili olarak toplu görüşme yetkisi almış konfederasyonlarla önümüzdeki Perşembe günü biraraya geleceklerini anlatan Şahin, ''Ancak Uzlaştırma Kurulu'nun önerisinin, ekonomik istikrar programı ve 2004 yılı için öngördüğümüz ekonomik hedeflerimizle bazı bakımlardan çeliştiğini ifade etmek istiyorum. Şu haliyle Uzlaştırma Kurulu raporunu bir bütün olarak kabul etmemiz, Hükümet olarak zor görünüyor.'' Şahin, Perşembe günkü toplantıda farklı düşünceleri de içeren bir tutanağın Bakanlar Kurulu'na sunulacağını ve bu tutanak çerçevesinde de Bakanlar Kurulu'nun memurlara ne kadar zam vereceğini kararlaştıracağını kaydetti. 
     Toplu görüşme süreci içinde memurlara ''iyileştirme'' adı altında bir defaya mahsus olmak üzere 160 milyon lirayı konfederasyonlar kabul etmeseler de ödeyeceklerini belirten Şahin, sorunun 2004 yılı ile ilgili 6 aylık zam birimlerinde düğümlendiğini söyledi. 
     Şahin, enflasyonun altında kalmayacak bir ücret verecekleri taahhüdünde bulunduklarını, kamu işçilerine de yüzde 10 artış sağladıklarını anlatarak, şunları kaydetti 
     ''Devlet memurları, kamuda çalışan işçilerden daha az maaş alıyorlar. Bunu biliyoruz. Ama aradaki makası biraz kapatalım diye memurlarımıza kamu işçisinden 3 puan daha fazla önerdik. Uzlaştırma Kurulu bunun üstüne çıktı. Enflasyon hedefinin de bayağı üstüne çıktı. O bakımdan hükümet olarak 2004 yılı için enflasyonun üstünde memurlarımıza bir zam verebileceğimizi ifade ediyorum. 6 artı 6 ortalama yüzde 13'e tekabül ediyor. Bakanlar Kurulu nihai kararı verecek.'' 
     
     IRAK'A TÜRK ASKERİ GÖNDERİLMESİ 

     Devlet Bakanı ve Başbakan Yardımcısı Şahin, Irak'a Türk askeri gönderilmesiyle ilgili sorular üzerine de, henüz bu konunun Bakanlar Kurulu'nda görüşülüp karara bağlanmadığını vurguladı. 
     Kendilerinin Irak'ın ve Irak halkının esenliği ile orada huzur, sükun ve istikrarın sağlanmasını istediklerini belirten Mehmet Ali Şahin, sözlerini şöyle sürdürdü 
     ''Irak'ın ve Irak halkının Türkiye ve Türk askerine ihtiyacı var ise, onlar da böyle bir talepte bulunurlarsa, bunu Bakanlar Kurulu'nda değerlendireceğiz. Eğer bir tezkere göndermeye karar verirsek, nihai kararı TBMM verecektir. Ancak ortada çok çelişkili açıklamalar var. Irak'ta bir geçici yönetim kuruldu. Geçici yönetimin Dışişleri Bakanlığı'na getirilen Zebari, 'Türk askeri istemediklerini' ifade ediyor. Irak'ta yetkiyi elinde bulunduran ABD, Irak'ta Türk askeri istiyor. Bu çelişkinin giderilmesi gerekiyor. İstiyor musun, istemiyor musunuz İki tane farklı otorite var karşınızda. Bir ABD otoritesi, bir de ABD'nin onayıyla gelmiş geçici yönetim otoritesi. Bu çelişki bir şekilde giderilmeli. Biz ciddi bir ülkeyiz. Komşumuzda huzur, barış olsun isteriz. Komşumuzun ne toprağında, ne doğal zenginliklerinde gözümüz yok. Biz Ortadoğu'da barış, sükun istiyoruz. Bu konuda Türkiye olarak üzerimize bir şey düşerse değerlendiririz. Ve değerlendirme sonucu vereceğimiz kararı da aynen uygularız.'' ''Biz Irak'a asker gönderme sevdalısı değiliz. Böyle bir tutkumuz da yoktur'' diyen Şahin, ancak yurtta ve dünyada barış istediklerini söyledi. 
     Bakan Şahin, Türk Silahlı Kuvvetleri'nin herhangi bir yerde barışa katkıda bulunmasını her zaman yerine getirdiğini, Afganistan, Bosna-Hersek ve Makedonya'ya da bu nedenle Türk askerinin gittiğini dile getirdi. 
     Şahin, ''O bakımdan bizim iyi niyetimizle kimse uğraşmamalı, iyi niyetimizi istismara yeltenmemelidir'' diye konuştu. 
     Başbakan Yardımcısı Şahin, ziyarette daha sonra Yeniköy Spor Klübü Başkanı Ali Düşmez'den, klübün sorunları hakkında bilgi aldı. 
     
</TEXT>
</DOC>
