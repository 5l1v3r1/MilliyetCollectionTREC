<DOC>
<DOCNO> 192234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/soneko34.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Otokar'ın 9 aylık cirosu 119.5 trilyon lira... 
</HEADLINE>
<TEXT>

     Otokar'ın 9 aylık cirosu, geçen yılın aynı dönemine oranla yüzde 105 artarak, 119.5 trilyon liraya yükseldi. 
     Otokar'dan yapılan açıklamaya göre, bağımsız denetimden geçmemiş 9 aylık mali sonuçlarda, şirketin net karı da 5.9 trilyon lira olarak gerçekleşti. 
     Cirodaki büyüme, ürün yelpazesindeki artıştan kaynaklandı. Geçen yıl Kasım ayında Sultan markasıyla midibüs pazarına giren Otokar, Eylül 2003 itibariyle midibüsteki pazar payını yüzde 8'lere çıkardı. İstanbul Fruehauf ile birleşmesinden sonra treyler üretimine de başlayan Otokar, 9 ayda satış adedini yüzde 85 artırarak, 2 bin 133 adet araca yükseltti. 
     Otokar ilk altı aya oranla cirosunu yüzde 74 artırırken, Haziran 2003 sonunda 2.8 trilyon lira olan net dönem karını ise katladı. 
     Otokar Genel Müdürü Kudret Önen, şirketin hem askeri hem de ticari araçlarda çok başarılı bir 9 ayı geride bıraktığını bildirdi. 
     Savaş sonrası Irak'a midibüs ihraç eden ilk şirket olduklarını belirten Önen, ''Askeri araç alanında ise 3.6 tondan 20 tona kadar olan zırhlı araç ailemizi bu 9 aylık periyodda tamamladık. Türkiye'nin ilk 8x8 taktik tekerlekli zırhlı aracı olan Otokar Yavuz'u ürün ailemize kattık. Ekonomideki olumlu gelişmeler ve kredi faizlerinin düşmesi de 9 aylık performansımızı olumlu yönde etkiledi'' dedi. 
     Son çeyrekte de başarı sinyallerini şimdiden almakta olduklarını kaydeden Önen, Otokar'ın tüm bu gelişmelerin ışığında, 2003'ü başarıyla tamamlayacağını kaydetti. 
     
</TEXT>
</DOC>
