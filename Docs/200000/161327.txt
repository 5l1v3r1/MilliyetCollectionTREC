<DOC>
<DOCNO> 161327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/dunya/dun01.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Nükleer İran’a izin yok 
</HEADLINE>
<TEXT>

Tahran’ın nükleer silaha sahip olmasını engelleme kararlılığındaki ABD, Moskova’ya İran’la nükleer işbirliğini kesmesi için bastırıyor 
     YASEMİN ÇONGAR Washington 

     ABD’nin, Irak’tan sonra, "rejim değişikliği" hevesini şimdi İran’a yöneltmesinde, Tahran’ın terör örgütlerine verdiği desteğin yanı sıra, nükleer silahlanma çabası da belirleyici rol oynuyor. Engel olunmazsa, İran’ın bir yıl içinde nükleer silaha kavuşabileceğini ve bu gidişin durdurulması gerektiğini savunan Washington, bu kapsamda özellikle, Tahran’a "nükleer yakıt ve teknoloji" satan Moskova’yı engellemeye çalışıyor. 
     ABD Başkanı George W. Bush’un bu konuyu Rusya lideri Vladimir Putin’le hafta başında görüşmesinin ardından, İran’ın nükleer potansiyeli konusu, Washington’da Kongre’nin de gündemine girdi. ABD Dışişleri Bakan Yardımcısı John Bolton, önceki gün Temsilciler Meclisi Uluslararası İlişkiler Komitesi’nde konuşurken, İran’ın "zenginleştirilmiş uranyum" elde etme çabası içinde olduğunu bildiklerini, bunun da, bu ülkenin nükleer silahlanma niyeti konusunda kuşku bırakmadığını söyledi. Bolton, İran’ın kurmak istediği Buşehr Nükleer Reaktörü’nde, Rusya’dan aldığı yakıtı kullanacak olmasını da eleştirdi. 
     Rusya, ABD’nin itirazlarına karşın, İran’a nükleer yakıt satmaya devam edeceğini, ancak Tahran’ın, nükleer silahların yayılmasını önlemeye yönelik uluslararası protokolü imzalaması için de bastıracaklarını bildirmişti. 
     
     Suriye’nin füze tehdidi 
     Washington ayrıca, İran ve Suriye’nin elindeki füzelerin de, özellikle bölge ülkeleri için tehdit oluşturduğunu savunuyor. 
     Bolton, Kongre’deki konuşmasında, Şam’ın füze menziline giren ülkeler arasında Türkiye’yi de saydı. 
     

</TEXT>
</DOC>
