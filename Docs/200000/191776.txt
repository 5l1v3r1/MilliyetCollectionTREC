<DOC>
<DOCNO> 191776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/yazar/yilmaz.html </URL>
<DATE> 2003/10/28/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Demirel bir kadına daha şans verdi 
</HEADLINE>
<TEXT>

   
   Bir kez daha ispatlandı ki, Amerika'ya giden boş dönmüyor. Eisenhower Fellowship'in Değişim Birliği Philadelphia'daki 50. yılı yemeğine, Türkiye'den ilk üyesi 9. Cumhurbaşkanı Süleyman Demirel katıldı. 
   New York'ta da temaslarını sürdüren Demirel, ABD'nin önde gelen finans şirketlerinden Investcorp'un kurucusu Nermi Kırdar'ın verdiği yemeğin de konuğuydu. Nermi Kırdar'ın soyadı tanıdık gelecektir. Başbakan Adnan Menderes dönemininin Belediye Başkanı Lütfi Kırdar ile amca çocukları... 
   Investcorp bizde, Gucci markasını satın aldığında haber olmuştu. Nermi Kırdar'ın kurduğu fon, aynı zamanda Saks Fifth Avenue'nun da hisselerini satın almıştı. Yemekte üç ana masa vardı. Birinde ABD eski Devlet Başkanı Baba George Bush, diğerinde ABD'nin startejisti ve eski bakan Henry Kissinger, bir diğerinde ise Süleyman Demirel oturdu. Baba Bush, Demirel'in masasına gelerek sohbet edecek kadar da ilgi gösterdi. 
   Bu üç ismi bir araya getiren ortak nokta, devlet yönetiminde bulunmaları kadar, onlara bu yolu açan Eisenhower Fellowship'in üyeleri olmaları da. 
   
   Bulgaristan adayı 
   Philadelphia üzerinde biraz daha duralım... Vakıf, 1953 yılında, ABD eski Devlet Başkanı Dwight Eisenhower adına, üyelerinden McKate'nin evinde kuruldu. Güçlüler, dünyayı yönetmeye soyundular ve imkanlarını paylaşmaktan geri durmadılar. 
   Şimdi Amerika'dan kopup, Türkiye'ye gelelim hatta Ortaköy'e. Geçen akşam kısa bir dönem atanmış başbakan olarak 1999 yılında Bulgaristan'ın başına geçen Reneta Indjova da Eisenhower üyesi ve Ortaköy'deydi. önce Süleyman Demirel ile ondan sonra da Avrasya Derneği üyeleri ile bir araya geldi. 
   Indjova, iki yıl sonra yapılacak Bulgaristan Cumhurbaşkanlığı seçimlerine hazırlanıyor. Türkiye gibi "erkek egemen" bir toplumda kadın başbakana giden yolu açan Demirel'e de fikirlerini sormaya gelmişti. Demirel'in tabii bu konuda söyleyeceği şeyler çok ilginç olabilirdi ama hemen hepsini Indjova'ya aktardığını sanmam. 
   Indjova, Bulgaristan'da "sosyal dayanışma" projesi başlatmış. Boğaz'da gezerken bize de bunları anlatıyor... 
   
   Iraklı bir Kırdar 
   Indjova ile Demirel'i de buluşturan bir Kırdar Nezir Kırdar. Avrasya Derneği Danışmanı da olan Kırdar, 1987'de Türkiye'ye göç eden Kerküklü mülteci. Bombalanan Bağdat Oteli'nin dibindeki turizm ve ticaret ofisinin sahibi. 
   Robert Kolej mezunu Kırdar ve sınıf arkadaşı turizmci Burhan Silahtaroğlu, Avrasya Derneği Başkanı Şule Kılıçarslan, üyelerden işadamı Oğuzhan Gökçöl'ün teknesiyle dolaşıyoruz. 
   Cami sülietleri konukları etkiliyor, biz ekliyoruz "Bu şehirde sinagog, havra ve kilise de bir kilometrekarede buluşur." 
   Nezir Kırdar ile Irak sorunu üzerine sohbetimiz sürüyor. Irak'tan 1958 yılında Saddam'ın iktidarı ele geçirmesiyle, sürgüne giden Irak Geçici Hükümet Konseyi Başkanı Ahmet Çelebi'nin dönüşü gibi, Kırdar'a da aynı işaret gelmiş. Kırdar yaşını başını almış, Moda'da eski bir istanbullu olarak sade bir yaşam sürerken... 
   Siciline Ürdün'de banka hortumcusu notu düşülen Çelebi, Irak'ta Kürt politikasını besleyen bir siyasetçi olarak isim yaparken, ABD'nin seçiminin bu yönde olması belki de hafiflik değil, ağırlığın ta kendisi de olabilir. 
   Kırdar'ın da Kerkük doğumlu olması ABD'nin yakınlığının bir başka kesişme noktası olabilir mi 
   
      
   
</TEXT>
</DOC>
