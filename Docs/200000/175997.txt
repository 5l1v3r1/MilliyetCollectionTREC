<DOC>
<DOCNO> 175997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur22.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel ''TBMM'ye tezkere gelecekse bu mutlaka geçmeli'' 
</HEADLINE>
<TEXT>

     9. Cumhurbaşkanı Süleyman Demirel, ''Irak'a asker gönderilmesi konusunda hükümet ne yapacaksa bir an önce yapmalı, TBMM'ye yeni bir tezkere gelecekse bu tezkere mutlaka geçmeli'' dedi. 
     Demirel, Bolu Koru Otel'de gazetecilere yaptığı açıklamada, Irak'a asker gönderilmesi konusunu değerlendirerek, ''Mesele Irak'a asker gönderme meselesi değildir. Türkiye, 30 sene içinde orada rol oynamaya talip midir, değil midir Eğer değilse, hiçbir şey yapmamalıdır. Irak'a asker gönderme konusunda hükümet ne yapacaksa bir an önce yapmalı, TBMM'ye yeni bir tezkere gelecekse bu tezkere mutlaka geçmeli. Yoksa durum, daha kötü olur'' diye konuştu. 
     Irak'ta istikrarı sağlamaya talip olan 30 ülke olduğunu ifade eden Demirel, sözlerini şöyle sürdürdü 
     ''Türkiye de taliptir. Amerika ile karşılıklı konuşulmuş, bu talep iletilmiştir. Onlar da memnun olmuşlardır. 19 Mart'a kadar bizim komşumuz Irak'tı, 9 Nisan'dan itibaren ABD Irak'ı işgal etti. Şimdi, bizim komşumuz Amerika'dır. Irak'a asker gönderilmesi, Amerika ile bozulan münasebetlerimizi düzeltmek için fırsattır. 
     Birleşmiş Milletler, Irak'taki geçici yönetimi tanımıştır. ABD süper güçtür. Onunla düşmanlık içine girerek, bir yangın ülkesi olan Irak'ta, Türkiye de, Rusya da, Almanya da rol oynayamaz. Bu yüzden Türkiye'nin, düşmanlıklar yerine dostluklara talip olması lazım. Irak yüzünden münasebetlerin bozulması iyi değildir. Ayrıca, şimdi Irak'ta durum bir savaş durumu değil, istikrarı sağlama durumudur. Buraya gönderilecek olan gücün adı da zaten istikrar gücüdür.'' 
     
     TOPLUMA KAZANDIRMA YASASI 

     Demirel, ''Eve Dönüş Yasası'nın sonuçları sizce nasıl olacak '' sorusuna karşılık da, ''Eve Dönüş Yasası, bir af-barış yasasıdır. Bu yasanın muhatapları, bunun değerini iyi bilmelidir. Bu bir lütuftur'' yanıtını verdi. 
     Türkiye'de hükümetin Anayasa değişikliğini yapacak kadar güçlü olmasının ''çok güzel'' olduğunu vurgulayan Demirel, ''Fakat bu güce sahip olmak, çok dikkat gerektirir. Gücün iyi kullanılması lazım. Güç varsa, sizden çok şey beklenir. Bu nedenle güce sahip olmanın yanı sıra o gücü nerede ve nasıl kullanmayı iyi bilmek gerekir'' dedi. 
     Orman vasfını yitirmiş arazilerin satışına da değinen Demirel, bunun 30 senelik bir proje olduğunu belirterek, ''Bu proje boşa tartışılıyor. Kimse Ormanları yakalım, keselim, satalım demiyor. Bazı topraklara köyler, kasabalar yapılmış. Oraya belediyeler elektrik götürmüş. Oranın artık orman olması imkansız, ama orman sınırlarına girmiş. İşte 2B dedikleri budur. Bu, ormanları peşkeş çekmek değildir'' diye konuştu. 
     
     ''ALİYEV İYİLEŞİYOR'' 

     Aliyev'in sağlık durumu ile ilgili kendisine bilgi verildiğini de bildiren 9. Cumhurbaşkanı Demirel, ''Eski dostum Aliyev'in sağlık durumunu yakından takip ediyorum. Aliyev iyileşiyor. İnşallah en kısa zamanda görevinin başına döner'' dedi. 
     Demirel'in gazetecilere açıklamalarını, eşi Nazmiye Demirel ile Bolu Valisi Mehmet Ali Türker de izledi. 
     
</TEXT>
</DOC>
