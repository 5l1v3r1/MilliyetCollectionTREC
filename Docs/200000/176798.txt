<DOC>
<DOCNO> 176798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sontur03.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ders almıyoruz... Şüpheli pakete süpürge ile müdahale ettiler.. 
</HEADLINE>
<TEXT>

     Antalya'da yol kenarına bırakılan şüpheli pakete polisler hiçbir önlem almadan süpürge sapıyla müdahale etti. 
     Antalya Çevre yolu Düden Kavşağı'nda gece yol kenarına bırakılmış şüpheli bir paket çevre sakinlerini harekete geçirdi. 
     Çevre sakinlerinin ihbarı üzerine olay yerine gelen Trafik ve Asayiş Şubesi'ne bağlı ekipler, şüpheli pakete ilk müdahaleyi yaptı. Bomba uzmanlarının gelmesini beklemeyen polisler, şüpheli paketi önce yakından inceledi, daha sonra marketten aldıkları bir çalı süpürgesinin sapıyla itekledi. Polisin müdahalesi sonucu kaldırımdan yere düşen paketten bir tuğla çıktı. 
     Olay yerine gelen bomba uzmanları, şüpheli pakete müdahale edildiğini görünce olay yerinden ayrıldı. 
     
</TEXT>
</DOC>
