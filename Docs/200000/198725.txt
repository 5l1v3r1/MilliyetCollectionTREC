<DOC>
<DOCNO> 198725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/ekonomi/eko08.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK'da başkan düğümü çözüldü 
</HEADLINE>
<TEXT>

   ANKARA Milliyet 
   
   Cumhurbaşkanı Ahmet Necdet Sezer, Halkbank Genel Müdürü Tevfik Bilgin'in Bankacılık Düzenleme ve Denetleme Kurulu BDDK başkanlığına atanmasını onayladı. 
   Bilgin'in atanmasıyla ilgili Bakanlar Kurulu Kararı dünkü Resmi Gazete'de yayımlandı. Böylelikle Engin Akçakoca'nın istifasından sonra BDDK'da yaşanan başkan eksikliği giderildi. 
   Sezer'in BDDK gibi kilit bir kurumda başkan atamasını geciktirmesi Bilgin'i istemediği şeklinde yorumlanmıştı. Yasal zorunluluk olmamasına karşın teamüllere göre Cumhurbaşkanının, atanma kararını 15 gün içinde hükümete bildirmesi gerekiyordu. Sezer ise kararını 16'ncı günde iletti. 
   
   Görev süresi 3.5 yıl 
   Akçakoca'nın yerine atanan Bilgin, BDDK'nın üçüncü başkanı oldu. Önceki başkanlar Akçakoca ve Zekeriya Temizel, altı yıllık görev sürelerinin sonunu göremeden istifa ederek ayrıldı. Bilgin'in görev süresi ise altı yıl olmayacak. Bankalar Kanunu'na göre Bilgin, Akçakoca'nın görev süresini tamamlayacak. Bu süre yaklaşık 3.5 yıl olacak. 
   
   
</TEXT>
</DOC>
