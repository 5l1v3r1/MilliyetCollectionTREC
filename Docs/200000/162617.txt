<DOC>
<DOCNO> 162617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/yasam/yas02.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vuran değil af suçlu' 
</HEADLINE>
<TEXT>

Oğlunun balkonunda gördüğü hırsızı vuran öğretim görevlisi beraat etti. Gerekçe Af yasası sonrası artan gasp ile hırsızlıklar, asayişi ve sinirleri bozdu.. 
     İSMAİL POLAT İstanbul 

     Üsküdar'da, oğlunun oturduğu daireye girmeye çalışan hırsızı av tüfeğiyle vurarak öldürdüğü gerekçesiyle hakkında dava açılan Marmara Üniversitesi Atatürk Eğitim Fakültesi Öğretim Görevlisi Mustafa Kandil beraat etti. 
     Üsküdar 2. Ağır Ceza Mahkemesi'ndeki duruşmaya katılan ve tutuksuz yargılanan Kandil, savunmasında, "Maktulün vurulduğundan dahi haberim yoktu. Bu olaydan yarım saat kadar sonra bir kişinin vurulmuş olduğunu öğrendim. Ben bu olayın üzüntüsünü yaşıyorum" dedi. 
     
     'Yerine kendimizi koyduk' 
     Dava sonra Mahkeme Heyeti Başkanı İsmail Rüştü Cirit, büyük bir megapol olan İstanbul'da özellikle şartlı salıverme yasası nedeniyle son yıllarda asayişin bozulduğuna, sık sık kişilerin gasp ve hırsızlık olayına maruz kaldığına dikkat çekerek, kararını şöyle açıkladı 
     "Sanığın bu şekilde talihsiz bir olay yaşadığı, yapılan keşifle, meskenin ışıklandırmasının tam olarak yapılmaması nedeniyle gürültü duyunca ruhsatlı silahıyla çatıya çıktığında, oğlunun evinin balkonunda bir karaltı görmesi üzerine ateş ettiği görüldü. Yargıtay'ın içtihatlarına göre, heyetimizce sanığın yerine kendimizi koyduğumuzda, ciddi bir tehlike karşısında o ruh haliyle balkona ateş ettiği, yasal sınırları aşmadığı, müdafaada ifrada kaçmadığı tüm dosya kapsamının değerlendirmesiyle anlaşılmıştır. Sanık hakkında TCK'nın 461 2 ve 461 ilk maddesi uyarınca ceza tertibine yer olmadığına oybirliğiyle karar verildi." 
     
     'Karara sevinemedim' 
     Açıklanan bu karar sonrası beraat eden Kandil ise, "Ben bir eğitimciyim. Bir çocuğu öldürüp beraat etmek beni sevindirmedi" dedi. Kandil'in avukatlarından Selim Ant ise, beklediği kararın, Yargıtay'ın sonuçlandırdığı davalar göz önüne alınarak verildiğini söyledi. Ant, "Bu karar aynı zamanda, özellikle İstanbul'da artan hırsızlık ve gasp olaylarına karşı açılan davalara örnek teşkil edecektir" diye konuştu. 
     

</TEXT>
</DOC>
