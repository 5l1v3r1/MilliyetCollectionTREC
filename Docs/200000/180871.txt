<DOC>
<DOCNO> 180871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sondun21.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın ziyareti İtalyan basınında... 
</HEADLINE>
<TEXT>

     İtalyan basını, Başbakan Recep Tayyip Erdoğan'ın Como ve Roma'daki temasları hakkında, ''Erdoğan yeni Türkiye'sini Avrupa'ya tanıtıyor'' değerlendirmesini yaptı. 
     La Stampa gazetesi, Erdoğan'ın İtalya gezisinin başlıca hedefinin Avrupa kamuoyuna güven vermek olduğunu, bunun için ''Ambrosetti Forumu'nun ideal bir vitrin olduğunu'' yazdı. Gazete, ''Erdoğan, Ambrosetti Forumu'ndaki konuşmasında, Türkiye'nin ekonomik çerçevesini çizdi ve enflasyonun kontrol altında olduğunu, yatırımların yeniden başladığını ve borsanın yükselişe geçtiğini, örnekleriyle her şeyin olumlu olduğunu söyledi'' diye yazdı. 
     Berlusconi ve Erdoğan'ın çalışma amaçlı akşam yemeğine önemli işadamlarının katılması dolayısıyla ekonominin ön plana çıktığını kaydeden gazete, ''Berlusconi, yeni Türkiye'nin İtalyan yatırımcılara sunduğu iş alanlarıyla da ilgiliydi. Akşam yemeğindeki konuşmalarda Mavi Akım'daki tıkanıklık konusu da kesinlikle görüşüldü'' ifadelerine yer verdi. 
     Il Messaggero gazetesi, Villa Madama'daki yemekte Türkiye ile İtalya arasındaki ekonomik ilişkilerin en üst düzeyde ele alındığını belirtti ve ''İtalya, Türkiye'nin reform yolunda ilerlemeye devam etmesi halinde AB'ye girişinin daha kolay olacağına ikna oldu'' görüşünü öne çıkardı. 
     Berlusconi-Erdoğan görüşmesinde Türkiye'nin Irak'a asker gönderme konusunun da ele alındığını kaydeden gazete, ''Türkiye'nin ekonomik büyümesi yüzde 5 ve bu, Türkiye için önemli bir işaret. Bunun dışında Irak savaşından sonra zararın karşılanması için 8,5 milyon dolarlık kredi verilmesi konusunda ABD ile Türkiye arasında görüşmeler devam ediyor. Bu konuda Türkiye, Berlusconi'nin yardımını istedi'' diye yazdı. 
     Corriere della Sera gazetesi de, Como'da yapılan Ambrosetti Forumu'na ilk kez bir kardinalin davetli olduğunu hatırlatarak, Fransız Kardinal Jean-Marie Lustinger'in, Türkiye'nin AB'ye katılım süreci hakkında AB ülkelerine, ''Avrupa, Türkiye'ye önyargılı bakarak hayır dememeli'' mesajını gönderdiğini ve bu mesajıyla ''çoğu kişiyi şaşırttığını'' belirtti. 
     
</TEXT>
</DOC>
