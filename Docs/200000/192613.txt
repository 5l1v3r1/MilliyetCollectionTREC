<DOC>
<DOCNO> 192613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/spor/spo01.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi kilitlendi 
</HEADLINE>
<TEXT>

   İki takım da sahaya sürpriz kadrolarla çıktı. Fatih Terim, Batista ve Hasan'ı, Lucescu ise Sergen ile Zago'yu kulübeye yolladı. Gol yememe telaşı nedeniyle maç sessiz noktalandı 
      
   Önce tedbir 
   BEŞİKTAŞ-Galatasaray karşılaşmasında tam bir taktik savaşı yaşandı. Beşiktaş Teknik Direktörü Lucescu ile Galatasaray'ın hocası Fatih Terim, kritik 90 dakikada kadrolarında ve oyun sistemlerinde sürpriz değişiklikler yaptı. Lucescu, savunmanın kilit ismi Zago'nun yerine Ahmet Yıldırım'ı sahaya sürerken, fıtık bölgesinde ağrısı olmasına karşın "Oynarım" diyen Sergen'e görev vermedi. Rumen teknik adam son dakikada gol yollarındaki önemli silahı Ahmet Dursun'u da kadro dışı bıraktı. 
   
   Orhan oynadı 
   FATİH Terim ise sakatlıkları geçen Hasan Şaş ve Sabri'yi kadroya aldı. Sabri ilk on birde oynarken, Hasan ve Batista 2. yarıda forma şansı buldu. Savunma güvenliğini ön plana çıkarıp, kontrataklarla gol bulmayı hedefleyen tecrübeli teknik adam, Orhan Ak'a da şans tanıdı. İki ezeli rakibin kontrolü elden bırakmama telaşı nedeniyle 90 dakika boyunca oyun kilitlendi. Mircea Lucescu'nun son anlarda üç forvetle mücadele etmesi bile iyi kapanan Galatasaray savunmasını açmaya yetmedi. 
   
   Cordoba korkuttu    BEŞİKTAŞ'IN tecrübeli eldiveni Oscar Cordoba, ilk yarıda Cihan ile çarpışarak dizinden sakatlandı. Uzun süre saha içinde tedavi olan Kolombiyalı eldiven, yaklaşık 10 dakika sekerek oyuna devam etti. Cordoba devre arasında soyunma odasında tedavi olduktan sonra dizlikle sahaya çıkarak, maçta görev yapmayı sürdürdü. 
   
   Cannes'dan tanıdık    BEŞİKTAŞ ile Galatasaray kapışması öncesinde ilginç görüntüler ortaya çıktı. Bir dönem Sarı - Kırmızılılar'ın çalıştırıcılığını yapan Mircea Lucescu, eski öğrencileriyle görüşüp, hasret giderdi. Hasan Şaş ile Arif Erdem de, şimdi Beşiktaş'ta kondisyonerlik yapan Carlo ise bir süre sohbet etti. 
   ANCAK en ilginç görüntü ise, Beşiktaş Futbol Şube Sorumlusu Yıldırım Demirören ile Galatasaray kalecisi Mondragon arasındaydı. Geçen sezon başında Siyah - Beyazlılar'a transfer için Cannes'da biraraya gelen Demirören ile Kolombiyalı file bekçisi görüşmüş, ancak anlaşma sağlayamamıştı. 
   
   
</TEXT>
</DOC>
