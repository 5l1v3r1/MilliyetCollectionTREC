<DOC>
<DOCNO> 153344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sontur29.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal, "Ordu artı CHP iktidar anlayışı" sözlerine öfkeli... 
</HEADLINE>
<TEXT>

     CHP Genel Başkanı Deniz Baykal, partisinin ''halkın oyundan başka, demokrasi dışında hiçbir yöntemle iktidar arayışı içinde olmadığını'' söyledi. 
     ''Demokrasi bizim için işine geldiği zaman bineceğin, işine geldiği zaman ineceğin bir tramvay değildir'' görüşünü dile getiren Baykal, ''Neymiş ordu artı CHP iktidar anlayışı varmış... Bunların hepsi boş laflar'' diye konuştu. 
     Baykal, partisinin TBMM Grup toplantısında yaptığı konuşmada 23 Nisan resepsiyonuna katılmama kararının ardından partisine yöneltilen eleştirileri yanıtladı. CHP Lideri, partisinin ''halkın oyundan başka, demokrasi dışında hiçbir yöntemle iktidar arayışı içinde olmadığının'' altını çizdi. 
     12 Mart dönemini anımsatan Baykal, ''12 Mart 1971'de muhtıra verildi. O zamanki CHP Genel Sekreteri Bülent Ecevit ve çalışma arkadaşları 'CHP'nin sandık, demokrasi dışında iktidara gelemeyeceğini' ifade ederek, bu müdahalenin ortaya koyduğu fırsatları değerlendirmeyi ellerinin tersiyle itmişlerdir'' diye konuştu. 
     CHP'nin demokrasiye bağlılığını, ''meydan nutuklarında değil, kendisine altın tepsi içinde iktidar sunulduğunda kanıtlamış bir parti olduğunu'' ifade eden Deniz Baykal, CHP'nin 12 Eylül'de kapatılmış bir parti olduğunu, CHP'de görev yapanların çoğunun 12 Eylül'de, sorgulandığını, yargılandığını ve demokrasi sınavından yüzlerinin akıyla çıktıklarını kaydetti. Baykal, demokrasiden başka bir yöntemlerinin olmadığını belirterek sözlerini şöyle sürdürdü 
     ''Demokrasi bizim için işine geldiği zaman bineceğin, işine geldiği zaman ineceğin bir tramvay değildir. Demokrasi bizim için bir yaşam biçimidir, temel siyaset anlayışıdır. Bundan şüpheye düşmek kimsenin hakkı değildir. 
     Neymiş Ordu artı CHP iktidar anlayışı varmış, bunun peşindeymiş... Bunların hepsi boş laflar. Bir defa Ordu'yu siyaset tartışmasının dışına çıkarın. Ordu, Türkiye'nin bir temel kurumu, büyük görevler yapmış bir kurumu. Ordu'yu kendi anlayışınızın karşıtı gibi sunarak, Ordu tartışmasından yarar anlayışını da bırakın. Birileri Ordu'ya karşı siyaset yaparak pirim toplama anlayışında olmasın. Bu doğru ve sağlıklı bir yöntem değildir. Herkesin kendi görevi var. Ordu'nun kendi görevi, siyasetin kendi görevi var. Siyasetin görevi Orduyla uğraşmak, Orduyla çatışmak Ordu'yu siyasetin içine çekmek değildir.'' Baykal, Hükümet'in kendisine bir çeki düzen vermesi gerektiğini savunarak, ''Laik, demokratik Cumhuriyetçimize sahip çıkacağız, kenarından, köşesinden, açıktan, gizliden onu kemirme çabalarına karşı çıkacağız'' diye konuştu. 
     
     KIBRIS'TA KARŞILIKLI GEÇİŞLER 
     Konuşmasının son bölümünde Kıbrıs'taki gelişmelere değinen Baykal, KKTC Hükümeti'nin Güney'den Kuzey'e Kuzey'den Güney'e geçişe izin yönünde aldığı tek taraflı kararın Güney Kıbrıs Rum Yönetimi tarafından da anlayışla karşılandığını anımsattı. Onbinlerce insanın bu karar çerçevesinde adada karşılıklı ziyaretlerde bulunduğunu belirten Baykal, ''KKTC'nin işgal altına ezik bir toplum olmadığı ve KKTC'de yaşayan insanların ayrı, cazip bir kimliğinin olduğu ortaya çıktı'' dedi. 
     KKTC'nin kendi ayakları üzerinde durduğunu, sınırlar açılınca boşalıverecek, baskı altında inim inim inleyen bir toplum olmadığının ortaya çıktığını kaydeden Baykal, ''Kıbrıslı Rum, KKTC yetkilisinin önüne pasaportunu uzattığı anda, senin benim pasaportum üzerinde işlem yapacak, ayrı bir uluslararası kimliğin olduğunu kabul ediyorum demiş oluyor. Olayın özü budur'' diye konuştu. 
     Baykal, sadece Rumların ve Türklerin değil, dışarıdan gelecek olan yabancıların da hem Güney'e hem de Kuzey'e rahatça girmelerinin sağlanması gerektiğini kaydetti. CHP Lideri, KKTC'nin varolduğunun, varsayım olmadığının bu tablo ile bütün dünyanın önünde şekillendiğini ve bundan büyük mutluluk duyduğunu söyledi. Baykal, KKTC'nin varlığını gösterdiğini ve bu durumda anlaşmanın artık daha kolay olduğunu kaydetti. 
     




</TEXT>
</DOC>
