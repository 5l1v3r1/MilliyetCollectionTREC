<DOC>
<DOCNO> 184468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/spor/spo01.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sopayı eline aldı 
</HEADLINE>
<TEXT>

   Beşiktaş Teknik Direktörü Mircea Lucescu dün futbolcuları önce yerden yere vurdu, daha sonra gönüllerini alıp, hedeflerini bir kez daha tekrarladı 
      ORHAN YILDIRIM 

   
   "Hata hepimizin" 
   LİG ve Avrupa'da yaptığı iki maçtan bir yenilgi, bir de beraberlik alan Beşiktaş'ta Teknik Direktör Mircea Lucescu, sert olabileceğini dün gösterdi. İdman öncesinde futbolcuları toplantı odasına çağıran Rumen çalıştırıcı, "Hepimizde hata var, ancak artık yanlışa yer yok. Savunmamız son maçlarda çok boşluk veriyor. Ama bunda orta alanın da sorumluluğu var. Forvette de en çok pozisyona giren takım olmamıza rağmen en az golü biz atıyoruz" dedi. 
   
   
   Yeni bir sayfa 
   RAKİPLERİNİN oyun sistemini çözdüklerini, bundan sonra farklı bir düzenle sahaya çıkmak zorunda olduklarını ifade eden Lucescu, daha sonra oyuncularının gönlünü aldı. Bütün bunları geride bırakarak, artık yeni bir sayfa açmak gerektiğini vurgulayan Kartal'ın hocası şöyle devam etti "Her şeye baştan başlayacağız. Şampiyonlar Ligi'nde üst tura çıkamazsak şampiyonluğunda fazla bir anlamı kalmaz. Bu yıl bir kupa da başarı sayılmaz." 
   
   Sergen'den müjde    SAKATLIĞI nedeniyle geçen haftaki İstanbulspor maçında oynamayan Sergen Yalçın'ın Trabzonspor maçına yetişeceği açıklandı. Beşiktaş'ın dün sabah yaptığı idmana, Lucescu'nun davetiyle sonradan katılan ve iki tur yürüyüş yapan Siyah - Beyazlı futbolcu, akşamki çalışmada ise takımla birlikte yer aldı. Kulüp Doktoru Ayhan Optur, Sergen'in antrenmanda herhangi bir sorun yaşamadığını, büyük olasılıkla oynayabileceğini ifade etti. Sakatlıkları süren Ahmet Yıldırım ve Ahmet Dursun ise takımdan ayrı çalıştı. 
   
   Nereye Yasin    YASİN Sülün yine Ahmed Hassan ile kapıştı. Mısırlı futbolcuya faul yapan genç oyuncu, Ahmed'in tepkisi karşısında üzerine yürüdü. Rumen hoca, "Bir daha olay çıkarırsan dışarı atarım" diyerek Yasin'i uyardı. Daha sonra hakemlik yapan Feyyaz Uçar'a çıkışan Siyah - Beyazlı futbolcu, "Karşı takımda oynayan İlhan'dan korktuğun için penaltıyı vermedin" deyince, Beşiktaş antrenörü, "Benim adım Feyyaz. Kimseden korkmam" diye cevap verdi. 
   
   İnönü teftişi    KARTAL'IN Şampiyonlar Ligi'nde oynayacağı Chelsea'den 11 görevli dün İnönü Stadı'nı teftiş etti, incelemede bulundu. Stat Müdürü Mustafa Akgündüz, İngilizlerin, soyunma odalarından, saha zeminine, koridorlardan tribünlere kadar her yeri inceleyip rapor tuttuklarını belirterek, "İlk kez rakip bir takım böyle bir iş yapıyor" dedi. 
   
   Kim şampiyon    TRABZON maçının hazırlıklarını dün yaptığı iki antrenmanla sürdüren Beşiktaş'ın sabah idmanında Lucescu idmanı, eğlenceli bir oyuna döndürdü. 6'şarlı takımların kendi aralarında yaptığı çift maçta şampiyon bulunamayınca Rumen çalıştırıcı, topu üst direğe değdirme yarışı yaptırdı. Burada da iki takımın üstünlüğü ortaya çıkmayınca bu kez penaltı atışlarına geçildi. Ancak şampiyon buna rağmen belli olmadı. 
   
   
</TEXT>
</DOC>
