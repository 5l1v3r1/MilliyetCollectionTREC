<DOC>
<DOCNO> 179690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/spor/spo05.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü'ye pranga 
</HEADLINE>
<TEXT>

   Barcelona Teknik Direktörü Rijkaard, ligi Valdes ile götüreceğini açıkladı. İspanyol basını kararı eleştirip Hollandalı hocayı topa tuttu 
      MEHMET ÇİFTÇİ 

   
   Şok yaşadı 
   MİLLİ kalecimiz Rüştü Reçber'in Barcelona macerası gün geçtikçe kabusa dönüşmeye başladı. Ligin ilk maçında yedek kalan tecrübeli file bekçisi, Teknik Direktör Rijkaard'ın açıklamalarıyla ikinci bir şok yaşadı. Hollandalı hoca, "Ligde tercihimi Valdes'ten yana kullanacağım. Artık sorun açıklığa kavuşmuştur" dedi. 
   
   'Zorlandım' 
   BU kararı alırken çok zorlandığını da kaydeden Rijkaard, "İkisi de iyi kaleci ve çok çalıştılar. Ancak kalecilik biraz da saha içinde konuşarak yardımlaşma meselesidir. Bu yüzden tercihimi genç Valdes'ten yana kullanacağım. Aldığım kararın sorumluluğu bana aittir. Rüştü'yü UEFA Kupası ve Kral Kupası'nda kullanabilirim" diye konuştu. 
   
   Basın tepkili 
   İSPANYOL basını gelişmelere büyük tepki verdi. Gazeteler Rüştü'ye sahip çıkarken, Rijkaard'a kararını gözden geçirme çağrısında bulundular. Sport ve El Mundo, "Rüştü bir an evvel kazanılmalı" yorumunu yaparken, Diario As gazetesi de "Bu büyük kaleciyi kulübeye yollamak Rijkaard'ın kaprisi" başlığını attı. 
   
   Milli tehlike    Rüştü'nün Barcelona'da yedek kalması İngiltere milli maçı öncesi keyifleri kaçırdı. Tecrübeli file bekçisinin maç eksiğiyle bu tarihi sınava çıkacak olması şimdiden endişe yaratıyor. Rüştü ise gelişmelerle ilgili olarak, "Teknik Direktör Rijkaard'ın aldığı karara saygılıyım. Şimdilik sıkıntı yok. Bekleyeceğim" dedi. 
   
   
</TEXT>
</DOC>
