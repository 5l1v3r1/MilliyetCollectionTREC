<DOC>
<DOCNO> 158871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sonspo04.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Fernandez iddiası... 
</HEADLINE>
<TEXT>

     Teknik direktör arayışlarını sürdüren Fenerbahçe'de başkan Aziz Yıldırım'ın Fransız çalıştırıcı Fernandez ile yüz yüze görüşüp, anlaştığı iddia edilirken, yönetici Hakan Bilal Kutlualp böyle birşeyin olmadığını söyledi. 
     Fernandez'in yakın arkadaşı olduğunu ifade eden işadamı Ivan Postel, yaptığı açıklamada, Belçika'daki Fenerium Mağazası'nın açılışını yapan Aziz Yıldırım'ın açılıştan bir gün önce 21 Mayıs Çarşamba günü Paris'te bir otelde Fransız teknik adamla buluştuğunu ifade etti. Postel, ''Görüşmede Fernandez ve avukatlarıyla, Aziz Yıldırım, Hakan Bilal Kutlualp ile bir tercüman vardı. Hemen hemen her konuda anlaşmaya varıldı. Fernandez, toplantıdan sonra basına konuşmayacağına dair söz verdi'' dedi. 
     Birkaç gündür basında Fenerbahçe'nin Daum ile anlaştığı şeklinde haberler çıktığını vurgulayan Postel, şöyle konuştu 
     ''Bu haberleri okuduğumda şaşırıyorum. Fenerbahçe bize tamamen sessiz kalmamızı söyledi. Sanırım kamuoyu yaratmak için gazetelerde böyle haberler çıkıyor. Fernandez gelmeye hazır. Fenerbahçe Yönetim Kurulu, 27 Mayıs Salı ve 28 Mayıs Çarşamba günü yapacağı toplantıda Fernandez ile kaç yıllık sözleşme yapacağına karar verecek.'' 
     
     KUTLUALP ''BÖYLE BİRŞEY YOK'' 

     Fenerbahçe Yönetim Kurulu Üyesi Hakan Bilal Kutlualp, Postel'in iddialarını doğrulamadı. 
     Kutlualp, böyle birşeyin olmadığını ileri sürerek, ''Ligler bittikten sonra ilk pazartesi günü 2 Haziran yönetim kurulumuz toplanacak ve teknik direktör konusunda kararını verecek. Ondan önce duyduğunuz herşey palavradır'' dedi. 
     
</TEXT>
</DOC>
