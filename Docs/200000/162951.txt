<DOC>
<DOCNO> 162951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/soneko31.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Sözleşmenin uygulanması çekilmez hale geldi 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Çukurova Elektrik A.Ş. ile Kepez Elektrik A.Ş'nin müteadit defa sözlü ve yazılı uyarılmalarına rağmen, yükümlülüklerini yerine getirmemeleri nedeniyle sözleşmelerine aykırı hareket ettiklerini söyledi. 
     Güler, konuyla ilgili düzenlediği basın toplantısında, şirketlerin sürekli olarak, gerek üçüncü şahıslarla, gerek kamu şirketleri ile olan ilişkilerinde problem yaratması, her olayı ihtilaf konusu yapması, sürekli olarak bakanlığımızın müdahalesine gerek duyulması sözleşmelerin uygulanmasını ve devamını çekilmez hale getirdiğini kaydetti. 
     
     ''ENERJİ SATIŞ ANLAŞMASI YAPMAKTAN KAÇINDILAR'' 

     Adı geçen şirketlerin, taraflar arasındaki sözleşmelere ve ilgili mevzuata uygun bir enerji satış anlaşması yapmaktan kaçındıklarını belirten Güler, bugüne kadar bölgenin ihtiyacı olan ve fakat kendilerince üretilemeyen enerjiyi kamu kuruluşlarından almaya devam etmelerine rağmen, kamu kuruluşlarına kendi öngördükleri fiyat üzerinden ödemede ısrar ettiklerini ifade etti. 
     Aradaki fiyat farkı yüzünden de kamunun büyük zarara uğratıldığına dikkat çeken Güler, şöyle devam etti 
     ''Hiçbir haklı neden olmaksızın uzun süre elektrik satış anlaşmalarını imzalamaktan kaçınan şirketler, ayrıca EPDK Enerji Piyasası Düzenleme Kurumu tarafından 1 Nisan 2003 tarihinden geçerli olmak üzere belirlenen, Türkiye Elektrik Ticaret ve Taahhüt A.Ş. TETAŞ tarafından yapılan enerji satışına uygulanacak tarife gereğince, kamu alacağını tahsil etmek konumunda olan TETAŞ'a ödeme yapmaktan da dayanıksız ve haksız olarak kaçınmışlar ve temerrüde düşmüşlerdir. Bu tutum 4623 sayılı kanun ile ilgili mevzuata aykırı olduğu gibi, taraflar arasındaki sözleşmeye de aykırılık teşkil etmektedir.'' Güler, kamulaştırma yoluyla elde edilen taşınmaz varlıkların mevzuat gereğince Hazine adına tescili gerekirken, şirketler tarafından kendi adlarına tapu tescillerinin yapıldığını ve imtiyazlar kapsamında sadece işletmek konumunda oldukları taşınmazlar ve tesislerin kendi mülkiyetlerinde olduğu iddiasının sürekli olarak gündeme getirdiklerini ve halen de getirildiğini anlattı. 
     Bakan Güler, 3 Mart 2001 tarihinde yürürlüğe giren 4628 sayılı kanunun, Türkiye elektrik üretim, iletim, dağıtım ve ticaretini yeni esaslara bağladığını, bu tarihten önce yapılmış bulunan sözleşmelerin tadil edilmesini de hüküm altına aldığını kaydederek, kanunla getirilen en önemli düzenlemelerden birisinin de ülke genelinde iletim faaliyetlerinin bir kamu şirketi olan TEİAŞ tarafından tek elden yürütülmesinin öngörülmesi olduğunu söyledi. 
     Güler, Çukurova ve Kepez Şirketleri'nin EPDK'nın ve bakanlığın davetlerine ve uyarılarına rağmen 4628 sayılı kanun ve bu kanuna dayalı olarak EPDK tarafından çıkarılan yönetmeliklere uymadığını ifade ederek, EPDK'nın, söz konusu şirketlerin bu düzenlemelere süresi içinde uymadıklarını ve mevzuata aykırı hareket ettiklerini ve mevzuata aykırı olarak faaliyette bulunduklarını Bakanlığa bildirdiklerini de kaydetti. 
     
     GİRİŞİMLER SONUÇSUZ KALDI 

     Bakan Hilmi Güler, girişimlerin başarısız kalması üzerine 10 Şubat 2003 tarihinde söz konusu şirketlerce Enerji Bakanlığı'na noter kanalıyla ihtarnameler gönderilerek yasa ve yönetmeliklere uymaları için süre verildiğini belirterek, aksi takdirde sözleşme hükümleri doğrultusunda fesih işleminin yapılacağının bildirildiğini kaydetti. 
     Güler, bu bildirim üzerine şirketlerin idari yargının yetki ve görev alanında olan bu konuda adli yargıya başvurduğunu belirterek, adli yargıdan alınan tedbir kararları ile mahkemenin 4628 sayılı kanunun Anayasaya aykırılık iddiası hakkında ise Anayasa Mahkemesi tarafından 4 Haziran 2003 tarihinde, bu mahkemelerin, bu konuda karar almaya yetkili olmadığı kararını verdiğini hatırlattı. 
     Şirketlerle yapılan görev verilmesine ilişkin imtiyaz sözleşmelerinde ''Sözleşmenin imzalandığı tarihten sonra mevzuatta meydana gelecek değişikliklerin tarafları etkileyen hükümleri uygulanacaktır'' hükmünün yer aldığına dikkat çeken Bakan Güler, mevzuat hükümlerine uyulmaması ve şirketlerin sözleşme hükümlerine aykırı davranmasının, bu konuda uyarılara ve verilen sürelere rağmen gereğini yerine getirmemeleri, sözleşme hükümlerine göre sözleşmenin feshedilmesini, imtiyazın kaldırılmasını ve kamu hizmetini sürdürmek amacıyla elektrik üretim, iletim ve dağıtım tesislerine el konulmasını gerektirdiğini bildirdi. 
     Bakan Güler, 4628 sayılı kanunla yeniden yapılandırılan ve özel sektöre açılan elektrik piyasasında serbestleşmenin sağlanması ve rekabetin oluşturulması açısından büyük önem taşıyan serbest tüketici uygulamasının bu şirketlerin kanun ve Enerji Piyasası Düzenleme Kurumu'nun EPDK yönetmelik ve kurallarına uymaması nedeniyle uygulanamadığını belirterek, serbest tüketicilerin tedarikçilerini seçme haklarının engellendiğini bildirdi. Şirketlerce görev bölgelerinde bulunan ve halen faaliyet gösteren diğer tüzel kişilerin bölge dışında veya ortaklarına ya da müşterilerine enerji nakli yapmaları ve iletim sistemine bağlantı yapmalarına izin verilmemekte olduğunu da belirten Güler, ''bu suretle ülkemizde rekabete dayalı serbest bir elektrik piyasasının oluşmasına ve bu şirketlerce direnç gösterilmektedir. Kanun gereği yerine getirilmeyerek devlet tarafından verilen imtiyaz tekel uygulamasına dönüştürülmekte ve rekabet ortamının oluşturulmasına engel olunmaktadır'' dedi. 
     Bu olayların, geçmiş hükümet dönemlerinde atanmış olan ve bağımsız bir kurul olan EPDK tarafından Enerji ve Tabii Kaynaklar Bakanlığı'na yazılan yazılarla bildirildiğini belirten Güler, Enerjisa, Mensa Mensucat, İskenderun Çimento Fabrikası, Bossa, Toros Enerji, As Makinsan, Rotor Enerji, Özok Mühendislik ve Ertürk Enerji firmalarının da çalışmalarının engellendiğini söyledi. 
     
     ''BAKANLIĞIN SÖZLEŞMELERİ FESİH YETKİSİ VAR'' 

     Güler, şunları kaydetti ''Ayrıca Rotor Enerji, AS Makinsan, Ezse Enerji, Sares Rüzgar Enerji, Deniz Rüzgar Enerji, Özok Mühendislik, İsres Rüzgar Enerji, Cer Metal, Aksa Enerji ve Akın Holding Firmalarının lisans başvurularının, söz konusu şirketlerin tutumları nedeniyle sonuçlandırılamadığı bildirilmiştir. Dolayısıyla, sözleşmelerin feshe ilişkin maddelerine göre şirketlerin sözleşme hükümlerine aykırı davranması, bu yönde uyarılmasına rağmen, bu uyarılara şirketlerin uymaması bakanlığımıza sözleşmeleri fesih iptal etme ve tesislere el koyma yetkisi tanımaktadır.'' Bakan Güler, bu nedenlerden ötürü, Enerji ve Tabii Kaynaklar Bakanlığı'nca anılan sözleşmelerin fesih iptal edilmesine karar verildiğini belirterek, bu kararın muhataplarına tebliği ile birlikte kamu hizmetinde kullanılan ve kullanılacak olan ve kamu mülkiyetinde bulunan tesislere ve varlıklara el konulduğunu bildirdi. 
     Güler, şöyle devam etti 
     ''Görüldüğü üzere, bu konu kısa bir zamanda oluşan ve gelişen bir olay değildir. Bu işlemle, şirketlerin tüzel kişiliğine ve kamu hizmetine ait olanlar dışındaki malvarlığına dokunulmamış olup, mülkiyeti kamuya ait olan elektrik üretim, iletim ve dağıtım tesislerine el konulmuştur. Kamu hizmetine ait olan malların ve tesislerin tespiti Maliye Bakanlığınca yapılacaktır. 
     Yapılan işlem görev verilmesine ilişkin imtiyaz sözleşmelerinin feshi olup, yasaların, yönetmeliklerin ve sözleşmelerdeki yaptırım hükümlerinin gereği yerine getirilmiştir. Kanunların uygulanmamak için değil, uygulanmak için var olduğu çizgisinde çalışmalarını sürdürme kararlılığındaki Enerji ve Tabi Kaynaklar Bakanlığı'nın bu işleminde de kamu yararı düşünülmüş, mevzuatın gereği yapılmıştır.'' Bakan Güler, konuşmasının sonunda konu ile ilgili olarak idari ve hukuki sürecinde başladığını belirterek gelişmeler oldukça kamuoyunun bilgilendirileceğini söyledi. 
     Bakan, olayın, bundan yıllar öncesine giden ve çekilmez hale gelen bir iş olduğunu belirterek, kimsenin malına mülküne dokunulmadığını, böyle bir arzunun da olmadığını söyledi. 
     
     SORULAR 

     Bakan Hilmi Güler, düzenlediği basın toplantısının ardından, gazetecilerin sorularını yanıtladı. 
     Güler, soruları yanıtlamadan önce, konunun siyasi bir sahaya çekilme gayretleri olduğunu belirterek, ''halbuki bu olay, tamamıyla hukukidir. Bu iş, bugünün işi değildir'' dedi. 
     Hilmi Güler, şunları söyledi 
     ''Bu iş, bundan yıllar öncesine giden ve çekilmez hale gelen bir iştir. Kimsenin malına mülküne dokunulmamıştır. Böyle bir arzu da, yoktur. Burada, biz, kamu yararını düşündük. Yasaların ve mevzuatın gereklerini yerine getirdik. Bunlar polemik konusu yapılmaması gereken konulardır.'' Bir gazetecinin, şirketlerin, kamuya toplam zararının ne olduğu yolundaki sorusuna Bakan, ''Yasal bir süreç başlamıştır. O bakımdan, bir açıklama yapmak istemiyorum'' dedi. 
     Kendisine yöneltilen sorulara oldukça kısa yanıtlar veren Bakan Güler, el koyma konusunda, Bakanlar Kurulu Kararı gerekip gerekmediği sorusuna da, ''şart değil, ancak biz onu da oluşturuyoruz'' ifadesini kullandı. 
     
     BORSA MESELESİ ÜZERİNDE ÇALIŞILIYOR 

     Mahkemenin, şirketlerin, iletim faaliyetleri konusunda tedbir kararı koyduğunu, el koyma işleminin, mahkemenin, bu kararına aykırı olup, olmadığını soran bir gazeteciye Güler, ''hayır etmiyor. Biz bunu hukukçularımıza incelettik. Konu, tamamen yasal mevzuata uygun olarak yürütülmektedir'' diye konuştu. 
     Şirketlerin, borsada işlem gördüğünü hatırlatan bir başka soruya, ''Yasal bir süreç başlamıştır. Şu anda, bu teknik bir konudur'' diyerek yanıt veren Güler, bu anlamda da çalışmalarını sürdürdüklerini söyledi. 
     El konulan şirketlerin yönetim kurullarının, genel kurulları tarafından seçilmesine rağmen, el konulma işleminden sonra atama yapılmasını ve şirketlerin tapulu özel mülkler olduğunun anımsatılması üzerine Bakan, yanıtında şu ifadelere yer verdi 
     ''Şu an sözlerim gayet açık. İdari ve yasal süreç başlamıştır. Onun dışında, başka bir açıklamayı gerekli görmüyorum.'' Enerji ve Tabii Kaynaklar Bakanı Güler, Petkim ihalesine ilişkin bir soruyu da, kendi görev alanına ilişkin sorulara yanıt verdiği gerekçesiyle, yanıtlamadı. 

     
</TEXT>
</DOC>
