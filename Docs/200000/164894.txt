<DOC>
<DOCNO> 164894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sondun21.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Rumlar'ın uzlaşmaya ihtiyacı kalmadı... 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs'ta uzlaşmayı engelleyen taraf olmadıklarının bilinci içinde hareket edeceklerini belirterek, ''Rum'un tahakkümü altına girmemeye, eşit egemenlikte ısrarlı olmaya ve 1960'tan kaynaklanan hakları korumaya devam edeceklerini'' söyledi. 
     Denktaş, bir heyeti kabulü sırasında yaptığı açıklamada, Rum yönetiminin eski savunma bakanı Sokratis Hasikos'un, Rum basınında yer alan, ''Annan planı imzalanmadıkça biz gidip Girne'ye yerleşemeyiz'' açıklamasına atıfta bulunarak, ''Allah razı olsun imzalamayanlardan o halde'' dedi. 
     Denktaş, bir gazetecinin, Annan planına atıfta bulunulan Avrupa Birliği Selanik zirvesi sonuç bildirisiyle ilgili değerlendirmesini sorması üzerine, şunları söyledi ''Bu bildiriler, Annan planına ve her yere atıfta bulunacak. Herkes Kıbrıs'ta bir an evvel barış, uzlaşma olsun diyecek ve demektedir. Biz uzlaşmayı engelleyen taraf olmadığımızın bilinci içinde hareket edeceğiz. Ne kadar bizi suçlu gösteriyorlarsa göstersinler. Çünkü suçumuz, Rum'un tahakkümü altına girmemektir, girmemekte ısrar etmektir, eşit egemenliğimizde ısrar etmektir, Türkiye'nin dolaylı Enosis'i de engelleyen ve Türk-Yunan dengesini Kıbrıs üzerinde kurmak suretiyle bize verilen haklara anlam kazandıran 1960'tan kaynaklanan haklarını korumaya ve bunda ısrar etmeye devam etmemizdir. Bunlara biz devam edeceğiz.'' 
     
     ENOSİS VE DOLAYLI ENOSİS'İ KABUL ETMEYİZ 
     Cumhurbaşkanı Denktaş, Enosis gibi dolaylı Enosis'i ve Rum'un tahakkümünü kabul etmediklerini vurgulayarak, eşit, egemen şartlarda, devlete dayalı bir anlaşmaya her zaman hazır olduklarını kaydetti. 
     ''Dış dünya bunu kabul etmiyor ve hala anlamıyorsa bunun kendilerinin suçu olmadığını'' belirten Denktaş, ''Bizi suçlamak suretiyle boyun eğeceğimizi zannediyorlarsa buna da biz yokuz. Uzlaşma isteyen taraf biziz. Uzlaşma ihtiyacı kalmayan taraf Rum tarafıdır. Neden Çünkü herkes kendilerine 'Sen bütün Kıbrıs'ın meşru hükümetisin' dedikleri sürece Rumların bizimle uzlaşma ihtiyacı yoktur'' dedi. 
     Denktaş, Rumların, ''uzlaşma ihtiyaçları varmış, istiyorlarmış gibi davranmasının nedeninin taktik icabı ve Türk tarafını uzlaşmaz göstermek için olduğuna'' işaret ederek, ''Böyle saçma sapan bir taktiğin başarı kazanmasını görmekle ancak üzüldüklerini, ama Rumlar başarı kazandılar diye boyun eğmeyeceklerini'' söyledi. 
     
</TEXT>
</DOC>
