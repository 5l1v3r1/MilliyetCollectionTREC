<DOC>
<DOCNO> 171039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/ekonomi/eko10.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Uzan'a ağır ceza mahkemesinde dava açıldı 
</HEADLINE>
<TEXT>

   Bursa'daki konuşması nedeniyle hakkında dava açılan Uzan'ın üç yıla kadar hapsi isteniyor 
   NAİL KAHRAMAN DHA 
   
   Bursa'da yaptığı mitingde Başbakan Recep Tayyip Erdoğan'a hakarette bulunduğu gerekçesiyle hakkında soruşturma başlatılan GP Genel Başkanı Cem Uzan hakkında dün ağır ceza mahkemesinde dava açıldı. 
   ÇEAŞ ve Kepez Elektrik'e el koyulmasının ardından 13 Haziran'da Bursa'da partisince düzenlenen mitinge katılan Uzan, isim vermeden Erdoğan ve hükümete ağır ithamlarda bulunarak, "Bak kalleş adam. Sen ne biçim Müslümansın be adam. Sen Allahsız olmuşsun. Senin yaptığına eşkıyalık denir" demişti. Bu konuşmanın ardından Uzan hakkında Adalet Bakanlığı'ndan alınan özel izinle Bursa Cumhuriyet Başsavcı Vekili Nasuh Akça'nın başlattığı soruşturma tamamlandı. İddianameyi hazırlayan savcı Akça, Uzan hakkında, 'Türklüğü, cumhuriyeti, Büyük Millet Meclisi'ni, hükümetin manevi şahsiyetini, bakanlıkları, devletin askeri ve emniyet muhafaza kuvvetlerini veya adliyenin manevi şahsiyetini alenen tahkir ve tezyif' suçlarına ilişkin cezaları düzenleyen TCK'nın 159. maddesinden dava açtı. Dosya dün nöbetçi ağır ceza mahkemesine gönderildi. Uzan'a üç yıla kadar hapis cezası isteniyor. 
   
   
</TEXT>
</DOC>
