<DOC>
<DOCNO> 173573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/dunya/dun02.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Cherie dans pistlerini sallıyor 
</HEADLINE>
<TEXT>

      DIŞ HABERLER SERVİSİ 

   
   İngiltere Başbakanı Tony Blair'in eşi Cherie, bu yaz dans pistlerinde fırtına gibi esiyor. Geçen ay Tony Blair ile Çin'in başkenti Pekin'i ziyaret eden ve burada Çinli çocukların isteği üzerine Beatles'ın "When I'm 64" parçasını "Karaoke" söyleyen Cherie'nin ses kaydı, remikslenerek dans müziği haline getirildi. 
   BBC'nin haberinde, Cherie'nin sesi üzerine yapılan parçanın, İbiza ve Kıbrıs Rum Kesimi gibi birçok ünlü tatil beldesinde "club"ların favori şarkısı olduğu belirtildi. 
   Müzik uzmanları Cherie Blair'in seslendirdiği şarkının müzik listelerini altüst edeceğini söylüyor. Müzik endüstrisinden bir kaynak da, parça için, "Önce dalga geçiliyordu, ancak sonra dans pistlerinin bir numarası oldu. Düşününce komik de olsa Cherie bu yazın bir numaralı sesi olabilir" dedi. 
   Daha önce İşçi Partisi'nin eski liderlerinden Neil Kinnock da seslendirdiği bir şarkıyla müzik listelerine girmeyi başarmıştı. Ancak Cherie Blair'in müzik macerası tamamen isteği dışında gelişti. Çin gezisi sırasında öğrenciler Tony Blair'den bir şarkı söylemesini istemiş, Cherie Blair de eşine yardımcı olmak için "When I'm 64" adlı Beatles şarkısını seslendirmişti. 
   
   
</TEXT>
</DOC>
