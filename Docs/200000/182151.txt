<DOC>
<DOCNO> 182151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sontur12.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu adam iyilik meleği... 
</HEADLINE>
<TEXT>

     Konya'nın Karapınar İlçesi'nde 87 yaşındaki Hacı Amil Önal, tüm mal varlığını kamu yararı için harcadı. Önal, son olarak içinde oturduğu evi de öldükten sonra devredilmek üzere SSK'ya bağışladı. 
     Hacı Amil Önal, ilkokulu bitirdikten sonra, o dönemde Karapınar'da ortaokul olmadığı için eğitimine devam etmek için Aksaray'a gitti. 
     Aksaray'da ortaokulu bitirdikten sonra Karapınar'a dönen Önal, çok istemesine karşın lise öğrenimi için maddi sıkıntılar nedeniyle başka bir kente gidemedi. 
     Okul hayatının sona ermesi üzerine, hayvancılıkla uğraşmaya başlayan Önal, geçen uzun yıllardan sonra kazancını yatırıma dönüştürecek oranda biriktirmeyi başardı. 
     1978 yılında 5 derslikli bir ilkokul yaptıran Önal, daha sonra Apak Mahallesi'nde bir sağlık ocağı ve Hankapu Mahallesi'nde bir cami yaptırdı. 
     Bu yıl Türüdiye Mahallesi'nde SSK Sağlık İşleri Genel Müdürlüğü'ne bir dispanser yaptıran Önal, dispanserin bulunduğu binanın alt katındaki 26 dükkanı da aynı kuruma bağışladı. 
     Gençliğinde çok büyük sıkıntılar çektiğini ve eğitim olanaklarının kısıtlı olması nedeniyle hayallerini gerçekleştiremediğini anlatan Önal, bu sıkıntıları yeni neslin yaşamaması için sağlık ve eğitim alanına yatırım yaptığını söyledi. 
     Yaşamı boyunca lüks bir hayat sürmeyi hiç düşünmediğini dile getiren Önal, şöyle konuştu 
     ''Hiçbir şey cahil kalmak ya da sağlığını kaybetmek kadar üzücü olamaz. 70 yıl önce bunlar çok normal sorunlardı. Ama bugün artık çağ değişiyor. Kazandıklarımı, toplum yararına olan kurumlar için harcamak beni mutlu ediyor.'' Önal, elinde bağışlamak için kalan son şeyin evi olduğunu belirterek, ''Çalışma ve Sosyal Güvenlik Bakanlığı ile temasa geçerek, evimi de eşim ve ben öldükten sonra SSK'ya devredilmek üzere bağışlamak istediğimi bildirdim. Gereken protokol yapıldı. Öldükten sonra evimin de kamu yararına kullanılacağını bilmek istiyordum. Bu nedenle sağlığımda bunu da garanti altına aldım'' diye konuştu. 
     
</TEXT>
</DOC>
