<DOC>
<DOCNO> 190862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/ekonomi/aeko.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçinin maaşı düşecek 
</HEADLINE>
<TEXT>

   İşçi ücretlerinde vergi muafiyetinin yıl sonunda kaldırılmasıyla çalışanların maaşlarında 6 milyon 750 bin lira ile 9 milyon 450 bin lira arasında düşüş olacak 
      EKONOMİ SERVİSİ 
   
   İşçi ve memurların ücretlerinin bir bölümünü vergi dışı bırakan özel indirim, yıl sonunda uygulamadan kalkıyor. İşçi ve memurlara vergide iyileştirme sağlayan özel indirim uygulaması, 31 Aralık 2003'te son bulacak. 1 Ocak 2004'ten itibaren ise ücretlerin tamamına gelir vergisi uygulanacak ve böylece çalışanlar daha fazla vergi ödemeye başlayacak. Bu da maaşlarda aynı miktarda bir düşüşü beraberinde getirecek. 
   
   Özel indirim 
   Özel indirimin kalkmasıyla memurlar ve diğer kamu görevlilerinin maaşlarında bir düşüş meydana gelmemesi için hükümet, 2004 yılı maaş zamlarını belirlerken özel bir düzenlemeye gitti. Maliye Bakanlığı, yeni katsayılarla önce 6 milyon 750 bin liralık özel indirim kaybını telafi etti. Ardından da memura yüzde 6'lık genel zam yapıldı. Memur ve sözleşmelinin mağduriyeti bu şekilde giderilirken, faturayı işçilerin ödeyeceği ortaya çıktı. Özel indirimin kalkmasıyla 4 milyon 782 bin işçinin maaşlarında 6 milyon 750 bin lira ile 9 milyon 450 bin lira arasında azalma görülecek. 
   Gelirler Genel Müdür Vekili Osman Arıoğlu, "Özel indirimi kaldırırken, özellikle düşük ücretlilerin mağdur olmaması için çaba sarfettik. Ancak yüksek ücretlilerde bir miktar kayıp olacaktır'' dedi. 
   
   Otomobilde vergi yüzde 43 artacak    Gelirler Genel Müdür Vekili Osman Arıoğlu, Motorlu Taşıtlar Vergisi MTV tutarlarının 2004 yılında yüzde 100 değil, yeniden değerleme oranı civarında artacağını bildirdi. Arıoğlu, "Biz, bütçeyi hazırlarken, buradan gelecek geliri bu yıla göre yüzde 43'ler civarında artırdık. Sistem değişmezse 950 kg. altında yeni otomobili olan vatandaşın 2004'de ödeyeceği vergi, yüzde 43'lük artışla dahi 255 milyon lira olmaktadır. Vatandaş ocakta hiç vergi vermeyip, temmuzda 77 milyon lira civarında bir vergi ödeyecek" dedi. 
   
   
</TEXT>
</DOC>
