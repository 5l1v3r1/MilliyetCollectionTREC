<DOC>
<DOCNO> 171367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sondun26.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'dan "El Aksa" örgütüne bağış izni... 
</HEADLINE>
<TEXT>

     Almanya'da, Hamas örgütü adına bağış topladığı gerekçesiyle yasaklanan ''El Aksa'' adlı Filistin örgütü, mahkeme kararıyla bağış toplamaya devam edebilecek. 
     Leipzig kentindeki Federal İdari Mahkemesi, İçişleri Bakanlığı tarafından yasaklanan örgüt hakkında alınacak nihai mahkeme kararına kadar örgütün bağış toplamaya devam edebileceğine karar verdi. 
     Örgütün yasaklanması konusunda nihai kararın ne zaman alınacağı henüz bilinmiyor. 
     İçişleri Bakanı Otto Schily, bugün yaptığı açıklamada, mahkemenin aldığı kararı eleştirerek, ''Bu karar, uluslararası terörizm tehdidi gözönünde bulundurulduğunda anlaşılır gibi değil. Kararın kısa zamanda düzeltilmesini ümit ediyorum. Yasaların daha da sertleştirilmesi gerekip gerekmediği konusunu da yeniden incelemeliyiz'' dedi. 
     El Aksa örgütü, yaklaşık 1 yıl önce terör olaylarını desteklediği gerekçesiyle Federal İçişleri Bakanlığı tarafından yasaklanmıştı. 
     
</TEXT>
</DOC>
