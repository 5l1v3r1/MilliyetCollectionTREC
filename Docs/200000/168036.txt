<DOC>
<DOCNO> 168036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/soneko18.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan ABD ile ilişkiler öyle bir anda bozulacak ilişkiler değil 
</HEADLINE>
<TEXT>

     Maliye Bakanı Kemal Unakıtan, Türkiye ile ABD arasındaki ilişkilerin bir anda bozulacak ilişkilerden olmadığını belirterek, ''Hassas olan problemler var, onlar da görüşmelerle giderilir'' dedi. 
     Unakıtan, özelleştirme tanıtım toplantıları için ABD'ye gitti. Bakan Unakıtan, THY'nin tarifeli uçağıyla New York'a hareketinden önce İstanbul Atatürk Havalimanı'nda VIP salonundan ayrılışı sırasında gazetecilerin sorularını yanıtladı. 
     Türkiye ile ABD arasındaki gergin olan ilişkilerin ardından ABD'ye gittiği hatırlatılan Unakıtan, ''İlişkiler yumuşayacak mı '' sorusu üzerine, ''ABD ile ilişkiler öyle bir anda bozulacak ilişkiler değil. Hassas olan problemler var, onlar da görüşmelerle giderilir'' diye konuştu. 
     Amerika'da yatırımcılarla görüşeceğini bildiren Unakıtan, Türkiye'deki özelleştirmeyi ve Türk ekonomisini yatırımcılara, bankacılara anlatacağını kaydetti. 
     Unakıtan ile birlikte Özelleştirme İdaresi Başkanı Metin Kilci de ABD'ye gitti. 
     Program çerçevesinde ilk olarak Newyork'ta temaslarda bulunacak Maliye Bakanı ve beraberindeki heyet, burada Citigroup'un organize ettiği road showlara katılacak. Bu toplantılarda, Türkiye'de özelleştirilecek KİT'ler konusunda ABD ve diğer uluslararası yatırım kuruluşlarına bilgi aktarılacak. 
     Unakıtan ve diğer yetkililer, Cuma günü de Boston'a geçecek ve burada aynı tür toplantılara iştirak edecek. 
     Heyet üyeleri Cumartesi günü Türkiye'ye dönecek. 
     
</TEXT>
</DOC>
