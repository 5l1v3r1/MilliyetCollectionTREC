<DOC>
<DOCNO> 173771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sonspo25.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Aria-Fenerbahçe işbirliği 2 yıl daha... 
</HEADLINE>
<TEXT>

     Fenerbahçe Kulübü, son 2 yıldır forma reklam sponsoru olan ''Aria'' ile sözleşme yeniledi. 
     Fenerbahçe Şükrü Saracoğlu Stadı'nda gerçekleştirilen törene Kulüp Başkanı Aziz Yıldırım ve Aria Genel Müdürü Giuseppe Farina da katılırken, 2 yılı opsiyonlu olmak üzere, 4 yıllık sözleşme imzalandı. 
     Törenin ardından, sarı-lacivertli takımın 10 Ağustos Pazar günü İstanbulspor'la oynayacağı sezonun ilk maçında giyeceği Aria reklamlı çubuklu forma basına tanıtılırken, Başkan Yıldırım, Aria Genel Müdürü Farina'nın boynuna Fenerbahçe atkısı, Farina ise Yıldırım'a Aria rozeti taktı. 
     Aria ile imzaladıkları anlaşma paketinde sadece forma reklamı bulunmadığını ifade eden Başkan Aziz Yıldırım, sözleşmenin saha içi ve dışı bazı reklam anlaşmalarının yanı sıra yakında Aria tarafından piyasaya sürülecek ''Fenerbahçe Mobil Kulüp Kartı''nı da içerdiğini ifade etti. 
     Aria Genel Müdürü Farina da bu ayın ortasından itibaren satışa sunulacak kartla, sarı-lacivertli taraftarların takımlarıyla ilgili haberleri kısa mesaj olarak ya da video görüntüsü olarak cep telefonlarından alabileceklerini söyledi. 
     
</TEXT>
</DOC>
