<DOC>
<DOCNO> 163574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/dunya/dun01.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Besic'ler Tahran'da terör estirdi 
</HEADLINE>
<TEXT>

Evin Cezaevi'ne konan rejim karşıtı göstericilerin dış görünümünün Batılı akranlarına benzemesi dikkat çekti. 
     DIŞ HABERLER SERVİSİ 

     İran'ın başkenti Tahran'da rejim karşıtı gösterilerin altıncı gününe, "rejim gönüllüsü" Besic milisleri damgasını vurdu. Motosikletleriyle Tahran sokaklarında devriye gezen silahlı Besicler, rejim karşıtlarına nefes aldırmadı. Tahran Üniversitesi kampusunun çevresinde konuşlanan sopalı, zincirli, bıçaklı ve bazıları tüfekli Besicler, gösterilerin yoğunluğunun azalmasında etkili oldu. Üniversite çevresinde önceki gece ve dün sabah önceki günlere oranla az katılımlı gösteriler düzenlendi. 
     Önceki gün yerel saatle 11.50'de yurdun ikinci kapısında toplanan 200 kadar öğrenci, güvenlik güçleri aleyhine slogan attı. Bir başka öğrenci grubu da, gece saatlerinde yurtta yaptığı gösteride, Allame Tabatabai Üniversitesi'ne bağlı olan Tereşt Yurdu'na yapılan saldırıyı kınayarak, tutuklu öğrencilerin serbest bırakılmasını istedi ve üniversitelerin özelleştirmesi planı aleyhine sloganlar attı. 
     

</TEXT>
</DOC>
