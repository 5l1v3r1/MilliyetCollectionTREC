<DOC>
<DOCNO> 196659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sontur22.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan Talabani'ye mesaj PKK varlığını bitirin 
</HEADLINE>
<TEXT>

     Başbakan Recep Tayyip Erdoğan'ın, Irak Geçici Hükümet Konseyi Başbakanı Celal Talabani'ye, Irak'ın terör örgütlerinin barınma yeri olarak kullanmasına imkan tanımaması ve PKK-KADEK terör örgütünün bu ülkedeki varlığına son verilmesi gerektiği mesajını verdiği belirtildi. 
     Alınan bilgiye göre, Erdoğan, konsey üyelerinin bir bölümünün de katıldığı toplantıda, Irak'ın Türkiye'nin değer verdiği önemli bir komşusu olduğunu belirtti. 
     Irak halkının bütün kesimleri ile Türkiye'nin dostu olduğunu vurgulayan Erdoğan, Irak'ın şu sırada zor bir dönemden geçtiğini ve bu dönemin hızla geride bırakılması gerektiğini ifade ederek, ülkede durumun bir an önce normale dönmesini diledi. 
     Bu güç dönemde Iraklılar ve konseye önemli görevler düştüğünü vurgulayan Erdoğan, konsey ile koalisyon makamı arasında geçen hafta sonunda anlaşmaya varılan Siyasi Dönüşüm Süreci Planı'nın Irak halkının egemenliğine tekrar sahip çıkmasını teminen başarı ile uygulanmasını beklediklerini bildirdi. Erdoğan, bugünkü tablo ışığında Irak'ta işlerin ''iyiye gittiğini'' söylemenin pek mümkün olmadığına dikkati çekerek, ülke genelinde istikrar ve asayişin bir türlü arzu edilen şekilde tesis edilemediğini, halkın günlük ihtiyaçlarının karşılanmasındaki sıkıntıların devam ettiğini anlattı. 
     Irak'taki kargaşa ve terör ortamından, çıkar sağlayacağını düşünenler olduğunu ifade eden Erdoğan, bu durumun ülkenin yeniden imarına yönelik gayretleri de engellediğini söyledi. 
     Erdoğan, sorumlu tüm Iraklıların bu noktada son derece dikkatli olması gerektiğini kaydetti. 
     
     ''HİÇBİR GRUP, DIŞLANMASIN'' 
     Başbakan Erdoğan, Irak'ın gelecekteki yönetim yapılarında etnik ve dini tüm kesimlerin ağırlıklarına uygun şekilde yer almaları gerekliliğine işaret ederek, ''bu hassas geçiş döneminde hiçbir grubun dışlandığı hissine kapılmaması gerektiğini'' ifade etti. 
     Yeni Siyasi Dönüşüm Planı'na göre, çalışmalar yapılırken önyargılardan uzak kalınması ve Irak halkının tüm kesimlerinin kucaklanmasının hedeflenmesi gerektiğine değinen Erdoğan, 2004 Şubat ayı sonuna kadar Talabani başkanlığındaki konsey tarafından hazırlanacak temel yasanın, tüm Irak halkının beklentilerine cevap verecek bir çerçevede olmasının önem taşıdığını kaydetti. 
     Temel yasanın, ''müstakbel Irak yasasının çekirdeğini oluşturacağının anlaşıldığını'' belirten Erdoğan, aksi takdirde muhtemel çekişmelerin tohumlarının atılmış olacağını bildirdi. 
     
     PKK-KADEK'İN VARLIĞINA SON VERİLMELİ 
     Görüşmede, terör konusu da gündeme geldi. 
     Irak'ın terör örgütlerinin ''melcesi sığınma, barınma '' olmaması görüşünü dile getiren Erdoğan, PKK-KADEK terör örgütünün Irak'taki varlığına son verilmesi gerektiğini vurgulayarak, bu konuda, konseyin üzerine düşen görevler bulunduğunu belirtti. Türkiye'nin Irak halkının bütün kesimlerinin eşit dostu olduğunu vurgulayan Erdoğan, Türkiye'nin Irak'ta istikrarın tesisi ve güçlendirilmesi, temel insan ihtiyaçlarının karşılanması, siyasi geçiş sürecinin olabilecek en hızlı ve sağlıkla şekilde tamamlanması ve Irak'ın yeniden imarı alanlarında bölge halkının en önde gelen destekçilerinden biri olmaya devam edeceğini söyledi. 
     Erdoğan, Irak'a insani yardımların temini ve temel ihtiyaçların karşılanmasında Türkiye'nin gösterdiği çabaların, bu yaklaşımın açık bir kanıtı olduğunu kaydetti. 
     Türkiye ile Irak arasında şimdiden önemli bir ticari faaliyetin başladığını, ticari ve ekonomik ilişkileri geliştirmenin bölgede durumun ''normalleşmesine, ''çarkların dönmesine'' hizmet edeceğini anlatan Erdoğan, Madrid Konferası'nda, Irak'ın yeniden imarı bağlamında 2003-2007 döneminde 50 milyon dolarlık katkı taahhüdünde bulunduğunu anımsattı. 
     Türkiye'nin, Irak'a elektrik vermeye başladığını, artan trafiğin iki ülke arasında, ikinci bir sınır kapısını gerekli hale getirdiğini anlatan Erdoğan, bu sorunun birlikte çözülmesi gerektiğini söyledi. 
     
     KERKÜK-YUMURTALIK PETROL BORU HATTI 
     Erdoğan, Kerkük-Yumurtalık Petrol Boru Hattı'nın sabotajlar nedeniyle bir türlü tam kapasite ile işletilemediğini, Türkiye ve Irak'ın bundan önemli zararlar gördüğünü belirterek, heyete, bu hattın güvenliğinin süratle sağlanmasını beklediklerini iletti. 
     Türkiye'nin Irak'ı toprak bütünlüğü ve siyasi birliği korunmuş, kendi içinde ve komşu ülkelerle barışık, müreffeh, halkın tüm kesimlerinin temsil imkanı bulduğu ve halkına karşı sorumlu bir yönetime sahip, demokrasiye doğru yol alan, tam egemen bir ülke olarak görmek isteğini ifade eden Başbakan Erdoğan, bu doğrultuda, Irak'a bugüne kadar olduğu gibi bundan sonra da bir çok alanda ''özlü katkılarda'' bulunmaya devam edeceklerini dile getirdi. 
     
</TEXT>
</DOC>
