<DOC>
<DOCNO> 160777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/soneko09.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan Holding, Milliyet Gazetecilik hissesi aldı... 
</HEADLINE>
<TEXT>

     Doğan Yayın Holding A.Ş., 2003 yılı konsolide faiz, amortisman ve vergi öncesi karının yüzde 10'u kadar kısmının Hürriyet Gazetecilik, Milliyet Gazetecilik ve Doğan Burda Rizzoli Dergi Yayıncılık şirketlerinin hisselerinin bir kısmının 31 Aralık 2003 tarihine kadar satın alınmasında kullanılmasına ilişkin aldığı Yönetim Kurulu kararını hayata geçirdi. 
     Doğan Yayın Holding'den Borsa'ya gönderilen açıklamada, karar doğrultusunda piyasa şartları göz önünde bulundurularak 20 Mayıs-2 Haziran tarihleri arasında İMKB'den toplam 224 bin lot Milliyet Gazetecilik A.Ş. hisse senedi alımı gerçekleştirildiği bildirildi. 
     Alımlar sonucunda iktisap edilen hisselerin ortalama maliyetinin 2.760 lira olduğu belirtilen açıklamada, Milliyet Gazetecilik A.Ş.'de dolaylı yoldan sahip olunan yüzde 78.9'luk payı temsil eden 16.7 trilyon lira nominal bedelli hisseye ilave olarak İMKB'de gerçekleştirilen 224 milyar liralık nominal bedelli alımla Doğan Yayın Holding'in şirketteki iştirak payının yüzde 80.02'ye yükseldiği kaydedildi. 
     Doğan Yayın Holding'den Borsa'ya geçtiğimiz günlerde gönderilen açıklamada, alımı gerçekleştirilecek hisse senetlerinin uluslararası kurumsal yatırımcılardan gelebilecek satın alma talepleri dışında geri satılmayarak asgari 3 yıl boyunca bilanço aktifinde tutulacağı duyurulmuştu. 
     
</TEXT>
</DOC>
