<DOC>
<DOCNO> 168354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sontur32.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani ve Barzani, New York Times'a ortak makale yazdı... 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani ile Irak Kürdistan Demokrat Partisi IKDP lideri Mesud Barzani, New York Times gazetesinde yayınlanan ortak makalelerinde, ''12 yıldır bölgelerinde kendi kendini yönetme uygulamalarının, tüm Irak için model oluşturacağını'' öne sürdüler. 
     Türkiye'nin yardımları, Amerikan ve İngiliz hava kuvvetlerinin desteği sayesinde 12 yıl boyunca zaman zaman zorluklarla karşılaşmalarına rağmen, önemli demokrasi deneyimi yaşadıklarını ifade eden Talabani ve Barzani, ABD'nin devam eden yardımlarıyla birlikte Kuzey Irak'taki demokrasi deneyiminin, tüm Irak için bir model olacağını kaydettiler. 
     ''Bir gün biz Iraklılar da Amerikalılar gibi bağımsızlık günümüzü kutlamak istiyoruz'' diyen Talabani ve Barzani, güvenliğin sağlanması, ekonominin canlanması ve demokrasi kültürünün oturması için ABD ile yakın çalışmayı sürdüreceklerini belirttiler. 
     Amerikan askerlerine yönelik saldırıların ''işgalciye direniş'' olmadığını ifade eden Barzani ve Talabani, ''Bunlar, Saddam Hüseyin rejimi kalıntısı Baasçıların terör eylemleridir'' dediler. Talabani ve Barzani, ''Yağmacılığın da ekonomik sorunlardan kaynaklandığını'' savundular. 
     ''BM'nin petrol karşılığı gıda programı çerçevesinde dondurulan 4 milyar doların Kürtlere dağıtılmasını'' da isteyen Barzani ve Talabani, ''Ekim'e kadar dağıtılmadığı takdirde paranın Irak Kalkınma Fonu'na devredileceğini'' hatırlattılar. 
     ''Amerikalı vergi mükellefinin parasında gözümüz yok. Biz hakkımız olanı istiyoruz'' diyen Barzani ve Talabani, ''Irak'ın kuzeyinde ABD'nin en yakın müttefiki olan Kürtlerin desteksiz kalması, ABD ile işbirliği yapmak isteyen öteki Iraklıların cesaretini de kıracaktır'' dediler. 
     ''Etnik temizlik çerçevesinde bölgeden sürüldüklerini'' iddia ettikleri 1 milyon Kürdün geri dönmesini isteyen Barzani ve Talabani, ''Onların topraklarına yerleşmiş Arapların başka yere nakledilmeleri için gerekli harcamanın da petrol karşılığı gıda programından yapılmasını'' talep ettiler. İkili, ''eve dönüş'' için adil ve şeffaf bir mekanizma kurulması gerektiğini de belirtti. 
     
</TEXT>
</DOC>
