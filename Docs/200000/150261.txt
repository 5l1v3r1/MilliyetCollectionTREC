<DOC>
<DOCNO> 150261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sonspo31.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüfekçi Göztepe Cimbomdan puan alacak 
</HEADLINE>
<TEXT>

     Göztepe Teknik Direktörü İlyas Tüfekçi, Galatasaray ile oynayacakları karşılaşmanın her iki takım için de zorlu geçeceğini kaydederek, ''Onlar şampiyon olmak için oynayacak, biz küme düşmemek için oynayacağız'' dedi. 
     İlyas Tüfekçi, 18 Nisan Cuma günü Galatasaray ile yapacakları karşılaşmaya en iyi şekilde hazırlandıklarını bildirdi. 
     Karşılaşmaya puan için çıkacaklarını kaydeden Tüfekçi, ''Bu maçın önemini anlatmak için fazla söze gerek yok. Puan cetveline bakmak yeterli. Onlar şampiyon olmak için oynayacak, biz küme düşmemek için oynayacağız. Her iki takım için de zorlu geçecek bir maç olacak'' diye konuştu. 
     Diyarbakırspor karşısında forma giyen genç oyuncuların performansına da değinen Tüfekçi, şunları söyledi 
     ''Onlarla yaptığım görüşmede, tecrübelerimi anlatıyorum. Onların geçtiği yerden ben de zamanında geçtim. Bu aşamada onlar çok çalışmak ve bir önceki haftayı unutmak zorundalar.'' Diyarbakırspor karşılaşmasında 2 gol atan ve bir golün de pasını veren Göksel'in çok yetenekli bir oyuncu olduğunu kaydeden Tüfekçi, ''Türk sporuna çok iyi hizmet edecek bir oyuncu'' dedi. 
     Öte yandan İzmir Beyaz Eşya Satıcıları Derneği Başkanı Metin Astekin, sezon sonuna kadar, kazanılacak her karşılaşmada, atılacak gol sayısı kadar beyaz eşyayı, kurayla Göztepeli futbolculara vereceğini bildirdi. 
     Astekin, Diyarbakırspor maçında atılan 3 gole karşılık kulübe televizyon, çamaşır makinası ve bulaşık makinası gönderdi. 
     Kulüp Başkanı İskender Tuğsuz, Göztepe taraftarı Astekin'in bu jestinden memnuniyet duyduklarını söyledi. 
     





</TEXT>
</DOC>
