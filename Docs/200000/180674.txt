<DOC>
<DOCNO> 180674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/spor/yture.html </URL>
<DATE> 2003/09/06/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Kazandık ama... 
</HEADLINE>
<TEXT>

   
   Milli Takımımız, Avrupa Şampiyonası'ndaki ilk karşılaşmasında Ukrayna önünde yine "maç seçme" yanlışına düşünce, bir kez daha öldük, öldük, dirildik. 
   Ay - Yıldızlı ekibin, NBA'li yıldızlar Medvedenko ve Potapenko'dan yoksun Ukrayna karşısında ilk yarıda ortaya koyduğu "aciz" oyun, hazırlık maçlarındaki sıkıntının bu turnuvada da devam ettiğinin göstergesiydi. Ukrayna'nın elindeki kadrosu ilk yarıda bizden daha "takım" görüntüsü çizip, özellikle dış atışlarımıza iyi savunmayla engel olunca, bir türlü skor üretemedik. Oyuncularımızın hem hücumda, hem de savunmada ağır kalmaları Ukrayna'ya sürekli boş şut bulma imkanı sağladı. Böyle olunca da, kolay şut bulamayan Millilerimiz 28 atışın sadece 11'inde isabet sağladığı bu yarıyı 10 sayı geride kapadı. 
   Üçüncü çeyreğe Ender, Ömer, Haluk, Mirsad, Mehmet beşiyle giren Milli Takımımız, daha savaşçı ve mücadeleci bir oyunla rakibinin skor gücünü asgariye çekti, hızlı hücumlarla da arayı kapayarak 27.58'de Ömer'in basketiyle ilk kez öne geçti. Ancak, maçın kırılma noktasındaki top kayıplarımız sonucu oyunu koparamadık. Son çeyrekte, işin ciddiyetinin farkına varan Millilerimiz'de, Mehmet'e, İbrahim ve Hidayet'in de "biraz olsun" destek vermesiyle galibiyeti buldu. 
   Milli Takımımız, gerçekten de turnuvanın en ilginç ekiplerinden biri. Bırakın maçı, oyun içinde dahi negatif ve pozitif anlamda inanılmaz iniş - çıkışlar gösterebiliyorlar. Rakibe göre motive olma, daha doğrusu olamama sıkıntısı devam ettiği sürece, "ıstıraplı" galibiyetlere ve hayal kırıklıklarına hazırlıklı olmamız gerekiyor. 
   
      
</TEXT>
</DOC>
