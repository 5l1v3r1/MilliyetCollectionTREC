<DOC>
<DOCNO> 165576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sondun27.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İranlı öğrencilerden rejime uyarı mektubu.. 
</HEADLINE>
<TEXT>

     İran'da öğrenciler, 9 Temmuz 1999'daki Tahran Üniversitesi öğrenci yurdunda meydana gelen olayların yıldönümü öncesinde öğrencilere yönelik tutuklamalar devam ederken, ''öfkelerinin patlama noktasına yaklaştığı'' uyarısında bulundular. 
     106 öğrencinin imzasını taşıyan ve Cumhurbaşkanı Muhammed Hatemi'ye yazılan mektupta, hükümetin 9 Temmuz olaylarının yıldönümünde üniversite kampusları dışında gösteri yapılmasını yasaklaması ve yasal özgürlüklerin ayaklar altına alınması kınandı. 
     Mektupta, ''Biz açıkça bu sözlerin iktidar ve öğrenci hareketi arasındaki diyalogda son sözler olduğunu ilan ediyoruz'' denilirken, öğrenciler, Hatemi'nin bu uyarıyı dikkate almaması durumunda, kendilerinin de seçilmiş reformcu hükümetin yasallığını tanımaya son verecekleri uyarısında bulundular. 
     Mektupta, Hatemi'nin öğrencilere yönelik baskılar karşısında sessiz kalmasının üzüntü ve hayal kırıklığı yarattığı belirtildi. 
     İran basını, ülkedeki en büyük reformcu öğrenci grubu Birliği Güçlendirme Bürosu'nun BGB sekreteri Abdullah Momeni'nin dün sivil giyimli kişiler tarafından tutuklandığını yazarken, öğrenci liderlerine yönelik tutuklama kampanyasında tutuklananlar arasında Mehdi Eminzade'nin adı da geçiyor. 
     Muhafazakar Yargı Erki, gösterilerde tutuklananlar arasında çok az sayıda öğrencinin bulunduğunu, tutukluların çoğunu ''serserilerin'' oluşturduğunu açıklarken, BGB, tutuklanan öğrenci sayısının Yargı Erki'nin açıkladığından çok daha fazla olduğunu belirtiyor. 
     
</TEXT>
</DOC>
