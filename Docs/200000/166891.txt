<DOC>
<DOCNO> 166891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sonspo20.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlu Erkan Gençlerbirliği'yle anlaştı 
</HEADLINE>
<TEXT>

     Bursaspor'un deneyimli futbolcusu Erkan Özbey, başkentin güçlü temsilcisi Gençlerbirliği ile anlaştığını bildirdi. 
     Yeşil-beyazlı kulübün kendisine kulüp bulmasını istediği Erkan, A.A muhabirine yaptığı açıklamada, Gençlerbirliği'ne daha önceden ''Bursaspor'da kalmazsam, size gelirim'' diyerek söz verdiğini ve 2 kulübün anlaşması durumunda gelecek sezon kırmızı-siyahlı formayı giyeceğini söyledi. 
     Erkan, kendisiyle Gençlerbirliği arasında herhangi bir pürüz olmadığını belirterek, ''Ben Gençlerbirliği ile anlaştım. Şimdi, 2 kulübün anlaşmasını bekliyorum. Sanıyorum yarın başkent ekibiyle sözleşme imzalayacağım'' dedi. 
     Bu arada Bursaspor'un Erkan'a karşılık Ankara temsilcisinden Beyhan, Ömer ve bir miktar para istediği öğrenildi. 
     
</TEXT>
</DOC>
