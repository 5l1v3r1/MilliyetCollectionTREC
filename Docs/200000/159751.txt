<DOC>
<DOCNO> 159751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/soneko47.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Haziran ayı döviz alım ihale programı açıklandı... 
</HEADLINE>
<TEXT>

     Merkez Bankası, sistemde döviz arz fazlası yaratan sürecin Haziran'da da devam edeceği öngörüsünden hareketle döviz alım ihalelerine devam edeceğini açıkladı. 
     Merkez Bankası'ndan yapılan yazılı açıklamada, Haziran aylarında döviz arzında görülen mevsimsel artış da dikkate alınarak günlük ihale tutarı 30 milyon ABD Doları olarak belirlendiği, Haziran ayında 21 iş günü döviz ihalesi düzenleneceği ve alınacak toplam tutarın en fazla 630 milyon dolar olacağı belirtildi. 
     Açıklamaya göre, diğer ihale koşulları aynı kalmak üzere, 2 Haziran 2003 tarihinden itibaren düzenlenecek olan döviz alım ihalelerinde teklifler telefon yerine Elektronik Fon Transferi EFT sistemi aracılığıyla alınacak. 
     Mayıs ayında düzenlenen 16 ihalede toplam 319 milyon ABD Doları alındı. 
     Ayrıca, Mayıs ayında döviz kurlarında gözlemlenen aşırı oynaklık üzerine, 12 ve 21 Mayıs tarihlerinde gerçekleştirilen doğrudan alım müdahaleleri ile de toplam 579 milyon ABD Doları alımı yapıldı. 
     Böylece, döviz alım ihaleleri ve doğrudan alım müdahaleleri ile, 29 Mayıs 2003 tarihi itibariyle Mayıs ayında Merkez Bankası'nca toplam 898 milyon ABD doları alınmış oldu. 
     Ters para ikamesi gelişmeleri sonucu döviz piyasasında oluşan döviz arz fazlası ve Merkez Bankası'nın güçlü döviz rezervi pozisyonuna sahip olmasının, uygulanan programa ilişkin güvenin artmasına sağlayacağı katkı dikkate alınarak, Mayıs ayı ihale programı açıklanmış ve 6 Mayıs 2003 tarihi itibariyle döviz alım ihalelerine başlanmıştı. 
     Döviz arz fazlasındaki gelişmeler yakından takip edilerek, Temmuz ayı döviz alım ihale programı ve günlük döviz alım miktarı Merkez Bankası tarafından Haziran ayı sonunda kamuoyuna duyurulacak. 
     Öte yandan Haziran'da, 4 hafta standart vadeli Türk lirası depo alım ihaleleri de sürdürülecek. 
     Türk Lirası likidite fazlalığını sterilize etme amacıyla başlatılan Türk Lirası depo alım ihaleleri Haziran'da da her hafta Çarşamba ve Cuma günleri düzenlenecek ve her ihalede alınacak toplam tutar en fazla 200 trilyon Türk Lirası olacak. 
     
</TEXT>
</DOC>
