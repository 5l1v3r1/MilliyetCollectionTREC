<DOC>
<DOCNO> 166342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sondun13.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksu "Bulgaristan'dan Kadek'in terör listesine alınmasını istedik" 
</HEADLINE>
<TEXT>

     İçişleri Bakanı Abdülkadir Aksu, Bulgaristan'dan, terör örgütü KADEK'in uluslararası terör örgütleri listesine alınmasını istediklerini açıkladı. Aksu, Türkiye'nin Bulgaristan ile suçluların karşılıklı iadesine ilişkin anlaşmayı imzalamaya hazır olduğunu kaydetti. 
     Bulgaristan İçişleri Bakanı Georgi Petkanov'un davetlisi olarak 3 gündür bu ülkede bulunan Aksu, temas ve incelemelerini tamamladı. 
     Aksu, A.A'ya yaptığı açıklamada, Bulgaristan ziyaretinin ''son derece yararlı'' geçtiğini, Bulgar İçişleri Bakanı ile, masaya yatırılan tüm konularda tam bir fikir birliği içinde olduklarını söyledi. 
     Görüşmeler sırasında terör örgütü PKK KADEK konusunun da gündeme geldiğini belirten Aksu, şunları söyledi 
     ''Sayın Petkanov'a KADEK'in PKK'nın isim değiştirmiş şekli olduğunu anlattık ve bu yüzden KADEK'in uluslararası terör örgütleri listesine alınmasını talep ettik. Bu konuyu değerlendireceklerini ve en kısa süre içinde yanıt vereceklerini söylediler.'' İçişleri Bakanı Abdülkadir Aksu, insan kaçakçılığının son yıllarda ortaya çıkan ve öncelik kazanan bir suç haline geldiğini ifade ederek, Türkiye'nin bu konunun üzerinde hassasiyetle durduğunu ve insan kaçakçılığıyla mücadeleyi uluslararası işbirliğiyle sonuna kadar sürdüreceklerini söyledi. 
     Sınırı aşan suçların engellenmesi için uluslararası işbirliğinin büyük önem taşıdığını kaydeden Aksu, gerek terörle, gerekse insan kaçakçılığıyla mücadelede suçluların iadesi anlaşmasının önem taşıdığını bildirdi. Aksu, Türkiye'nin Suriye ve Yunanistan ile bu anlaşmaları imzaladığını, Bulgaristan ile de imzalanması için çalışmaların sürdüğünü belirterek, ''Biz Bulgaristan ile suçluların iadesi anlaşmasını imzalamaya hazırız'' dedi. 
     Bulgaristan İçişleri Bakanı Petkanov da, Aksu'nun ziyaretinin iki ülke arasındaki ilişkilerin daha da gelişmesi için önemli adımlardan biri olduğunu söyledi. Petkanov, Türkiye ile Bulgaristan arasındaki her türlü işbirliğinin diğer ülkelere örnek teşkil edecek düzeyde olduğunu kaydetti. 
     İnsan kaçakçılığı konusunun hiç de küçümsenmemesi gereken bir sorun olduğunu vurgulayan Petkanov, Orta Asya'dan Avrupa'ya uzanan insan kaçakçılığıyla mücadelede Türkiye ile ciddi bir işbirliği içinde olduklarını belirtti. Petkanov, bu işbirliğinin başarılı sonuçlar verdiğini bildirdi ve ''Bulgaristan, Avrupa Birliği'nin gelecekteki dış sınırı olarak insan kaçakçılığının önlemesi için üzerine düşen görevi sonuna kadar yerine getirecektir'' dedi. 
     Bulgaristan'daki temas ve incelemelerini tamamlayan İçişleri Bakanı Abdülkadir Aksu, Türk Havayolları'nın tarifeli uçağıyla saat 11.00'de Sofya'dan ayrıldı. 
     Aksu'yu Sofya Havaalanı'nda Bulgaristan İçişleri Bakanı Georgi Petkanov ile Sofya Büyükelçisi Haydar Berk uğurladı. 
     
</TEXT>
</DOC>
