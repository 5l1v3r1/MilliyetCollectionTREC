<DOC>
<DOCNO> 192143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/yasam/ayas.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çete liderinin 'yakın koruması' polis çıktı 
</HEADLINE>
<TEXT>

   Çete lideri Fırat Delibaş'ın korumalığını, çete içinde 'Devlet' diye anılan bir polis memuru yapıyormuş... 
      Erdal Kılınç 
   
   İstanbul polisi, son günlerdeki en büyük operasyonunu 'Fırat Delibaş çetesi'ne yaptı. 30 ayrı adrese aynı anda düzenlenen ve 470 polisin katıldığı operasyonlarda 110 kişi yakalanırken, 30 kişinin de arandığı bildirildi. 
   Sürekli yer değiştiren Delibaş, kısa süre önce satın aldığı Beşiktaş Fulya'daki evinde yakalandı. Delibaş'a yardımcı olduğu öne sürülen şarkıcı Cengiz İmren de gözaltına alındı. İmren'in ve Delibaş'ın evlerinde yapılan aramalarda bir miktar esrar ele geçirildiği de iddia ediliyor. 
   
   Başka suçtan açıkta 
   Gözaltına alınan ve çete içinde 'Devlet' adıyla anılan polis memuru Efraim Yücel'in, çete lideri Delibaş'ın korumalığını yaptığı iddia ediliyor. Beyoğlu İlçe Emniyet Müdürlüğü'nde görev yaptığı yıllarda, Delibaş ile tanıştığı ve danışmanlık yaptığı öne sürülen Yücel, Erzurum'a tayin edilmiş. Yücel'in, 5 ay önce bir fuhuş skandalıyla ilgisi olduğu gerekçesiyle açığa alındığı belirtildi. Çete üyelerinin paraları gelir gider hesabı tuttuğu bildirilen ve 'Hanımağa' olarak adlandırılan Sevgi Özöçal'a teslim ettiği öne sürülürken, para verilen kişiler arasında bazı polis memurlarının da olduğu iddia ediliyor. Doğu ve Güneydoğu'dan İstanbul'a getirdiği küçük yaştaki çocukları suça ittiği belirtilen çetenin lideri Delibaş'ın her gün yaklaşık 500 milyon liralık bahis oynadığı ve atların satışına aracı olduğu da öne sürülüyor. Bazı gece kulübü sahipleri ve fuhuş yapan bazı kadınların da, kendilerinden haraç alındığı iddiasıyla şik yette bulunduğu öğrenildi. 
   
   46 kişiye ek gözaltı süresi 
   Bazı kameraların bulunduğu 30 ev ve işyerine yapılan baskında yakalanan 110 kişinin parmak izleri alındı ve kimlik tespitleri yapıldı. Bu kişilerden 64'ü serbest bırakıldı. 46 kişi içinse İstanbul DGM Cumhuriyet Savcılığı'ndan ek gözaltı süresi alındı. Delibaş'ın, 15 Ağustos 2003'te Taksim'deki bir olayla ilgili olarak da arandığı kaydedildi. 
   Şarkıcı Seren Serengil, önceki gün gözaltındaki Cengiz İmren'i ziyaret etti. 
   
   
</TEXT>
</DOC>
