<DOC>
<DOCNO> 187726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sondun11.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Paltrow itiraf etti Brad Pitt'le ayrılmamızda ben suçluyum 
</HEADLINE>
<TEXT>

     İngiliz film yıldızı Gwyneth Paltrow, eski nişanlısı Brad Pitt ile ayrılmalarının kendi suçu olduğunu itiraf etti. 
     Çiftin evleneceği sanılırken, Brad Pitt, Paltrow'u bırakmış ve ani bir kararla ''Friends'' adlı TV dizisinin başrol oyuncusu Jennifer Aniston ile hayatını birleştirmişti. 
     Diane Sawyer'in sunduğu ABC kanalının ''Primetime'' programına konuk olan Gwyneth Paltrow, ''Her şey benim yüzümden oldu. Kendi mutsuzluğumun mimarı benim. Her şeyi berbat ettim'' diye konuştu. 
     ''Ayrılığın etkisinden kurtulmasının 5 yılına mal olduğunu'' söyleyen Paltrow, ''yine de Brad Pitt gibi iyi bir insanla bu kadar zaman beraber olduğu için kendini şanslı saydığını'' ifade etti. 
     Eski sevgilisi Ben Affleck ile Jennifer Lopez'in düğünlerini son dakikada ertelemelerinin kendisini şaşırtmadığını kaydeden Paltrow, ''Ben, hayatı kendisi için zorlaştırmakta birincidir. Her şeyi komplike hale getirir, ama inanın, çok iyi bir insandır. Bu işin içinden de çıkacağına inanıyorum'' diye ekledi. 
     ''İki yıl birlikte olmalarına rağmen, hayatının geri kalan kısmını Ben Affleck ile geçirmeyi hiçbir zaman düşünmediğini'' belirten Paltrow, ''Değer yargılarımızın çok farklı olduğunu düşünüyorum'' dedi. Paltrow, buna örnek vermek için başladığı cümlesini ise tamamlayamadı ve sadece ''Mesela o film artistleri, pop şarkıcılarıyla çıkar, bense... Her neyse'' diye konuştu. 
     Paltrow'un konuk olduğu programda, Ben Afleck ile kendisinin yıllar önce birlikte katıldıkları bir programdan da bölümler ekrana getirildi. Bu programda Ben Affleck, ''Gwyneth'in idealindeki erkek kimdir' sorusuna, ''Babası gibi biri'' diye cevap verirken, Gwyneth Paltrow, ''Affleck'in idealindeki kadın nasıl biri'' sorusuna, ''Herhangi bir striptizci. Bikini giyip buzlu bira servisi yapan herhangi bir kadın'' cevabını veriyor. 
     Bu sahne ekrana gelince Gwyneth Paltrow gülerek, ''Aman Tanrım Bu mülakatlardan önce neden içki içerim bilmem ki'' diye kendi kendine konuştu. 
     Babası, yapımcı Bruce Paltrow, Gwyneth'in 30. yaşgünü dolayısıyla Roma'ya gelirken aniden rahatsızlanarak ölünce, Gwyneth Paltrow şoka girmiş ve genç sanatçı, bu ölümün etkisinden uzun süre kurtulamayarak birçok film projesini askıya almıştı. 
     
</TEXT>
</DOC>
