<DOC>
<DOCNO> 182643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sondun25.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Simyacı'nın yazarı, romanın filminin Ürdün'de çekilmesini istiyor 
</HEADLINE>
<TEXT>

     Tüm dünyada olduğu gibi Türkiye'de de bestseller listesinde uzun süre ilk sırada yer alan ''Simyacı'' romanının yazarı Paulo Coelho, romanın filminin Ürdün'de çekilmesini teklif ettiğini açıkladı. 
     Coelho, Brezilya medyasında yayımlanan röportajında, filmin Ürdün'de çekilip çekilmeme kararının, önümüzdeki günlerde Matrix filminin yıldızı Laurence Fishburne ve Ürdün Kralı Hüseyin arasında yapılacak görüşmede verileceğini söyledi. 
     Fishburne, hem senaryoyu yazacak hem de filmde başrol oynayacak. Jeremy Irons ve Madonna gibi yıldızlarla pazarlıkların sürdürüldüğü kaydedildi. 
     Coelho, Mayıs ayında Ürdün'de bulunduğunu, bu ülkeyi ve insanlarını çok sevdiği için de filmin burada çekilmesini önerdiğini belirtti. 
     Warner Bros film şirketi tarafından 80 milyon dolarlık bütçeyle çekilmesi planlanan filmin projesine katılmayacağını kaydeden 56 yaşındaki ünlü yazar, ''Ne kadar az katılırsam, o kadar iyi. Film gerçekten çevrilirse bilet alıp sinemada izleyeceğim ve ondan sonra fikrimi söyleyeceğim'' dedi. 
     Coelho, Warner Bros'un çok sayıda senaryosunu geri çevirdikten sonra, Fishburne'nün sunduğu senaryoyu kabul etmişti. 
     Ünlü yazar, kendisine sunulan senaryolardan birinde, romandaki çobanın kovboy olduğunu söyleyerek, Fishburne'nün senaryosunun da romandan epey farklı olduğunu ifade etti. 
     Simyacı romanında, Endülüslü çoban Santiago piramitlerin ayağındaki gizli hazineyi aramak için yola çıkar. Santiago'nun yolunu bulmasına gizemli ve yaşlı bir simyacı yardım eder. 
     Antoine de Saint-Exupery'nin ''Küçük Prens'' romanına benzetilen ''Simyacı'', 1996 yılında okurlarıyla buluştu ve tüm dünyada milyonlarca adet satıldı. 
     
</TEXT>
</DOC>
