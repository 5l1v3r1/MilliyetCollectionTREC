<DOC>
<DOCNO> 166633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/soneko33.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
TİM Başkanı Satıcı Lay lay lom havasından kurtulmalıyız 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, kapasite kullanım oranları ve büyüme oranlarının rakamsal olarak çok sevindirici olduğunu, ancak bu açıklamaların satır aralarını okuduklarında mevcut büyümenin Türkiye'nin sorunlarına çare getirmediğini gördüklerini söyledi. 
     Satıcı, ''Türkiye'de yaratılmaya çalışılan pembe ve bulutlu havadan, bizim piyasa tabiriyle lay lay lom havasından kurtulmamız gerekiyor. Şartlar bizi gevşetmesin, bizim tek sorunumuz üretimsizlik'' dedi. 
     İhracat rakamlarını açıklamak için düzenlediği basın toplantısında gazetecilerin sorularını yanıtlayan Satıcı, Haziran ayında 3 milyar 829 milyon 549 bin dolarlık ihracatla yine bir rekor kırdıklarını kaydetti. 
     Rakamların güzel olduğunu, 40 milyar dolar hedefinin aşıldığını ama bu şartlara rağmen yeterli olmadığını ifade eden Satıcı, ''42 milyar dolar değil, ikinci 6 ay sonunda bu artışı 45-46 milyar dolarda tamamlayacağız diyebilseydik. Ama ne yazık ki mevcut şartlar açısından bugün kısa vadeli bakıldığında bunun böyle olmayacağını gösteriyor'' diye konuştu. 
     
     DOLAR BÖLGESİNE İHRACATTA ARTIŞ YOK 
     Bugün sahip oldukları rakamları koruyabilmenin tek dayanağının Euro bölgesine yapmış oldukları yüzde 55-60 arasındaki ihracatın bu rakamları balansa etmiş olması olduğunu dile getiren Satıcı, Euro bölgesine olan ihracat rakamlarının arttığını, dolar bölgesine olan ihracat rakamlarında herhangi bir artış bulunmadığını kaydetti. 
     Kotaların doldurulamadığını aktaran Satıcı, ''Özellikle Mayıs ayına gelindiğinde hazır giyim sektöründe kota sıkıntısı olur. Maalesef bu yıl bu sıkıntılı, heyecanlı dönemi sektörlerimiz yaşama fırsatı bulamadı'' dedi. 
     Satıcı, hammadde girdilerinin büyük bir bölümünün dolar bölgesinden olduğunu, dolar bölgesinden ithalat yapıp euro bölgesine ihracat yapan firmaların mevcut para politikalarında bir nebze kardan zarar ederek kendini koruduğunu belirtti. 
     Satıcı, ihracatta adet ve kilo bazındaki artışın rakamsal artışın her zaman önünde olduğunu söyledi. 
     İthalattaki artışın çok yüksek olduğuna da dikkat çeken Satıcı, hammadde ve ara malı ithalatında iki katına varan artış izlediklerini bildirdi. 
     Bir gazetecinin cari açık konusundaki uyarılarını ve Devlet Bakanı Kürşad Tüzmen'in krizle ilgili açıklamalarını anımsatması üzerine Satıcı, şunları kaydetti 
     ''Tehlike sadece dış ticarette değil. Dış ticaret kısmı fotoğrafa baktığınızda size işaret verecek sinyali gösterecek bir yer. O gün yapılan uyarılar da rasyonel gerçeklere dayanıyor ve bu gün de aynı uyarıları yapmaya devam ediyoruz. Ama herkesin şunu bilmesi lazım, bu bir kriz uyarısı değil. Türkiye zaten girdiği krizden çıkmamış bir ülke. Yani çıkmadığınız bir krize tekrar girmenize gerek olmaz. Bizim buradaki mücadelemiz krizden çıkma mücadelesi.'' Gerçeklerden korkmamak gerektiğini ifade eden Oğuz Satıcı, ''Her zaman herkes istediği şeyleri duyamaz. İstediğimiz şeyleri duymayı kendimize alışkanlık haline getirdiğimizde gerçekleri ötelemiş, büyütmüş daha sonra da koca bir canavarla karşılaşmış oluyoruz. Gerçekçiyiz ve her zamanki üslubumuzla, tavrımızla uyarıcı olmak durumundayız'' dedi. 
     
     LAY LAY LOM... 
     Kapasite kullanım oranları ve büyüme oranlarının rakamsal olarak çok sevindirici olduğunu, ancak bu açıklamaların satır aralarını okuduklarında mevcut büyümenin Türkiye'nin sorunlarına çare getirmediğini gördüklerini vurgulayan Satıcı, ''Türkiye'de yaratılmaya çalışılan pembe ve bulutlu havadan, bizim piyasa tabiriyle lay lay lom havasından kurtulmamız gerekiyor. Şartlar bizi gevşetmesin, bizim tek sorunumuz üretimsizlik'' diye konuştu. 
     Cumartesi günü Habur'a gittiğini bildiren Satıcı, ''52 bin kamyon ve kamyoncu işsiz güçsüz bekliyor. Koca bir şehir kamyoncu şehri olmuş. Yani Türkiye 1994 yılında başlatmış olduğu hatalar zincirini krize kadar sürdürmüştür. Türkiye'de bunları tekrar yaşamamak için olaylara gerçekçi bakmalıyız'' dedi. 
     Büyüme olduğu halde istihdamın büyümediğini, Türkiye'nin sorununun işsizlik olduğunu belirten Satıcı, olaya sadece ihracat açısından bakmamak gerektiğini, ihracatın aysbergin görünen yüzü, parlak, makyajlı kısmı olduğunu, bunun altında üretim, istihdam, yatırım finansman, büyüme bulunduğunu, gerçek büyümenin bu temel üzerinde kurulması gerektiğini anlattı. 
     
     PAZAR STRATEJİSİ DEĞİŞİYOR 
     Bir gazetecinin ''Kotaların dolmadığını söylemiştiniz. Kur yüzünden pazar stratejisi mi değişiyor. İkinci 6 ayda nasıl bir tabloyla karşılaşacağız '' şeklindeki sorusu üzerine de Satıcı, ''Pazar stratejisi değişiyor. Ama Türk üreticisi de ihracatçısı da zaten düzenli orduya sahip değil. Bütün stratejisini gerilla savaşı yapar gibi günlük şartlara göre ayarlıyor. Bu dinamizminden kaynaklanıyor. Dinamizm olmasa mevcut şartlar rakamsal bazda bizi sıkıntıya sokmuş olacaktı'' yanıtını verdi. 
     ABD ile ticarette sorunlarının maliyetler ve önlerine konan gümrük vergileri olduğunu dile getiren Satıcı, ''Türk üreticisinin, ihracatçısının Pentagon'da alınacak birtakım kararlarla hiçbir bağlantısı olmamıştır olmaz da. Ticaretin, eğerki şartlar ambargo noktasına gitmedikten sonra, önünü hiçbir siyasi ve askeri kriz tutamaz'' diye konuştu. 
     Oğuz Satıcı, doğalgaz fiyatı indirimiyle ilgili bir soru üzerine ise ''Doğalgaz piyasası da serbest olmalı. Doğalgazın fiyatı tekel gibi mantıkla konulmamalı. Bir tarafta serbest bir tarafta tahdit olduğunda bu iş yürümüyor. Bir gaza basıyorsunuz, bir frene basıyorsunuz, araba maalesef gidemiyor'' dedi. 
     
     EURO BAZINDA ARTIŞ YÜZDE 18 
     Satıcı bir başka soru üzerine, ihracatı dolar değil Euro cinsinden açıklamaları durumunda yüzde 30 olan senelik artışın farklı bir rakam olarak ortaya çıkacağına dikkat çekti. 
     Satıcı, ''Türkiye AB'ye girecek. Hatta Milli Güvenlik Kurulu'nda Euro'ya geçelim mi tartışmaları yapıldığını duyuyoruz, ama rakamlar dolarla'' dedi. 
     TİM AR-GE bölümünden Serbülent Sengün de ihracattaki artışın Euro bazında hesaplanması durumunda ilk 6 ayda yüzde 34 olan artışın yüzde 18 olacağını söyledi. 
     
</TEXT>
</DOC>
