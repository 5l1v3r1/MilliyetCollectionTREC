<DOC>
<DOCNO> 151513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/spor/spo04.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da para dopingi 
</HEADLINE>
<TEXT>

Futbolcuların moralini yükseltmek isteyen yönetim, 500 milyar liralık ödeme yapacak 
     Nefesler tutuldu 
     TRABZONSPOR'DA nefesler tutuldu, herkes yarın oynanacak Türkiye Kupası Finali'ne odaklandı. Bordo - Mavili futbolcular, Gençlerbirliği maçının hazırlıklarını Antalya'da sürdürürken, yönetim de oyuncularına moral motivasyon sağlamak için harekete geçti. Futbolculara, final öncesi maaş ve maç başı alacakları olan yaklaşık 500 milyar liranın dağıtılacağı belirtildi. 
     
     Prim belli değil 
     PRİM konusunda da yönetimin üzerine düşen görevi yapacağını belirten Trabzon Genel Sekreteri Yusuf Ziya Yılmaz, "Kupa priminin pazarlığı olmaz. Futbolcularımıza hiç prim vermesek de, kupayı kazanmak için savaşırlar. Primi, maçtan sonra belirleyeceğiz. Bu da kupanın ihtişamına yakışır bir prim olur" dedi. Öte yandan yönetim, taraftar için Metro Turizm ile anlaşma sağladı. 
     
     Ulusoy'dan ziyaret 
     Futbol Federasyonu Başkanı Haluk Ulusoy, Gençlerbirliği ile kupa finalinde karşılaşacak Trabzonspor'u, Belek'te kamp yaptığı otelde ziyaret etti. Bazı yönetim kurulu üyeleri ile otele gelen Ulusoy, futbolculara başarı diledi ve yöneticilerle bir süre görüştü. Trabzonsporlu Erman Özgür'ün 26. doğum günü kutlamasına da katılan Ulusoy, kendisine ikram edilen pastayı yedi. 
     
     Finale üç aday 
     GENÇLERBİRLİĞİ-Trabzonspor Türkiye Kupası final maçının hakem adayları arasında üç ismin bulunduğu öğrenildi. MHK'nın favori olarak Mustafa Çulcu ve Kuddusi Müftüoğlu'nu düşündüğü, plasede ise Muhittin Boşat'ın yer aldığı belirtildi. Kondisyon testini tamamlamadığı için adaylar arasına giremeyen Boşat'ın dün barajı aştığı bildirildi. 
     
     'Rakibi büyütmeyin' 
     BORDO-MAVİLİ ekibin Teknik Direktörü Samet Aybaba, Antalya kampında adeta futbolcularının beynini yıkıyor. Futbolcularıyla bir toplantı yapan Aybaba, "Gençlerbirliği'ni gözünüzde büyütmeyin. Ligdeki iki maçta da onları yenebilecek futbolu ortaya koydunuz ama kazanamadınız. Bu kez iyi oynayıp kazanabilirsiniz" dedi. 
     


SPOR 




























</TEXT>
</DOC>
