<DOC>
<DOCNO> 191398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/soneko17.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan'dan emekliye müjde Memurdan fazla zam yapacağız 
</HEADLINE>
<TEXT>

     Maliye Bakanı Kemal Unakıtan emekli maaşlarına memur maaş zammına yapılan artıştan daha fazla zam yapacaklarını açıkladı. 
     TRT 1'de bir programa konuk olan Maliye Bakanı Unakıtan, birinci önceliğin enflasyona kamu çalışanlarını ezdirmemek olduğunu belirtirken, 2004 yılı maaş artışlarının reel olarak daha fazla olacağını söyledi. 
     Cumhuriyet Bayramı münasebetiyle Cumhurbaşkanı Ahmet Necdet Sezer'in vereceği resepsiyona eşiyle gidip gitmeyeceği yönündeki soruya Maliye Bakanı, davetiyenin tek kişilik olduğunu belirterek, şu yanıtı verdi 
     ''Benim o gün İstanbul'da bankacılarla bir toplantım var zaten. Tahminim resepsiyona yetişemeyeceğim. Asla vatandaşların bölünmesi taraftarı değilim. Cumhuriyet hepimizin ve bu 70 milyonun bayramı. Ayrımcılıklara karşıyım.'' 
     
     AYVAZ KASAP 

     ''Ayvaz kasap hep bir hesap'' sözünü hatırlatan Unakıtan, bu sözü etmesinin sebebini şöyle anlattı 
     ''99 katrilyon lira vergi toplayacağız, toplam devletin gelirleri 110 katrilyon lira olacak, yalnız toplanan vergilerin bir kısmını geri veriyorsunuz. İhracatta vergi iadeleri vardır veya bir takım reddiyatlar vardır. Bu geriye ödediğimiz vergileri de net olarak göstermemiz lazım. Bizim devletin gelirleri 110 katrilyon lira diyoruz ama bunun 10 katrilyonunu geri dağıtacağız, onu ondan düştüğümüzde devletin gelirleri 104 katrilyon liraya iniyor devletin gelirleri, devletin giderleri de 10 katrilyon daha azalmış oluyor. Yani her iki taraftan da düşülüyor. Eskisini aynı yansıtır bu ama takdim tarzı değişik oluyor. Bunu Avrupa Birliği'ne uyum olarak yapıyoruz. Halkın cebinden çıkan da aynı giren de aynı.'' Vergi koyduklarını, ek vergi koyduklarını, bütçeye sahip çıkmaya çalıştıklarını, ödeneklere sahip çıktıklarını, her isteyene para vermediklerini anlatan Maliye Bakanı Kemal Unakıtan, 2003 yılında bütçe disiplinine riayet ettiklerini, ilave bir araba bile almadıklarını söyledi. 
     Bu yıl 35 bin kadronun dışında ilave 1 kişi bile almadıklarını, yaklaşık 60 bin kişinin emekli olduğunu ifade eden Unakıtan, ''Türkiye'de kamuda çalışanların sayısı azaldı. Yoksa biz de bilirdik herkese hoş görünelim onu da alalım, bunu da alalım, almadık. Tasarrufa çok fazla riayet ettik'' dedi. 
     Bunları AB kriterlerine uyma mecburiyetinden dolayı yapıldığına işaret eden Unakıtan, bu çerçevede enflasyonun mali disipline riayet ederek düşürüldüğünü söyledi. 
     Bakan Unakıtan, şöyle devam etti 
     ''Bütçeye bakıldığında en önemli gider yarısına yakını faizler. Faizler bir milletin başındaki öyle bir bela ki, üstündeki kambur yani bu kamburdan kurtulmadığı sürece Türkiye bir nebze oh diye nefes alamaz. Faizleri düşürebilmemiz için ülkenin riskini azaltmamız, güvenirliğini, borç stoğunu ayarlamamız, borç yapılandırmasını ayarlamamız ve faizleri düşürmemiz lazım. Faizleri düşürebilmemiz için faiz dışı fazla çok önemli. O yüzden ısrarla bunu gerçekleştirmeye çalışıyoruz.'' 
     
     ''CEBİMİZDEKİ PARA BEREKETLENECEK'' 

     Yapılan anketlerde üreticilerin yüzde 70'inin zam yapmayacağını söylediğine dikkat çeken Bakan Unakıtan, şöyle devam etti 
     ''Bu çiftçi, işçi, memur için, 70 milyon için bir şey ifade ediyor. O da bundan sonra zam olmayacağı. Yani cebimizdeki para daha çok bereketlenecek. 
     Eskiden zam yarışı yapılırdı. Artık biz sağlıklı ekonomiye geçmek istiyorsak, zam sözünü duymamamız lazım. Aksine bazı yerlerde indirim olması lazım. Bizim iktidarımızda ilk kez eksi enflasyonlar yaşandı. 
     Evvelki gün İzmir Ticaret Odası'nı ziyaret ettim, diyorlar ki karlar azaldı. Bundan sonra artık karlar azalacaktır. Herkesin cebindeki para daha bereketli olacaktır. Fiyatlar artmayacaktır. Özel sektör kendine dikkat etmek mecburiyetinde kalacaktır. Herkes hesaplamasını ince yapmak mecburiyetindedir. 
     Bir zamanlar Avrupa'ya gittim. Suda eriyen aspirinler vardı, Türkiye'de yoktu. En fazla sipariş edilen de o. Eczaneye gittim 5 kutu istedim. İki kutu var dedi. Neden fazla bulundurmadığını sordum. Ben iki kutu bulundurabilirim, 5 kutu bulundurursam maliyeti ağır gelir kaldıramam dedi. Bizde koy 5-10 tane. O devirler kalkıyor artık.'' 
     
     ''BÜTÇE VATANDAŞLARI ÇOK GÜZEL ETKİLEYECEK'' 

     Ekonominin daha disipline gireceğinden bu bütçenin vatandaşları müspet yönde 'çok güzel' etkileyeceğini söyleyen Bakan Unakıtan, ekonomik disiplinden asla taviz vermeyeceklerini belirterek, ''Bütçesine sahip çıkmayan ne aileden, ne şirketten ne de devletten hayır gelir'' diye konuştu. 
     Döviz kurlarının serbest piyasada belirlendiğine dikkat çeken Maliye Bakanı Kemal Unakıtan, dalgalı döviz kuru uygulamasından hiçbir zaman vazgeçmeyeceklerini söyledi. 
     
     ''HÜKÜMETİN BİR YOĞURT YİYİŞ TARZI VAR''- 

     Hiçbir zaman ekonomi polisiye tedbirle idare edilmeyeceğini vurgulayan Bakan Unakıtan, döviz çıkışlarının sınırlandırılacağına ilişkin çıkan haberleri de eleştirerek şunları kaydetti 
     ''Hayır öyle bir şey yok. Biz hiçbir zaman kısıtlamalara gitmeyiz, polisiye tedbirlerle ekonomiyi idare etme taraftarı değiliz. Bu hükümetimizin takip ettiği politikalarla taban tabana zıt. Bu hükümetin bir yoğurt yiyiş tarzı var. Bunu yazarken, bu hükümetin politikalarıyla uyuyor mu bir düşünülmeli önce. 
     Zamanında insanlar telefonuna para saklayarak yurt dışına gitti. Biz bunları tarihe gömmek istiyoruz. 
     Sıcak paraya vergi koy, soğuk paraya vergi koy, onu kısıtlayacağım, bunu kısıtlayacağım, devlet gölge etmesin ekonomiye yeter.'' 

     
</TEXT>
</DOC>
