<DOC>
<DOCNO> 191172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sondun01.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani Türkiye en zor anlarımızda bize yardım etti, unutmayız... 
</HEADLINE>
<TEXT>

     Irak Geçici Hükümet Konseyi IGHK üyesi ve Irak Kürdistan Yurtseverler Birliği IKYB lideri Celal Talabani, ''Türkiye'nin, en zor anlarımızda bize yardım ederek, Kürt mültecilere kapılarını açtığını, bizim korunmamız için İncirlik'i açtığını unutmayız'' dedi. 
     Kahire'de temaslarını sürdüren Talabani, ikamet ettiği otelde, A.A muhabirinin sorularını yanıtladı. 
     Talabani, Türk askerlerinin Irak'a gönderilmesi konusundaki soruları yanıtlarken, ABD'nin Türk askerini istediğinin anımsatılması üzerine, ''Öncelikle şunu vurgulamak isterim, Türkiye'yi dost bir ülke olarak görüyorum. Bize ne Türkiye'den, ne de Türk ordusundan bir saldırı olmuştur. Ortada bir gerçek vardır Irak'ta güvenlik ve istikrar sadece Iraklılar tarafından sağlanabilir'' diye konuştu. 
     Talabani, nereden gelirse gelsin daha fazla yabancı güç istemediklerini söyleyerek, ''Arap ülkelerinden olsun, Türkiye'den olsun, İran'dan olsun, Avrupa'dan olsun, daha fazla yabancı güç istemiyoruz. Irak'ta, Irak İçişleri Bakanlığı'nın ve IGHK'nin kontrolünü istiyoruz'' ifadesini kullandı. 
     Türkiye'nin ABD'den, Irak'a asker gönderilmesiyle ilgili yanıt beklediğinin anımsatılması üzerine de Talabani şöyle devam etti 
     ''Sayın Başbakan Recep Tayyip Erdoğan'a saygı ve selamlarımı yolluyorum. Sayın Erdoğan dostumuz olup, kendisi Türkiye ve Irak'ın iyiliğini istemektedir. Sayın Erdoğan'ın, IGHK'nin, Iraklıların yönetimi ele almaları ve yabancı kuvvete gerek olmadığına dair kararını anlayışla karşılayacağını umuyoruz. Başbakan Sayın Erdoğan'ın, IGHK'nin aldığı bu kararın Türkiye'ye karşı olmadığını anlamalarını temenni ediyorum. Bu karar, Irak halkının egemenliklerini ellerine alma ve Irak'ın bağımsızlık hakkıyla ilgilidir. 
     Sayın Erdoğan'ın aynı ilkeyle paralel olarak, Irak'ın bütünlüğü ve Irak'ın ulusal egemenliğine önem verdiği görüşünü taşıyoruz. Bu bağlamda IGHK'nin kararının, Türkiye'ye karşı alınmadığını, Iraklıların kendi güvenlik ve istikrarlarını kendilerinin sağlayabileceğine olan inancı çerçevesinde alındığını Sayın Erdoğan'ın anlayacağını sanıyorum.'' 
     
     TÜRKİYE'DEN BEKLENTİLER 
     Talabani, ''Türkiye'den beklentileriniz nelerdir'' sorusu üzerine de ''Biz Türkiye'den siyasi, iktisadi, kültürel ve ticari olarak Irak'ta varlık göstermesini, Irak'a işadamları, şirketler ve müteahhitler göndermesini istiyoruz'' dedi. 
     Halen Irak'ın kuzeyinde faaliyet gösteren bu şirket ve işadamlarının Irak'ın diğer bölgelerine de gelmesini istediklerini kaydeden Talabani, Irak'ın kuzeyinde bulunan Türk şirketleri ve müteahhitlerinin, petrol dahil olmak üzere çeşitli alanlarda faaliyet gösterdiğine işaret etti. Talabani, ''Türkiye'nin bize işadamları, şirketler, müteahhitler ve tüccar göndermesini ve bu şirketlerin Irak'ın yeniden yapılandırılmasına katkıda bulunmasını, Türkiye ile iyi ilişkiler, iyi komşuluk ilişkileri, ticari, iktisadi, siyasi ve kültürel ilişkiler istiyoruz'' diye konuştu. 
     
     TÜRKİYE ZİYARETİ 
     Talabani, Türkiye'ye yapması beklenen ziyaret sırasında, kendisine eşlik edecek Iraklı bakanlarla birlikte bir dizi anlaşma yapmayı planladığını bildirdi. Talabani, ''Türkiye ile siyaset, kültür, ticaret, sanayi ve diğer bütün alanlarda eşgüdüm arzu ediyoruz. En iyi ve en güçlü ilişkilerin kurulmasını istiyorum'' ifadesini kullandı. 
     Mısır Cumhurbaşkanı Hüsnü Mübarek'le görüşmesinde Mısır'dan asker talep ettiği yolunda çıkan haberlerin anımsatılması üzerine de ''Bu haberler doğru değil'' diyen Talabani, ''Mübarek'le yaptığımız görüşmede, Mısır'dan asker değil, Mısır'ın Irak'ta siyaset, ticaret, kültür ve sanayi alanlarında varlık göstermesini ve Irak'ın yeniden yapılandırılmasına katkıda bulunmasını talep ettim'' diye konuştu. 
     ''Irak'ta yabancı kuvvet sayısının artırılmasına gerek olmadığına inandıklarını'' yineleyen Talabani, bunun Mısır için de geçerli olduğunu kaydetti. Talabani, ''Zira Irak'ta güvenlik ve istikrar, sadece Iraklıların eliyle gerçekleşecektir. Mübarek'ten Irak'a asker göndermelerini talep etmedim'' dedi. 
     Talabani, Türk halkına da bir mesaj göndermek istediğini belirterek şöyle konuştu 
     ''Gerek Kürt, gerek Türk, gerek başkası olsun, Türkiye'de yaşayan herkesi kardeş olarak kabul ediyorum ve aralarında ayrım yapmıyorum. Türkiye'deki kardeşlerimizin, bizim Türkiye'ye karşı olmadığımızı ve kendimizi Türkiye'nin dostu kabul ettiğimizi anlamalarını istiyorum. Türkiye, bizim himaye edilmemiz için İncirlik hava üssünü kullanıma açtı, yüzlerce Kürt mülteciye yardımcı oldu, bu mültecilerin evlerine dönmelerine yardım etti. Irak Kürtleri olarak, bu düşüncelerimizin bilinmesini istiyorum.'' 
     
</TEXT>
</DOC>
