<DOC>
<DOCNO> 158605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/siyaset/siy04.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Soruşturma taleplerimiz olabilecek' 
</HEADLINE>
<TEXT>

     ANKARA Milliyet 

     TBMM Yolsuzlukları Araştırma Komisyonu Başkanı Azmi Ateş, eski başbakanlar Mesut Yılmaz ve Tansu Çiller'le ilgili soruşturma komisyonu kurulması talebinde bulunacaklarına yönelik haberleri yalanlamadı. "Haberlerin doğru olup olmadığı" sorusuna, "Haberlerin kaynağı komisyonumuz değil" yanıtını veren Ateş, "Olayı kişiselleştirmeden soruşturma taleplerimiz olacak" dedi. Ateş, yaptığı açıklamada, şöyle konuştu "Her türlü sır kavramının oluşturduğu engellere rağmen ulaştığımız bilgilere dayalı olarak soruşturma ve araştırma komisyonu kurulması talebimiz olabilecek." Ateş'in sözleri, eski bazı bakanlarla ilgili dosyaların Meclis gündemine gelebileceği şeklinde yorumladı. 
     
Düzeltme ve özür      Dünkü gazetemizde yer alan "Araştırma Komisyonu'na davet edildi, Çiller'in ifade vermesi istendi" başlıklı haberde, "İzmit Büyükşehir Belediyesi İzmit Kentsel ve Endüstriyel Su Temin Projesi'yle ilgili iddiaları araştırmak amacıyla kurulan Araştırma Komisyonu" yanlışlıkla, "TBMM Yolsuzlukları Araştırma Komisyonu" olarak yer almıştır. Her iki komisyon üyelerinden ve Tansu Çiller'den özür dileriz. 
     

</TEXT>
</DOC>
