<DOC>
<DOCNO> 153665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/yasam/ayas.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika'nın bağışı kafaları karıştırdı 
</HEADLINE>
<TEXT>

ABD Başkonsolosluğu, Tepebaşı'ndan İstinye'ye taşınmaya hazırlanıyor. Eski binanın İstanbul Kültür ve Sanat Vakfı'na bağışının planlanması, "Irak'ta kültür mirasını yok eden ABD'nin bu jesti kabul edilmeli mi edilmemeli mi " tartışması başlattı 
     KADİFE ŞAHİN İstanbul 

     İstanbul Tepebaşı'ndaki binasından güvenlik nedeniyle İstinye'ye taşınmaya hazırlanan ABD Başkonsolosluğu'nun eski binasını İstanbul Kültür ve Sanat Vakfı'na bağışlamayı planlaması aydınlar arasında tartışma yarattı. Vakıfla doğrudan ya da dolaylı çalışan bir grup aydın "Irak'a saldıran, kültür mirasını yok eden ABD'nin bu jestini kabul etmemeliyiz" görüşünü savundu. 
     İstinye'de Şahin Tepesi olarak adlandırılan bölgede yeni bina yaptıran ABD, Tepebaşı'ndaki binayı bağışlamayı düşündüklerini ve kültür amaçlı kullanılmasını istedi. ABD'lilerin temasa geçtiği İstanbul Kültür ve Sanat Vakfı Başkanı Şakir Eczacıbaşı da, konuyla ilgili olarak Ankara'da görüşmeler yaptı. 
     
     Karşı çıkanlar 
     Eczacıbaşı bu teklifi, hem kendi yönettiği vakıfta, hem de kültür - sanat çevreleriyle paylaştı. Aralarında Emre Kongar, Metin Sözen ve araştırmacı yazar Hıfzı Topuz'un da bulunduğu "Kültür Girişimi" adlı grup, bu projeye karşı çıktı. Topuz, "ABD'liler bu binayı vakfa vermek istediklerinde daha savaş başlamamıştı. Sonra savaş başladı, Bağdat'taki tarih ve kültür mirası da bombalandı. Bu şartlarda bu binanın kültürel amaçla kullanılmak üzere alınması yanlış olurdu" dedi. 
     Tartışma üniversite çevrelerine de yansıdı. İstanbul'daki bazı üniversitelerin öğretim üyeleri, vakfa bu bağışın kabul edilmemesi yönünde görüş belirtti. Öğretim üyeleri "Irak'ı bombalayan ve Bağdat'ta tarihi, kültür ve sanat eserlerini yok eden bir ülkenin binasını nasıl alırsınız Kültür sanat merkezi yapacak başka bina kalmadı mı " eleştirisinde bulundu. 
     
     Henüz netleşmedi 
     Vakıftaki bazı üyelerin de bu görüşte olması üzerine "binanın kabul edilmemesi" görüşü ağırlık kazanırken, Eczacıbaşı böyle bir düşüncenin gündeme geldiğini, ancak konunun henüz netleşmediğini vurguladı. 
     


YAŞAM 
















</TEXT>
</DOC>
