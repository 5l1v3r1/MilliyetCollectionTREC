<DOC>
<DOCNO> 159659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/yazar/tamer.html </URL>
<DATE> 2003/05/29/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Sosyal demokrat sanayici gözüyle AKP hükümeti 
</HEADLINE>
<TEXT>

     Bu yıl Başbakan Tayyip Erdoğan'ın da Maliye Bakanı Kemal Unakıtan, Sanayi Bakanı Ali Coşkun ve Devlet Bakanı Kürşat Tüzmen'le birlikte toplantıya katılacağını öğrenince neredeyse gitmeyecektim. Malumunuz siyasileri dinlemekten pek hoşlanmam da 
     Tahminim, başbakan ve bakanların konuşmalarından, yılda bir kez böylesi bir platformda söz hakkı tanınan meslek komitesi başkanlarına sıra gelmeyeceğiydi. Oysa tam tersi oldu. Gıdadan tenekeye, deniz taşıtlarından ilaca, kağıttan petrol ürünlerine 14 sektör temsilcisi, 10 dakikalık sürelerini de aşarak konuştu da konuştu, Tayyip Bey ve bakanlar da sabırla dinlediler. Hatta sektör temsilcileri süreyi tam 1 saat aşınca, Tayyip Bey'e konuşma zamanı kalmayacak diye korktum. 
     Ama tabii ki öyle olmadı. Herhalde yemek için ayrılan vakit de toplantıya eklendi ve İstanbullu sanayicileri 3.5 saat aralıksız dinleyen Tayyip Bey, 1 saati aşkın süre de kendisi konuştu. İlgiyle dinlendi ve salondan sık sık "bravo" ve alkış aldı. 
     
     Başbakan moral buldu 
     Toplantının sabırlı dinleyicileri arasında, sanayici şapkasıyla ön sırada oturan eski İSO yönetim kurulu başkanlarından, yeni CHP milletvekili Memduh Hacıoğlu da vardı. Başkan vekilliği ve yönetim kurulu üyeliği de dahil İSO üst yönetiminde bulunduğu uzun yıllar boyunca nice başbakanlar, bakanlar ve muhalefet liderleri ağırlamış olan Hacıoğlu'na, İstanbullu sanayicinin Tayyip Bey'i nasıl bulduğunu sordum 
     İlk tepkisi "Başbakan iyi moral aldı. İş aleminin desteği, hükümetin arkasında. Bu açıkça görüldü. Belki tek partili bir iktidara yıllarca özlem duyulduğundan..." oldu. Ama hemen ardından sanayicinin bu desteğinde AKP hükümetinin ve özellikle de Tayyip Bey'in bizzat yarattığı olumlu havanın da katkısı bulunduğunu teslim etti "O gün de gördük ki hükümet üyeleri, orta boy ve küçük işletmelere çok ilgi duyuyorlar. Çok daha yakın hissediyorlar kendilerini. Dahası dinlemesini biliyorlar." 
     
     Dinlemesini bilmek 
     Bu dinlemesini bilme meselesi çok önemli. Tabii dinler gibi görünüp de bildiğini okumak da var Hacıoğlu, TBMM'deki muhalefet partisinin temsilcisi olduğu halde, AKP hükümetinin bildiğini okumak konusunda da geçmiş hükümetlerden çok daha insaflı olacağı kanısında 
     "Sanayici tabii yeni hükümete destek verir. Çünkü en az 15 yıldır karşısındaki muhatap hep onu dinlemeyen, onu anlamayan, ona rağmen karar alan bir mekanizmaydı. Gördüğüm kadarıyla Özal'dan beri ilk kez bu hükümet, onlara rağmen yapmak istemiyor Zaten Başbakan o gün de söyledi. 'Beraber yapalım' dedi. 'Biz hükümet olarak sizin hizmetkarınızız' dedi. 
     Pekiyi vaatlerini tutabilecekler mi Örneğin o gün kürsüye çıkan 14 meslek odası başkanının istisnasız tümü, Avrupa'nın en pahalı elektriğinin Türkiye'de olduğundan yakındı... 
     
     Ya İhale Yasası 
     Hacıoğlu, enerji konusunda kötümser değil "Enerjide daha önce yapılan anlaşmalar, büyük şaibe altında olan sözleşmeler. Bir şekilde revize edilmesine çalışıyorlar. Veya en azından bundan sonra enerji fiyatlarına ilave bir artış gelmesin diye uğraşıyorlar." 
     Pekiyi ya İhale Yasası .. 
     "Türkiye gerçeklerine uygun olmayan kısımlarının mutlaka revize edilmesi lazım. Ama burada önemli bir nokta var. Bu revizyon mutlaka teknik kısımlarla ilgili olmalı. Yasanın siyasi popülizme alet olacak şekilde revize edilmesine kesinlikle karşıyım." 
     
     

</TEXT>
</DOC>
