<DOC>
<DOCNO> 152267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/yazar/altan.html </URL>
<DATE> 2003/04/25/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Çağdaş imajlar" ve ortaçağ gerçekleri... 
</HEADLINE>
<TEXT>

     Henüz okula gitme yaşına gelmeden önce anneler başlarlar tehdide 
     - Sana oynama diyorum şu televizyonla, şimdi asılacağım ama kulağına... 
     2 - 3 yaş arasından, 5 yaşına kadar evin sıkıyönetim komutanı genellikle annelerdir. 
     
     Cezalandırma türlerinin ise geleneksel tablosu bir hayli zengindir 
     "Şimdi öcü geliyor"dan başlar, "nerede umacı, alsın bunu"dan geçer "şimdi asılacağım kulağına" tehdidi sağ, yahut sol kulağın memesini, bazen çimdirerek sertçe çekmekle "şimdi çarpacağım elimin tersiyle bir tane" tehdidi de, yanağa vurulan yarı sert bir şamarla somutlaşır... 
     5 yaşından sonra ise, "ağza biber sürme" ve "baban akşam eve gelsin de, bak ben seni nasıl dövdürüyorum" tehdidi girer devreye. 
     Zaman zaman da uygulamaya dönüşür tehditler... 
     
     Okulda ise, ne kadar aşınmış olursa olsun "hoca dayağının kutsal sayıldığı" yöreler bir hayli yaygındır... 
     70 kişilik bir beberuhiler sınıfında, disiplini sağlamanın en kestirme yolu, "tokat" ve yine "kulak çekme" olmayacak da, ne olacak yani .. 
     Bazen öğretmen de başa çıkamazsa, suçlu beberuhi müdüre çıkarılır müdür çakar birkaç tane... 
     Çünkü müdür de böyle yetişmiştir, öğretmen de... 
     
     Erkek çocuk askere gittiğinde, mangadan sorumlu erbaş döver. 
     Kız çocuk evlendiğinde, kocası döver... 
     Fırsat çıktığında gözünün kestiğini, polis döver, jandarma döver... 
     Ve sayıları bir hayli bol olan resmi bayramlarda, "çağdaş bir imaj"a uygun demeçler verilir, nutuklar söylenir... 
     Pırıl pırıl yetişen çocuklar, Cumhuriyet'in emanet edildiği gençler vs... 
     
     "Gerçek"le, "görüntü" arasındaki "siyah-beyaz"ı ortaya çıkarmak ise asla hoşa gitmez. 
     Bu kez de resmi suçlamalar başlar 
     "Vatanın, milletin bütünlüğünü bozmak", "sınıfı sınıfa düşman etmek", "devletin manevi kişiliğine hakaret"... Suçlama "vatan ihaneti"ne kadar uzanabilir bazen... 
     Asla "çağdaş imaj" bozulmamalı, toplumsal gerçekler ortaya çıkmamalıdır. 
     
     1960'lı yıllarda, Milliyet'in yazı ailesiyle okuyucuları yerinde tanıma turnelerine çıkar, bazen yakın kentlere kadar uzanırdık... 
     1955 yılında babamın ölümü nedeniyle Ankara'dan İstanbul'a geldiğimde "dolmuşa yanlış yerden bindiğimiz" suçlamasıyla beni, yanımdaki arkadaşım Naci Sadullah'la birlikte gözaltına almışlar ve geceyi emniyette geçirmiştik. 
     Ve bendeniz "tabutluk" denilen yerle ilk kez o gece tanışmıştım. 
     O tarihte böylesi bir sorumsuzluktan sorumlu kişi, Emniyet Müdürü Alaaddin Bey'di... 
     Milliyet ailesinin turneye çıktığı ve İzmit'e de gittiği dönemlerde ise Alaaddin Bey, İzmit Valisi olmuştu. Bizleri de, akşam evinde ağırlamıştı. 
     Bendeniz de evinde veryansın etmiştim kendisine. 
     O ise 
     - Ben o tarihte Hollanda'ya gitmiştim, haberim yoktu, demişti. 
     Ve o sırada eşi atılmıştı 
     - Sus yalan söyleme, sen beni de kızınca dövmüyor musun 
     
     "Çağdaş imaj" ve "gerçekler"... 
     Çocuk bayramları ve 3 milyonu aşkın sahipsiz çocuk... 1 yaşına kadar bebek ölümlerinde, binde 57'lik bir dünya rekoruna sahip olmak... 
     Tevfik Fikret'in neredeyse yüz yıl önce yazdığı "Sis" şiirinin son mısraları 
     "Ey kimsesiz avare çocuklar, hele sizler 
     Hele sizler..." 
     
     Çocukluk ve gençlik yaşlarında, evlerinin içinde ve dışında, dövülüp, sövülüp, ezilen kuşaklar... 
     Böylesi bir eziklik kompleksi, başkalarının tepesine geçerek, cart curt edip övünme ve üstünlük taslama hırsını keskinleştirir bireylerde... 
     Hele bir de siyasal rant ve oligarşik yapının dorukları aşırı albeniliyse... 
     
     Türkiye'nin kendi iç dinamikleri, "imaj" ve "gerçekler" arasındaki korkunç açıyı kapatamayacaktır. 21. yüzyılın hızlanan evrensel saydamlığı değiştirecektir Türkiye'yi bazı sürprizli bedeller de ödeterek... 
     
     







</TEXT>
</DOC>
