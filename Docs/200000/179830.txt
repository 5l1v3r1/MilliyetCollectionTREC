<DOC>
<DOCNO> 179830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur06.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Burslar tek elde toplanıyor, Belediyeler hariç 
</HEADLINE>
<TEXT>

     Üniversite öğrencilerine kamu kurum ve kuruluşlarınca verilen kredi, burs ve nakdi yardımların tek elde toplanmasına yönelik kanun taslağı hazırlandı. 
     Yükseköğrenim Kredi ve Yurtlar Kurumu YURTKUR Genel Müdürlüğü'nce hazırlanan taslakta, belediyeler hariç tüm kamu kurum ve kuruluşlarının üniversite öğrencilerine burs, kredi ve nakdi yardım adı altında ödeme yapmaması öngörülüyor. 
     Türkiye içinde yükseköğrenim gören öğrencilere burs ve krediyi YURTKUR'un vermesi hükmü yer alan taslakta, öğrencilere burs, kredi ve nakdi yardım yapamayacak kamu kurum ve kuruluşları bütçelerine göre şöyle sıralanıyor 
     ''Genel bütçeli daireler, katma bütçeli idareler, kamu iktisadi teşebbüsleri ve bağlı ortaklıkları, bütçenin transfer tertibinden yardım alan kuruluşlar, il özel idareleri ve bunların kurdukları birlik, müessese ve işletmeler özel bütçeli kuruluşlar, özelleştirme kapsam ve programına alınmış hisselerinin yarısından fazlası kamuya ait olan özel hukuk hükümlerine tabi kuruluşlar, fonlar, döner sermayeler, kamu bankaları, kanunlarla veya kanunların verdiği yetkiye dayanılarak kurulan kurumlar ile kurul, üst kurullar ve diğer tüm kamu kurum ve kuruluşları.'' Taslakta, belediyelerin bu hüküm dışında tutuluyor. Taslakta, söz konusu kuruluşların ilgili mevzuatları gereği burs, kredi verilmesini öngördükleri yükseköğrenim öğrencilerini YURTKUR'a bildirmeleri hükmü bulunuyor. 
     Taslakta genel bütçeli daireler ile katma bütçeli idareler dışındaki kurum ve kuruluşlarca bildirilen öğrencilere ödeme yapılabilmesi için bu kurum ve kuruluşların gerekli meblağı YURTKUR'a yatıracakları belirtiliyor. 
     Taslağa göre, kanunun çıkması halinde belediyeler, vakıflar, sendikalar, kamu kurumu niteliğindeki meslek kuruluşları, dernekler ve benzeri kuruluşlar tarafından yükseköğrenim öğrencilerine burs, kredi ve nakdi yardım yapılması halinde, yapılan yardımların türü, miktarları, öğrenci kimlik bilgileri ile her türlü bilgiler, yardımın yapılmaya başlandığı tarihten itibaren 10 gün içinde YURTKUR'a bildirilecek. 
     YURTKUR'un verdiği burs, kredi ve nakdi yardımlar haczedilemeyecek. Yetkililer, kredisine haciz gelen öğrenciler bulunduğunu, soruna çözüm bulmak amacıyla böyle bir düzenlemeye gerek görüldüğünü belirttiler. 
     
     GEREKÇE 
     Kanun taslağının gerekçesinde şunlar kaydedildi 
     ''Devlete ait çeşitli kuruluşlar tarafından yükseköğrenim öğrencilerine burs, kredi ve muhtelif nakdi yardımlar yapılmaktadır. Ancak bu yardımlar birçok kuruluş tarafından birbirlerinden habersiz yapılmakta ve zaman zaman aynı öğrenciye birden ziyade yardımın yapıldığı görülmektedir. Bu durumda da yeteri kadar ihtiyaç sahibi öğrenciye yardım yapılamamaktadır. Oysa ki tüm hizmetlerin bir merkezden yürütülmesi halinde hem mükerrerlik önlenecek, hem de daha fazla sayıda öğrenciye daha fazla miktarda yardım söz konusu olacaktır. 
     Bu itibarla devletin çeşitli kuruluşları tarafından yükseköğrenim öğrencilerine burs, kredi ve nakdi yardım adı altında yapılan yardımların yükseköğrenim öğrencilerine kredi vermekle görevlendirilmiş ve bu hizmette ihtisaslaşmış bir kuruluş olan Yüksek Öğrenim Kredi ve Yurtlar Kurumu çatısı altında toplanması gerekmektedir. Böylelikle dağıtımın tek elde daha fazla sayıda ihtiyaç sahibi öğrencilere yapılması da gerçekleşmiş olacaktır.'' Gerekçede, devlet kuruluşları dışında kalan diğer kuruluşların da yükseköğrenim öğrencilerine yaptıkları yardımları YURTKUR'a bildirmelerinin, bu konuda bir bilgi bankası oluşturulmasını sağlayacağı belirtildi. 
     YURTKUR Genel Müdürü Hasan Albayrak, öğrencilere verilecek kredi miktarını yükseltmeyi ve kredi alan öğrenci sayısını artırmayı amaçladıklarını söyledi. 
     YURTKUR, kanun taslağını, görüş almak üzere ilgili kuruluşlara gönderdi. 
     YURTKUR'un hangilerinin burs verdiğini araştırmak amacıyla 160 kurum ve kuruluşa yazı yazdığı öğrenildi. 
     
</TEXT>
</DOC>
