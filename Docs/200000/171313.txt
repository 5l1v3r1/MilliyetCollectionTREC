<DOC>
<DOCNO> 171313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/yasam/yas02.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediyede silahlar konuştu 
</HEADLINE>
<TEXT>
   Siyasete kan bulaştı 
   New York Belediye meclis üyesi, siyasi rakibinin silahlı saldırısı sonucu öldü. Saldırgan da polis tarafından vuruldu 
      DIŞ HABERLER SERVİSİ 
   
   New York Belediye Başkanlığı binası dün kanlı bir siyasi hesaplaşmaya sahne oldu. Olayda bir belediye meclis üyesi ile siyasi rakibi olduğu belirtilen saldırgan öldü. Binaya silahla giren Clarence Askew adlı saldırganın ikinci kat balkonunda açtığı ateşte, yine balkonda bulunan belediye meclis üyelerinden, eski polis memuru James Davis 41 , göğsüne isabet eden iki kurşunla can verdi. Davis'in siyasi hasmı olduğu belirtilen Askew de bir sivil polis memuru tarafından kurşun yağmuruna tutuldu. Şiddetin önlenmesine yönelik çalışmalarıyla bilinen Davis'i vuran Askew, kaldırıldığı hastanede öldü. 
   
   Karşılıklı ateş iddiası 
   Bir polis yetkilisi, saldırganın Davis'in eşliğinde binaya girdiğini ve yine Davis sayesinde, güvenliği aştığını söyledi. Bazı kaynaklar, Davis ile Clarence Askew adlı saldırganın birbirlerine karşılıklı ateş açtıklarını öne sürdü. New York Belediye Başkanı Michael Bloomberg, olayın bir terör eylemi olmadığını söyledi. 
   
   
</TEXT>
</DOC>
