<DOC>
<DOCNO> 175597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/siyaset/siy02.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Özel okul yasası laikliğe aykırı...' 
</HEADLINE>
<TEXT>

   Sezer, devlet eliyle özel okullara öğrenci gönderilmesine ilişkin yasa maddesini veto etti. Bu yasayla"Fethullah Gülen'in okulları"na öğrenci gönderileceği iddia ediliyordu 
   ANKARA Milliyet 

   
   Cumhurbaşkanı Ahmet Necdet Sezer, başarılı yoksul öğrencilerin devlet yardımıyla özel okullarda okutulmasına ilişkin düzenlemenin "cemaat ve tarikat okullarını devreye sokacağı" iddialarını yerinde buldu. Sezer, Milli Eğitim Temel Kanunu'nda değişiklik öngören yasanın, başarılı yoksul öğrencilerin özel okullarda okutulmasına ilişkin 1. maddesini veto etti. Sezer, veto gerekçesinde "Öğrencilerin kimi çevrelerce değişik amaçlarla kurulmuş özel okullara gönderilmesi laik, demokratik Türkiye Cumhuriyeti niteliklerine uygun olmayan düşünce yapısına sahip insanların yetiştirilmesi anlamına gelmektedir" dedi. Yoksul çocukların özel okullarda okutulmasının, devletin temel görevinin özel eğitim kurumlarına devredilmesi anlamı taşıdığını belirten Sezer, "Kalitesini ve çağdaşlığını kanıtlamış okullarda hizmet satın alma yöntemiyle öğrenci okutulması olanağı bulunmadığına göre, öğrencilerin kontenjanlarını dolduramayan, kimi çevrelerce değişik amaçlarla kurulmuş özel okullara gönderilmesi kaçınılmazdır" görüşünü dile getirdi. 
   
   Okul satışına onay... 
   Sezer, hükümete devlet okullarını satma yetkisi veren ve ders kitapları seçiminde Talim ve Terbiye Kurulu'nu devre dışı bırakan yasa hükümlerini onayladı. Sezer şunları kaydetti 
   "Çocuklarımızın, ülkemizin gerçekleri ve gereksinimleri yönünde, gelişen ve değişen dünya gereklerine uygun çağdaş bir eğitim ortamı içinde yetiştirilmesi, çağı yakalamanın zorunlu koşuludur. Devletin bu ödevleri yerine getirmesinin yolu kuşkusuz, Atatürk ilke ve devrimleri doğrultusunda, aklın egemenliğine dayanan, çağdaş eğitim ve öğretim kurumları oluşturması, var olanları geliştirmesidir. Anayasa'da, devletin önemli temel görevleri arasında yer alan eğitim hizmetini, özel eğitim kurumlarından hizmet satın alarak yürütmesine olanak sağlayan bir düzenleme yoktur. Maddi olanaklardan yoksun başarılı öğrencilerin desteklenmesi için özel eğitim kurumlarından hizmet satın alınmasına da gerek bulunmamaktadır." 
   
   Çelik İkilem yaratır 
   Milli Eğitim Bakanı Hüseyin Çelik ise, Sezer'in veto gerekçelerini "Milli Eğitim Bakanı olarak asla kabul etmediğini" söyledi. Çelik, "Kimi çevrelerce değişik amaçlarla okul kurulmasından söz etmek, Türkiye Cumhuriyeti Devleti'nde normal eğitim - öğretim yapmak için okul açılması, bir de başka amaçlarla okul açılması gibi bir ikilemle karşı karşıya bırakır" açıklamasını yaptı. "Devletimizin başı tarafından böyle bir şeyin ifade edilmiş olmasını kesinlikle onaylamıyorum, doğru bulmuyorum" diyen Çelik, TBMM'nin gereğini yapacağını kaydetti. 
   
   Gülen ismi karışmıştı 
   Alınan bilgiye göre Sezer'in vetosunda, Fethullah Gülen'in kontrolündeki özel okullara öğrenci gönderileceği iddiaları etkili oldu. MEB'in öğrenci göndermeyi düşündüğü ve Gülen grubuna ait olduğu öne sürülen okullardan bazıları şunlar 
   Özel Samanyolu Lisesi, Özel Yamanlar Lisesi, Özel Nilüfer Lisesi, Özel Rahime Batu Lisesi, Özel Otlukbeli Lisesi, Özel Yıldırım Lisesi. 
   
   
</TEXT>
</DOC>
