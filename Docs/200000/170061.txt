<DOC>
<DOCNO> 170061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sontur12.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu Sen "Başbakanın davetine uyup alanlara çıkacağız " 
</HEADLINE>
<TEXT>

     Türkiye Kamu Çalışanları Sendikaları Konfederasyonu Kamu-Sen Genel Sekreteri Fahrettin Yokuş, kamu çalışanlarının maaşlarına yapılan zamma ilişkin kaynak bulunamadığının belirtilmesi üzerine, hükümete ''115 katrilyon liralık yeni kaynak'' önerisinde bulundu. 
     Fahrettin Yokuş, Kamu-Sen Genel Merkezi'nde düzenlediği basın toplantısında, Başbakan Recep Tayyip Erdoğan'ın ''zammı az bulan kamu çalışanlarını alanlara davet ettiğini'' kaydederek, ''Memuruyla, emeklisiyle görüşmeyen bir Başbakanın, çalışanlara alanları göstermesi anlamlı ve manidar değildir'' dedi. 
     59. hükümetin 2003 yılı bütçesinde var olan memurların haklarını vermediğini savunan Fahrettin Yokuş, açıklanan zammın ''memurlarla alay etmek'' anlamına geldiğini söyledi. 
     Kamu çalışanlarına yapılacak zamma kaynak bulma sıkıntısı çeken hükümete kaynak bulduklarını bildiren Yokuş, kamp, lojman ve sosyal tesislerin satılmasıyla 31 katrilyon 80 trilyon, yatırım programında olan ve atıl durumdaki projelerin programdan çıkarılmasıyla 1 katrilyon 680 trilyon, siyasi partilere seçim yardımının kaldırılmasıyla 78 trilyon, toplanamayan vergilerin toplanmasıyla 13 katrilyon 500 trilyon lira yeni kaynak yaratılacağını belirtti. Kayıtdışı ekonominin kayıt altına alınmasıyla 11 katrilyon 760 trilyon, kamuda araç savurganlığına son verilmesiyle 3 trilyon 480 milyar, yurtdışında faaliyet gösteren ve yararlı olmayan temsilciliklerin kapatılmasıyla 51 trilyon 6 milyar, vakıflara tanınan muafiyetin kaldırılmasıyla 224 trilyon 4 milyar, tahvillerin yüzde 10'unun kesilmesi halinde 10 katrilyon toplanacağını kaydeden Fahrettin Yokuş, kurtarılan bankalara ödenen paralardan 33 katrilyon 240 trilyon, depolarda çürüyen araç ve gereçlerin elden çıkarılmasıyla 9 trilyon 240 milyar, kamu binalarının yapımının durdurulmasıyla 5 trilyon 400 milyar, rüşvet, savurganlık ve ihmal nedeniyle kamu kaynaklarının tüketilmesinin önlenmesiyle 3 katrilyon 360 trilyon, plansız altyapı yatırımlarına son verilmesiyle 1 katrilyon 320 trilyon, milletvekili sayısının azaltılmasıyla 12 trilyon 480 milyar, Emekli Sandığı gayrimenkullerinin satılmasıyla 8 katrilyon 883 trilyon lira olmak üzere toplam 115 katrilyon 206 trilyon 616 milyar liralık yeni kaynak yaratılabileceği önerisinde bulundu. 
     
     ''BAŞBAKANIN DAVETİNE UYACAĞIZ'' 
     Yokuş, daha sonra bir soru üzerine, ''Sayın Başbakan'ın alanlara davetine uyacağız. Sokaklar, alanlar bize yabancı değil.'' diye konuştu. 
     ''Kasımpaşalı edasıyla alanlarda, toplantılarda nutuk çeken bir başbakanı ilk defa görüyoruz'' diyen Yokuş, şunları söyledi 
     ''Sayın Erdoğan, şeker var, un var, helva ustası yok diyerek Başbakan oldu. Milletimiz, onu helva ustası olsun diye Başbakan yaptı. Başbakan'a düşen helvayı yapmaktır. Helvayı yapmakta beceriksiz kalıyorsa suçu memurda, emeklide, işçide aramamalı, çekip gitmelidir.'' 
     
</TEXT>
</DOC>
