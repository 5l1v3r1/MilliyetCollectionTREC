<DOC>
<DOCNO> 171776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/yazar/myilmaz.html </URL>
<DATE> 2003/07/26/ </DATE>
<TIME>  </TIME>
<AUTHOR> Mehmet Y. YILMAZ  </AUTHOR>
<HEADLINE>
Hepsi okumuş kızlar 
</HEADLINE>
<TEXT>

   
   Hürriyet, Posta ve Sabah gibi gazetelerin arka sayfalarında her gün bir "güzel"in fotoğrafı yayımlanıyor. 
   Hemen söyleyeyim, bunu eleştirecek değilim. Samimi olmak gerekirse bu fotoğraflara bu gazeteleri okuyan herkes gibi her gün ben de bakıyorum. Bazılarını beğeniyorum, bazılarını beğenmiyorum. 
   Bu fotoğraflarda benim dikkatimi en çok çeken şey "resim altları".. 
   Gazete sonuç olarak bir enformasyon aracı ve bu özelliği nedeniyle bu fotoğrafların altında yayımlanan haberler de bizi bilgilendirme amacını taşıyor. 
   Memnuniyetle tespit ediyorum ki, sadece cennet yurdumuzun değil, bütün dünyanın güzel kızları kendilerini eğitime ve okumaya adamış durumdalar 
   Milliyet Muhabiri Gülay Fırat, 9 Temmuz - 20 Temmuz tarihleri arasında yayımlanmış bu gazetelerde yaptığı küçük bir arşiv taraması ile bakın neler tespit etti 
   
   Bilmedikleri dil yok 
   "Brezilyalı manken Anna ülkesinde yöneticilik eğitimi alıyor." 
   "Rus manken İveta 16 yaşında, 89 - 60 - 89 ölçülerinde ve lise ikinci sınıf öğrencisi. Londra'da sanat eğitimi de alıyor." Kızdaki azmi gördünüz mü, Rusya'da liseye gidiyor, oradan çıkıyor Londra'da sanat eğitimi almaya koşuyor 
   "Seksi manken Valeria turizm üçüncü sınıf öğrencisi, 22 yaşında, 91 - 60 - 89 ölçülerinde." 
   "Güzel Karolina Bartova mayo çekimleri için kamera karşısına geçti. Bartova, İngilizce, İtalyanca, Almanca ve Fransızca biliyor." 
   "Brezilyalı Anna Beatriz Borroso kısa sürede bir numaralı manken oldu. New York'ta yaşayan 20 yaşındaki manken Portekizce, İngilizce ve İtalyanca biliyor." Bir Brezilyalı mankenin Portekizce konuşması İşte gerçek haber bu 
   "Moskova'da turizm işletmeciliği tahsili gören 20 yaşındaki Petrova, Kemer sahillerini incelemeye geldi.." Yani kız bir tur şirketine para ödeyip, tatil için Kemer'e gelmiş 
   Örnekler böylece uzayıp gidiyor.. Kızların hepsi, Ali Desidero'nun deyişiyle "okumuş çocuklar".. Ya bir - iki üniversiteyi bitirmişler, bitirmek üzereler.. Ya da en az üç dört lisan biliyorlar.. İçlerinde kitap yazanlar bile var.. 
   Bu tablonun basit bir "yaratıcılık" sorunu olmadığını düşünüyorum. Belki, fotoğraflarla ilgili olarak daha ilginç bir haber bulma konusunda tembellikten söz edebiliriz.. 
   
   Güzel hep 'aptal' mıdır 
   Ama yine de bu tablo, nedeni ne olursa olsun, bilinçaltımızda yatan bir başka düşünceden de güç alıyor diye düşünüyorum. 
   "Güzel kadın" ile "akıl"ın bir arada olmayacağı düşüncesi.. Güzellerin aptal, çirkinlerin de çirkinliklerini örtmek için mecburen akıllı olduklarına olan yaygın erkek inancı 
   Salt inançtan da öte, felsefi düşünce tarihinin belki de en eski kuramlarından biri, "akıl"ın erkeğe ait bir şey olması.. Pisagor'a kadar geri gidebileceğimiz, Hegel'de, Rousseau'da izlerini bulabileceğimiz bir durum. 
   Arka sayfa güzellerinin, bu kadar iyi eğitimli ve çok dil konuşur olmalarının nedeni bu diye düşünüyorum.. Bir tür "köpek adamı ısırırsa haber değildir, adam köpeği ısırırsa haberdir" durumu gibi bu.. 
   Belki de neden, yine bilinçaltımızdan kaynaklanan başka bir şey de olabilir.. 
   Bu güzel kızların fotoğraflarını görüp, şık olmayalım, kendi normal hayatlarımızı altüst etmeyelim diye özellikle düşünülmüş ve resmin altına konulmuş bir tuzak 
   Erkeklerin, akıllı kadınlardan ölesiye korktuklarını bilen birisinin kurduğu bir tuzak 
   
      
   
</TEXT>
</DOC>
