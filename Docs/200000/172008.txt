<DOC>
<DOCNO> 172008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/dunya/adun.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD kovalıyor Saddam kaçıyor 
</HEADLINE>
<TEXT>
SÜREK AVI 
Saddam'ın, Tikrit'teki çiftlik evine yapılan operasyondan az farkla kurtulduğu iddia edilirken, El Mansur'daki baskında beş Iraklı öldü 
     DIŞ HABERLER SERVİSİ 

     Saddam Hüseyin'in oğulları Uday ve Kusay'ın geçtiğimiz salı günü öldürülmesinin ardından Saddam'ı ölü ya da diri ele geçirmek için çabalarına hız veren Amerikan ordusu, devrik liderin etrafındaki çemberi giderek daraltıyor. 
     ABD ordusundan yapılan bir açıklamada, dün sabaha karşı Tikrit'te düzenlenen operasyonda, Saddam'ın büyük bir olasılıkla 24 saat farkla elden kaçırıldığı öne sürülürken, Saddam'ı bulmaya yönelik olarak başkent Bağdat'ın lüks semtlerinden El Mansur'daki bir eve düzenlenen başka bir baskında, bölgeye girmeye çalışan araçlara ateş açan ABD askerleri beş Iraklıyı öldürdü. 
     
     Açıklamalar kafa karıştırdı 
     Irak'ta görev yapan 4. Piyade Tümeni'nden Yarbay Steve Russel, dün sabaha karşı Saddam'ın doğduğu kent olan Tikrit'te üç çiftliğe baskın düzenlendiğini açıkladı. Operasyonu yöneten Russel, Saddam'ın bir numaralı güvenlik şefinin bu bölgede saklandığına ilişkin istihbarat aldıklarını ve baskınları düzenlediklerini söyledi. Saddam Hüseyin'in de muhtemelen bu çiftliklerden birinde saklandığını söyleyen Amerikalı komutan, devrik lider ve güvenlik şefini büyük olasılıkla 24 saat farkla elden kaçırdıklarını öne sürdü. 
     Ancak Irak'ta görev yapan ABD birliklerinin komutanı Tuğgeneral Ricardo Sanchez, CNN'e yaptığı açıklamada, Yarbay Russel'ın ifadelerinin tersine, Saddam'ın 24 saat farkla kaçırıldığı haberlerini "spekülasyon" olarak nitelendirdi. 
     Çiftlik baskınlarının ardından, Saddam ve yardımcılarını yakalamak amacıyla oluşturulan "Görev Gücü 20" adlı özel tim, Iraklı Prens Rabia Muhammed el - Habib'in El Mansur'daki evine de baskın düzenlenleyip arama yaptı. Iraklı bir polisin ifadesine göre, ABD askerleri bölgeye yaklaşan araçlara ateş açtı. Olayda beş Iraklının öldüğü, sekizinin de yaralandığı belirtildi. 
     Yarbay Russel, Uday ve Kusay'ın öldürülmesinin ardından, Saddam Hüseyin'i arama çalışmalarına hız verildiğine dikkat çekerken, Albay James C. Hickey de, "Çember daralıyor. Saklanmak için bir yerlere kaçıyorlar ama hareket etmeleri zorlaşıyor çünkü biz her yerdeyiz. Her an kapılarını çalabilir ya da tekmeyle açabiliriz" dedi. 
     
     'İcabına bakılacak' 
     CNN'deki "Late Edition" Son Baskı programına konuşan Sanchez de, "Irak halkına Saddam'ın icabına bakılacağını kanıtlayabilmemiz için onun hayatta olduğunu varsaymalıyız. Bizim görevimiz onu öldürmek ya da yakalamaktır" diye konuştu. 
     
'Cesetleri babaları alsın'      ABD'li yetkililerin, Uday ve Kusay'ın cesetleriyle ilgili olarak önceki gün yaptıkları "Aileden biri sahip çıkana kadar cesetler morgda kalacak" açıklamasının ardından, Saddam'ın aşiretinden bir kişinin, cesetleri alma girişiminde bulunduğu ancak ABD'li yetkililerin, "Babaları gelip alsın" dediği bildirildi. Saddam'ın Tikriti aşiretini de içine alan Beycat aşiretinin reisi Mahmud en - Nada, Reuters'a yaptığı açıklamada, akrabaları olduğu için Uday ve Kusay'ın cesetlerini almak istediklerini ancak ABD'li yetkililerin, "Saddam Hüseyin kendisi gelip alsın" dediğini söyledi. Nada, yetkililerin ayrıca, "Cesetleri almak için Uluslararası Kızılhaç Komitesi'ne başvurabilirsiniz" dediğini de aktardı. 
     

</TEXT>
</DOC>
