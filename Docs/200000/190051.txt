<DOC>
<DOCNO> 190051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/spor/spo05.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kime inanalım 
</HEADLINE>
<TEXT>

   Ligin 9. haftasında yaşanan büyük hakem hatalarına MHK sert tepki verirken, gözlemci raporlarının temiz çıkması yadırgandı 
      CEMAL ERSEN 

   
   Tepki çektiler 
   MİLLİ maç nedeniyle lige verilen arada Süper Lig hakemlerini bir araya getiren ve yapılan hataları tek tek değerlendiren Merkez Hakem Kurulu, 9. haftayı "hüsran ve hayal kırıklığı" ile kapadı. FIFA kokartlı hakemler İsmet Arzuman, Selçuk Dereli ile Serdar Tatlı ve Bülent Demirlek yönetimleri nedeniyle MHK Başkanı Bülent Yavuz tarafından sert bir şekilde uyarıldı. 
   
   Berbat bulundu 
   BURSA-Fenerbahçe, Samsun-Gaziantep, Ç. Rize-Galatasaray ve Beşiktaş-Diyarbakır maçlarında hakemlerin sonuca etki edecek hatalar yaptığına dikkat çeken bir MHK üyesi, müsabakalar ile ilgili "berbat" yorumunu yaptı. Buna rağmen Arzuman, Dereli, Tatlı ve Demirlek'in gözlemci notlarının "dinlendirme" gerektirmediği öğrenildi. 
   
   MHK köşeye sıkıştı 
   FIFA kokartını bu yıl takan Arzuman ve Dereli'nin yanı sıra en güvenilen isimler arasındaki Demirlek ile Tatlı'nın formsuzluklarının yapılacak yeni görevlendirmeler konusunda da MHK'yi sıkıntıya soktuğu bildirildi. Mevcut kadronun yarısından tam verim alamayan kurulun, özellikle dört büyüklerin maçlarına yapacağı atamalarda zorlanacağı vurgulandı. 
   
   Yavuz davacı    MHK Başkanı Bülent Yavuz, hakkındaki iddiaları nedeniyle Sadık İlhan'a tazminat davası açacak 
   
   Ortalık karıştı 
   FUTBOLDA şike çetesi davasında tutuklanarak bir ay hapis yattıktan sonra serbest bırakılan eski hakemlerden Sadık İlhan'ın MHK Başkanı Bülent Yavuz hakkındaki açıklamaları mahkemelik oldu. Federasyon Hukuk Kurulu ile görüşerek, maddi ve manevi tazminat davası açmaya karar veren Yavuz, "Bu iftiraların hesabı mahkemede görülecektir. Kimse durduk yere ortaya çıkıp, çirkin ve mesnetsiz sözlerle başkasını karalama hakkına sahip değildir" dedi. 
   
   İfadeler alınacak 
   MHK Başkanı Yavuz, açıklamaların kasetlerini delil olarak mahkemeye sunacaklarını da vurguladı. Bu arada 2001-2002 sezonundaki Samsun-Trabzon karşılaşması öncesi Yavuz'un kendisine, "Trabzon alırsa iyi olur" dediği iddiasıyla ilgili olarak Sadık İlhan'ın yardımcıları Kenan Kozak ve Selçuk Kaya'nın da ifadelerine başvurulacak. Yardımcı hakemlerden Kenan Kozak aynı sezonunun ardından mesleği bırakmış, adı Sadık İlhan ile birlikte şike çetesi davasında anılmıştı. 
   
   
   
</TEXT>
</DOC>
