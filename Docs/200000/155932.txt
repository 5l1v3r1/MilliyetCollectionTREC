<DOC>
<DOCNO> 155932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/yazar/bila.html </URL>
<DATE> 2003/05/11/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Pişmanlık... 
</HEADLINE>
<TEXT>

     Adalet Bakanı Cemil Çiçek ve İçişleri Bakanı Abdülkadir Aksu, çalışmaların henüz bakanlar düzeyinde ele alınacak olgunluğa ulaşmadığını belirttiler. 
     Bu çalışmanın amacı daha önce uygulanan pişmanlık yasalarına göre daha etkin bir düzenleme niteliği taşıması. Ortak kanı önceki yasaların işlevsel olmadığı ve istenilen sonucu vermediği yönünde... 
     Bu nedenle, bu kez sadece ceza yönünden olanaklar sağlayan bir hukuki düzenleme ile yetinilmemesi, sorunun ekonomik, sosyolojik ve psikolojik yönlerinin de kavranması... 
     Henüz nasıl bir düzenleme ortaya çıkacağı bilinmiyor Bilinen tek yön, düzenlemenin bir genel af niteliğinde olmayacağı... 
     Irak ve özellikle Kuzey Irak'taki muhtemel gelişmelere hazırlıksız yakalanmamak için girişilen bu çalışmalara ilişkin uzmanlar tarafından resmi makamlara sunulmuş çeşitli öneriler var. 
     Bunlardan biri terör ve Kuzey Irak konusunda uzmanlığıyla tanınan Dr. Nihat Ali Özcan'ın önerisi. 
     Dr. Özcan, yeni düzenlemenin taşıması gereken nitelikleri şöyle özetliyor 
     "ABD'nin Irak'a müdahalesi ile bölgesel politik ve güvenlik ortamı hızla değişmektedir. Bu çerçevede Türkiye önümüzdeki süreçte PKK KADEK sorununda iki taraflı ABD - AB ve Kürt sorunu bağlamında baskı altında kalacaktır... Irak'ın yeniden yapılandırılması sürecinde bölgedeki silahlı güçlerin ABD ve güdümündeki yeni Irak yönetimince tasfiye edilmesi kısa sürede tamamlanacaktır. Bunun sonucu olarak PKK KADEK militanlarının silahsızlandırılarak Irak'a yerleşmeleri ya da Türkiye'ye girmeleri ve varlıklarını korumaya çalışmaları muhtemeldir." 
     Dr. Özcan, bu süreç sonunda Türkiye'nin sadece terör boyutuyla değil, ekonomik, sosyal ve psikolojik boyutuyla da yeni sorunlarla karşılaşacağını vurguluyor ve bu sorunları çözebilmek için şimdiden yeni bir proje başlatılmasını öneriyor. 
     Dr. Özcan'a göre 
     - Yeni düzenleme sadece dağdaki silahlı militanlar için bir pişmanlık yasası olmamalı. 
     - Proje bir bütün olarak vazgeçirme, eğitme ve uyumlaştırma ile topluma eklemlendirme aşamalarından oluşmalı. 
     - Hukuki, sosyal, siyasal, psikolojik ve mali düzenlemeler eş zamanlı yapılmalı. 
     - Projeyi gerçekleştirmek için ayrı bir organizasyona gidilmeli ve doktor, hemşire, jandarma, polis, öğretmen, hukukçu, psikolog ve din görevlisi personelin çalıştırılacağı bir yönetim ve hizmet modeli düşünülmeli. 
     - Bu projede rehabilitasyon, askerlik ve öğrencilik durumları göz önünde bulundurulmalı, öğrenci affı da düşünülmeli. 
     - Proje mutlaka kişisel gelişim programları da içermeli ve meslek kazandırıcı nitelikte olmalı. İngilizce, bilgisayar, sürücülük, elektrikçilik, marangozluk, fotoğrafçılık, aşçılık, terzilik gibi kollarda kurslar ve diğer kişisel sorunları giderici önlem programları içermeli 
     Dr. Özcan'a göre bu proje için özel bir bütçe ayrılmalı ve uzmanlardan kurulu bir yönetim modeli oluşturulmalı. 
     Uzmanlara göre sadece cezai yönden olanak sağlayacak bir pişmanlık yasası, yeni koşullarda doğacak sorunların çözülmesi için yeterli olmayacak. 
     Sorunun bu yönlerinin de şimdiden ele alınmasında büyük fayda var. 
     Tabii, terör mağdurlarını, onların duygularını unutmadan. Bu nedenle projenin bir de toplumsal ikna boyutunun olması gerekiyor. 
     
     

</TEXT>
</DOC>
