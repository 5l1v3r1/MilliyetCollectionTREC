<DOC>
<DOCNO> 187216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sondun03.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Arnold Schwarzenegger California Valisi... 
</HEADLINE>
<TEXT>

     ABD'nin en büyük eyaleti California'da, skandallarla dolu bir kampanyanın ardından yapılan valilik referandumu ve seçimine göre, Californialılar Demokrat Partili Vali Gray Davis'in görevde kalmaması ve yerine aktör Arnold Schwarzenegger'in gelmesine karar verdiler. 
     Amerikan medya kuruluşları tarafından araştırma şirketlerine yaptırılan sandık çıkış anketlerine göre, Californialıların çoğu Davis'in görevde kalmaması yönünde oy kullandılar. 2800'den faza kişi üzerinde yapılan anketlerde, daha önce kamuoyu araştırmalarında önde görülen Schwarzenegger'in valiliği kazandığı bildiriliyor. 
     Seçimde oy sayım işlemleri bittiğinde Avusturya asıllı aktörün California valiliği resmen kesinleşecek. 
     Bu arada çıkış anketlerine göre, her 10 seçmenden 7'si seçimlerin yapılmasından en az 1 ay önce kime oy vereceğini kararlaştırdı. 
     Valilik seçimlerinde sandık başına gitme oranının geçen kasım ayında yapılan seçime göre daha yüksek ve yüzde 60 civarında olduğu belirtiliyor. Önceki seçimde bu oran yüzde 50.7'ydi. 
     ABD'nin en büyük eyaleti olan, dünyanın beşinci güçlü ekonomisine sahip California'da, milyonlarca seçmen, eyaletin karmaşık seçim kuralları çerçevesinde ilk olarak, Demokrat Partili Vali Gray Davis'in görevde kalıp kalmaması için oy kullandı. Seçmenler, daha sonra aynı pusulada yer alan, ''Davis görevinden alınırsa kim vali olmalı '' sorusuna toplam 135 aday arasından yanıt aradı. 
     Eyalette valilik için referandum ve seçim süreci, ilkbahar aylarında başladı ve eyaletin içinde bulunduğu enerji krizi ile 38 milyar doları bulan borçlarından sorumlu tutulan Vali Davis hakkında referandum yapılması için gerekli imza sayısı toplandı. 
     ABD'de, muhalefetteki Demokrat Parti, Davis'in sadece geçen yıl kasım ayında yeniden vali seçildiğini hatırlatarak, bu kadar kısa süre sonra Davis hakkında referandum düzenlenmesinin demokrasiye aykırı olduğunu ileri sürmüştü. 
     Yaklaşık birbuçuk ay önce de, defalarca dünya vücut şampiyonu seçilen ve daha sonra Hollywood'da ''Terminatör'' filmleriyle ün kazanan Avusturya asıllı Arnold Schwarzenegger, Cumhuriyetçi Parti'den aday olarak, kısa sürede anketlerde öne geçmişti. 
     Seçimde, Davis'in görevden alınması yönündeki oylar yüzde 50'yi aştığı için yerine geçmek isteyen adaylar arasında en yüksek oyu aldığı bildirilen Schwarzenegger vali olacak. 
     Anketler, Schwarzenegger'in seçimde yüzde 36 ile 40 arasında oy alacağını gösteriyordu. 
     
     Avusturyalılar memnun... 

     Avusturya kökenli Amerikalı sinema oyuncusu Arnold Schwarzenegger'in California valiliğine seçilmesi, Avusturyalıları memnun etti. 
     Sabah radyo ve televizyonlarını açınca ''Arnie''lerinin seçimi kazanarak vali olduğunu görenlerden biri olan Grazlı Waltraud Klasnic, ''Zaferinden çok memnun oldum. Bu biraz da Avusturya'nın zaferi'' dedi. 
     Bu arada, devlet televizyonu ORF, yerel saatle 07.30 sularında program yayınına ara vererek, canlı yayına geçti ve yeni California valisinin zaferini ilan ettiği konuşmayı naklen verdi. 
     Graz'daki Turizm Ofisi Müdürü Dieter Hardt-Stremayr, ''Artık dünyanın en ünlü Avusturyalısı Mozart değil, bundan böyle Arnold Schwarzenegger. Bu zaferin bizim bile tahayyül edemediğimiz etkileri olacak. Örneğin, artık Amerikalılar Avusturya ile Avustralyayı birbirine karıştırmayacak'' dedi. 
     Oyuncunun kuzeni Monika Ficszko ise yeni valiye ulaşamamaktan şikayetçi. Monika Ficszko, cep telefonundan aradığını, ancak telefonun hep meşgul olduğunu belirtti. 
     Schwarzenegger'in doğduğu 2100 nüfuslu Thal-bei-Graz, Graz'a birkaç kilometre uzaklıkta bulunuyor. ''Terminatör''ün eski arkadaşları, Amerikalı oyuncunun zaferini, sanatçının yüzmeyi öğrendiği Thalersee gölüne bakan Kling otel-restoranda kutlayacak. 
     

     
</TEXT>
</DOC>
