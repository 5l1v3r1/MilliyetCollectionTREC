<DOC>
<DOCNO> 186218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/soneko13.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan Seçim sonuçlarına müdahale, uluslararası alanda tartışılır 
</HEADLINE>
<TEXT>

     Türkiye Sanayici ve İşadamları Derneği TÜSİAD Başkanı Tuncay Özilhan, üzerinden bir yıl geçtikten sonra seçim sonuçlarına yapılacak dış müdahalenin, bu konuyu uluslararası alanda tartışılır hale getireceğini söyledi. 
     Özilhan, Malatya Belediyesi Konferans Salonu'nda düzenlenen Türkiye Sanayici ve İşadamları Dernekleri SİAD Platformu Başkanlar Kurulu Toplantısı'nda yaptığı konuşmada, ''erken seçim ortamında hangi mali disiplini korumanız ve hangi reformu yapmanız mümkün olur Seçime hazırlanan bir hükümet ve parlamento, ülkenin hangi kritik kararlarının altına imza atabilir '' dedi. 
     
     EKONOMİDE GÖRÜLEN İYİLEŞME 
     Türkiye'nin ilk defa bir krizden temkinli biçimde çıkmaya çalıştığını, Türkiye ekonomisinde 2002'den bu yana görülen iyileşmenin, Nisan 2003'ten itibaren dikkat çekici bir noktaya ulaştığına işaret eden Özilhan, iyileşmenin yabancı gözlemciler tarafından da kabul edildiğini, bunun Türkiye ile ilgili kredibilite notlarına yansıtılmaya başlandığını bildirdi. 
     Özilhan, bugün güçlü ihracat performansı ile desteklenen bir büyümenin söz konusu olduğunu, dayanıklı tüketim malı harcamalarında bir miktar canlanma yaşandığını belirtirken, ilk 6 aya ilişkin iç talep rakamlarının, işsizlik rakamları ve düşük reel ücretlerle değerlendirildiğinde ekonomide aşırı bir ısınmanın söz konusu olmadığını kaydetti. 
     Yılın ilk 7 ayında reel kurun yüzde 15 değerlenmesine rağmen ihracat performansındaki artışın sürdüğünü ifade eden Özilhan, bunun temel nedeninin imalat sanayinde verimliliğin yükselmesi, girdi maliyetlerinin düşmesi ve dış ticaret hadlerinin iyileşmesi olduğunu kaydetti. 
     
     ''BÜYÜME VE ENFLASYON HEDEFİ BEKLENTİSİ GÜÇLENİYOR'' 
     Özilhan, ithalatın ihracata oranla daha fazla artmasının, dış ticaret dengesinde bir bozulma yarattığını anlatarak, şöyle konuştu 
     ''Kurun gidişatından şikayetçi olanların yüksek kurla fiyat avantajı sağlamaya dayalı bir ihracat startejisi yerine, enflasyondaki düşüşten yararlanarak maliyet avantajı sağlamaya dayalı yeni bir ihracat stratejisi geliştirmeleri gerekmektedir. Düşük kurdan olumsuz etkilenen sanayici ve işadamı yaklaşımını bu yönde değiştirirse IMF Programı'nı delme yönünde hükümete baskı yapmanın da gereği kalmaz. 
     İtahalat artışının temel olarak ara malı ithalatındaki artıştan kaynaklanması, yani üretime yönelik olması burada ciddi bir tehlikeyle karşı karşıya olmadığımızı göstermektedir. Makroekonomik göstergedeki gelişmeler yıl sonu büyüme ve enflasyon hedefinin rahatlıkla tutturulacağına ilişkin beklentileri güçlendirmektedir.'' 
     
     ''ARZ YÖNLÜ VERGİ İNİDİRMLERİNE ŞİDDETLE İHTİYAÇ VAR'' 
     Özilhan, 6. gözden geçirmenin aksaksız gerçekleşmesinin piyasaları iyice rahatlatacağını vurgulayarak, konuşmasını şöyle sürdürdü 
     ''Türkiye ilk defa bir krizden temkinli bir biçimde çıkmaya çalışıyor. Programın gerekleri 2004 sonuna kadar aynı kararlılıkla yerine getirilir, 2004-2006 dönemi de IMF disiplini içinde geçirilirse Türkiye tarihinde ilk kez bir krizden sağlıklı biçimde çıkmayı ve ekonomiyi kalıcı olarak sürdürülebilir büyüme çizgisine taşımayı başarmış olacaktır. 
     Yeni yasama yılında kamu reformu mutlaka gündeme alınmalıdır. Sürüdürülebilir büyüme geçişte etkin bir faktörde kayıt dışı ekonomiyi küçültecek yatırım ve istihdamı artıracak bir vergi reformu yapılmasıdır. Bu çerçevde özellikle arz yönlü vergi indirimlerine ihtiyaç vardır.'' 
     
     SEÇİM TARTIŞMALARI 
     Bu arada üzerinden bir yıl geçtikten sonra seçim sonuçlarına yapılacak dış müdahalenin, bu konuyu uluslararası alanda tartışılır hale getireceğini ifade eden Özilhan, şunları söyledi 
     ''Erken seçim ortamında hangi mali disiplini korumanız ve hangi reformu yapmanız mümkün olur Seçime hazırlanan bir hükümet ve parlamento, ülkenin hangi kritik kararlarının altına imza atabilir Yargı sistemimizin etkin işlememesinden kaynaklanan bir meseleninin bugün 'Hukukun üstünlüğü' başlığı altında önümüze sürülmesini anlamkta da gerkeçten güçlük çekiyoruz. Kuşkusuz son kararı yargı verecek. 
     Ancak bir de bu ülkede elleri taşın altında ezilenler olarak, Türkiye'nin bir erken seçimin yaratacağı istikrarsızlık ortamını ve seçimin bu şekilde gündeme gelmesinin yaratacağı uluslararası itibar kaybını kaldırmayacağını söylemek zorundayız.'' 
     
</TEXT>
</DOC>
