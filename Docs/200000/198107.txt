<DOC>
<DOCNO> 198107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/spor/spo02.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'a sürpriz çıkış 
</HEADLINE>
<TEXT>

   Fenerbahçe'nin hocasına, takımdaki taşlarla daha fazla oynamaması konusunda uyarı geldi. Samsunspor maçındaki kadroyu beğenmeyen yönetim, Beşiktaş derbisi öncesi "Bu kadar sürpriz yeter" mesajını gönderdi 
      
   Yönetim dizginledi 
   SARI - Lacivertli kulüpte Teknik Direktör Christoph Daum'un takım içindeki tercihleri tartışmaya açıldı. Yönetim, Alman hocanın sürekli taşlarla oymaması ve Samsunspor maçında sahaya sürdüğü sürpriz kadronun da hayal kırıklığı yaratması üzerine duruma el atma ihtiyacı duydu. Beşiktaş maçında istenmeyen bir sonuçla karşılaşmak istemeyen yönetimin, "Artık sürpriz yapma. Derbi bunu kaldırmayabilir" şeklinde Daum'a uyarıda bulunduğu öğrenildi. 
   
   Ümit'ten garanti 
   ÜMİT Özat, Beşiktaş derbisini "dönüm maçı" olarak değerlendirdiklerini söyledi. Geçen yıl rakipleri ile oynadıkları maçtan sonra düşüşe geçtiklerini hatırlatan tecrübeli oyuncu, "Bu kez tersi olacağına inanıyorum. Artık kredimiz kalmadı. Bu yüzden Beşiktaş belki de en önemli maçımız oldu. Camiamızı üzdüğümüzü biliyoruz. Kendimizi affettirmek istiyoruz. Taraftar bizi yalnız bırakmasın, biz de onları üç puanla sevindirelim" dedi. 
   
   Aurelio sakat    BİR günlük bayram izninden sonra Fenerbahçe, Beşiktaş maçının hazırlıklarına devam etti. Teknik Direktör Daum, futbolcular ile kısa bir görüşme yaparak, artık puan kaybına tahammülleri bulunmadığını söyledi. Tedavi olan Serhat ve Kemal salonda çalışırken, sakatlığı bulunan Aurelio idmana çıkmadı. Brezilyalı oyuncunun bugün MR'ının çekileceği bildirildi. Kemal, her geçen gün iyiye gittiğini, Beşiktaş'a karşı oynamak istediğini söyledi. Daum, bugünden itibaren antrenmanları basın mensuplarına kapattı. 
   
   Samandıra'da bayramlaşma    FENERBAHÇE teknik heyeti ve futbolcular, dünkü antrenman öncesinde bayramlaştılar. Ardından basın mensuplarının yanına gelen Sarı - Lacivertliler, gazetecilerle de bayramlaşıp, çikolata ikram ettiler. Basın mensupları bu jeste aynı şekilde karşılık verdi. Yabancı oyuncuların bu sırada Türkçe olarak "İyi bayramlar" sözleri ilgi çekti. 
   
   Washington'a karşı atak    BREZİLYALI oyuncunun, ülkesinde "futbol oynamasına engel yoktur" şeklinde rapor alması yönetimi harekete geçirdi. Golcü futbolcunun geri dönüşüne sıcak bakmayan Fenerbahçe, riske girmekten kaçınıyor. Yönetim, daha önce Mayo Klinik'in verdiği Washington'un futbol oynamasının sağlığı açısından tehlike yaratacağı yönündeki raporla FIFA'ya başvurup, sözleşmenin feshini isteyecek. 
   
   
</TEXT>
</DOC>
