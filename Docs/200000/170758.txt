<DOC>
<DOCNO> 170758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sonspo14.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatyaspor'a 1 trilyon liralık forma reklamı... 
</HEADLINE>
<TEXT>

     Malatyaspor Kulübü, bu sezon da Malatya Belediyesi Esenlik Şirketi'nin reklamlarını kullanacak. 
     Malatyaspor Kulübü ile Esenlik Şirketi arasındaki forma reklamına ilişkin anlaşma, Malatyaspor Kulübü Başkanı Hikmet Tanrıverdi ile Esenlik Şirketi Genel Müdürü Mehmet Erdem arasında Belediye Başkanı Mehmet Yaşar Çerçi'nin de katıldığı törenle imzalandı. 
     Törende konuşan Belediye Başkanı Çerçi, Malatyaspor'un hedeflerinin büyüdüğünü, geçen sezon büyük bir başarıya imza atarak tüm Malatyalıları sevince boğduğunu söyledi. 
     Malatyaspor'un Lİgi 5. sırada bitirmenin yanı sıra Türkiye'yi UEFA Kupası'nda temsil etme hakkını da elde ettiğini ifade eden Çerçi, ''Ekonomik olarak takıma destek olunması gerekmektedir. Biz belediyeye bağlı Esenlik Şirketi olarak geçen sezon olduğu gibi bu yıl da takıma destek kararı aldık. Gelen teklif şirket yönetim kurulu tarafından görüşülüp karara bağlandı ve 1 trilyon 62 milyar liralık reklam anlaşmasına vardık. Bu anlaşma ligin ilk yarısı için geçerli olacaktır'' dedi. 
     Malatyaspor Kulübü Başkanı Hikmet Tanrıverdi de Malatyaspor'a parasal yönden en büyük desteğin Esenlik Şirketi'nden geldiğini belirtti. 
     Malatya halkının kendilerini desteklemesi halinde gelecek yıllarda Malatyaspor'un daha iyi yerlere geleceğini ifade eden Tanrıverdi, ''Öncelikle hedefimiz Malatyaspor'un Süper Lig'de kalıcılığını sağlamak ve alt yapıyı güçlendirmek olacaktır'' dedi. 
     Daha sonra taraflar arasında forma reklamı anlaşması imzalandı. 
     
</TEXT>
</DOC>
