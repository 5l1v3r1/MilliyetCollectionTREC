<DOC>
<DOCNO> 199295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sonspo10.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Karşıyaka Vestel'in yenildiğine üzüldü 
</HEADLINE>
<TEXT>

     İkinci Futbol Ligi A Kategorisi ekiplerinden Karşıyaka'nın profesyonel şube sorumlusu Mustafa Taşova, ''Vestel Manisaspor'un peş peşe yenilgilere uğraması bizim için dezavantaj'' dedi. 
     Türk Telekomspor'u 3-0 yenen Karşıyaka, deplasmanda yapacağı Vestel Manisaspor maçının hazırlıklarını sürdürüyor. 
     Karşıyaka'nın ligde üst üste 2 maç kazanamadığını hatırlatan Taşova, oyuncularına sürekli rehavete kapılmamaları yönünde uyarılarda bulunduklarını belirtti. 
     Bu sezon hiç deplasman galibiyetlerinin bulunmadığını ve üst üste 2 maç kazanamadıklarını hatırlatan Taşova, şöyle konuştu 
     ''Bir maç kazanıp, diğer maçı kaybetmekten, bir ileri bir geri gitmekten sıkıldık. Ligde henüz deplasman galibiyetimiz yok. Bu maçı alıp, bu sezon hem ilk kez üst üste kazanmak, hem de ilk deplasman galibiyetimizi almak istiyoruz. Vestel Manisaspor'un peş peşe uğradığı yenilgiler bizim için dezavantaj. Onlar da maça çok asılacaklardır. Vestel Manisaspor'un iyi takım olduğu bir gerçek. Ancak oyuncularımızın son haftalarda ortaya koyduğu futbol ve agresiflikleri bizi ümitlendiriyor.'' Öte yandan yeşil-kırmızılılarda Türk Telekomspor maçında sarı kart gören Levent'in cezalı duruma düştüğü, Yiğit'in sakatlığının ise sürdüğü öğrenildi. 
     
</TEXT>
</DOC>
