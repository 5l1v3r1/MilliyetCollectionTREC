<DOC>
<DOCNO> 179954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/yasam/yas07.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çapkın Chirac 
</HEADLINE>
<TEXT>

   İddia şu Fransa Cumhurbaşkanı Chirac, 1970'lerin sonunda bir Japon kadınla ilişki yaşadı. Bu yasak ilişkinin meyvesi, şu anda 20 yaşında bir delikanlı 
      DIŞ HABERLER SERVİSİ 
   
   Fransa'da dün yayımlanan 'İçimizdekilerin Ticareti' adlı kitap, ülkede tartışma başlatmaya aday. Kitapta, Fransa Cumhurbaşkanı Jacques Chirac'ın, Japon bir kadından gayri meşru oğlu olduğu iddia ediliyor. Yazar Guy Birenbaum'un kaleme aldığı kitaptaki iddiaya göre, Chirac'ın, 1970'lerin sonunda Japon bir kadınla yaşadığı ilişkinin meyvesi oğlu, şu anda 20 yaşını geçkin bir delikanlı. Birenbaum, kitabında, Chirac'ın son 20 yıl içinde gerek resmi, gerek özel amaçlarla Japonya'yı tam 40 kez ziyaret ettiğinin de altını çiziyor. Bu gezileri takip edip, bir dönem başbakanlık yapan Lionel Jospin'e rapor eden iki istihbarat görevlisinin açığa alınması da, Chirac'ın Japonya ziyaretlerini gözlerden ve kulaklardan uzak tutmak istediğinin işareti olarak görülüyor. Kitaptaki iddialar, söylentilere ve bazı internet sitelerinde yer alan dedikodulara da dayandırılıyor. Bir dedikoduya göre, Chirac'ın gayri meşru oğlu, şu anda İsviçre'de yaşıyor ve varlığı, Fransız siyasi çevrelerinde herkes tarafından biliniyor. 
   
   
</TEXT>
</DOC>
