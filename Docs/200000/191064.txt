<DOC>
<DOCNO> 191064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sontur11.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Babalarını öldürdükleri ortaya çıktı... 
</HEADLINE>
<TEXT>

     Iğdır'da, maskeli 2 kişi tarafından öldürüldüğü öne sürülen kişinin katil zanlılarının, oğulları olduğu belirlendi. 
     AA muhabirinin edindiği bilgiye göre, Cumhuriyet Mahallesi'nde dün gece Muhtar Mehti'nin av tüfeğiyle öldürülmesi olayını araştıran Emniyet Müdürlüğü Asayiş Şubesi ekipleri, olay yerinde inceleme yaptı. 
     Babalarının maskeli 2 kişi tarafından öldürüldüğünü öne süren Serkan ve Mutluhan Mehti'yi de sorgulayan polis, ifadelerindeki çelişki ve olay yerinde elde edilen ipuçlarından katil zanlılarının maktulün oğulları olduğunu belirledi. 
     Suçunu itiraf eden Serkan Mehti, babasını, annesi ve kendilerini dövdüğü için av tüfeği ile vurarak öldürdüğünü söyledi. 
     Serkan Mehti ile av tüfeğini toprağa gömerek ona yardımcı olan kardeşi Mutluhan Mehti, sorgulamalarının ardından çıkarıldıkları mahkemece tutuklandılar. 
     Eşi Sakine Mehti'nin 10 gün önce evi terk etmesi üzerine oğulları ile birlikte yaşamaya başlayan Muhtar Mehti, önceki gün evinde öldürülmüştü. Serkan ve Mutluhan Mehti, polise verdikleri ilk ifadede, evlerine giren maskeli 2 kişinin ''İhanet etmeyecektin. Cezasını çekeceksin'' diyerek babalarını öldürdüklerini öne sürmüşlerdi. Mehti kardeşler, katil zanlılarının kendilerine de ''Sizi kurtaracağız, zengin edeceğiz'' diyerek evden kaçtıklarını söylemişlerdi. 
     Maktul Muhtar Mehti'nin işlediği çeşitli suçlardan dolayı bir süre cezaevinde yattığı öğrenildi. 

     
</TEXT>
</DOC>
