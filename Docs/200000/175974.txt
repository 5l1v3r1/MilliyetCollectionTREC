<DOC>
<DOCNO> 175974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sonspo27.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor - Fenerbahçe maçından notlar 
</HEADLINE>
<TEXT>

     Birinci Süper Futbol Ligi'nde, Trabzonspor ile Fenerbahçe arasında yapılan karşılaşmaya, her 2 takımın taraftarı da ilgi gösterdi. 
     Hüseyin Avni Aker Stadı tribünleri, güvenlik önlemleri nedeniyle ayrılan çok küçük bir alanın dışında tıklım tıklım dolarken, 25 bin bordo-mavili taraftarın yanı sıra yaklaşık 500 kişilik Fenerbahçe taraftarı da kendilerine ayrılan kale arkası tribünde yer aldılar. 
     
     TRABZONSPOR'DA 4 EKSİK 
     Trabzonspor'da, 4 futbolcu çeşitli nedenlerden dolayı Fenerbahçe karşısında takımdaki yerlerini alamadılar. 
     Karadeniz ekibinde, cezalı oyuncular Fatih, İbrahim Yattara ve Hüseyin ile henüz hazır durumda olmayan yeni transfer Romaschenko forma giyemediler. 
     Bordo-mavili takımda, Teknik Direktör Samet Aybaba, Hüseyin'in yerine Hasan Üçüncü'ye, Yattara'nın yerine ise Somers'a ilk 11'de görev verdi. 
     Bordo-mavili takımda kaptanlık pazu bandını, Fatih ve Hüseyin'in yokluğundan Hasan Üçüncü taktı. 
     
     3 OYUNCU YEDEK 
     Teknik Direktör Aybaba, ligin ilk haftasındaki Konyaspor maçında görev verdiği 3 oyuncuyu yedek soyundurdu. 
     Aybaba, Recep'in yerine Oumar, Mustafa Yalçınkaya'nın yerine Emrah, Van De Paar'ın yerine de Tayfun'u ilk 11'de oynattı. 
     Böylece Teknik Direktör Aybaba'nın Konyaspor maçında görev verdiği 5 oyuncu, Fenerbahçe karşısında görev almadı. 
     
     FENERBAHÇE'DE KALE RECEP'İN 
     Fenerbahçe'de, Trabzonspor karşısında, sözleşmesini fesh ederek İstanbul'dan ayrılan Robert Enke'nin yerine kaleyi, Ümit Milli Takım Kalecisi Recep korudu. 
     Volkan'ın ameliyat olması nedeniyle Recep'in yerine yedek kalecilik görevini, PAF takım kalecisi Bekir yaptı. 
     Sarı-lacivertli takımda, Fatih Akyel ile Erhan cezaları, Ali Güneş de sakatlığı nedeniyle Trabzonspor karşısında oynamadı. 
     
     HAKAN YEDEK 
     Fenerbahçe'de, ligin ilk haftasındaki İstanbulspor maçında forma giyen Hakan, Trabzonspor maçında yedek soyundu. 
     Teknik Direktör Christoph Daum, ilk haftadan farklı olarak Hakan'ın yerine Yusuf'u oynattı. 
     Fenerbahçe'de kart cezalısı Erhan'ın yerine de Mahmut Hanefi görev yaptı. 
     
     TRABZONSPOR'DA 5, FENERBAHÇE'DE 3 YABANCI 
     Trabzonspor'da 5 yabancı futbolcu ilk 11'de forma giyerken, Fenerbahçe'de 3 yabancı oyuncu ilk 11'de oynadı. 
     Bordo-mavili takımda Petkoviç, Oumar, D'Haene, Somers ve Augustine, Fenerbahçe'de ise Luciano, Aurelio ve Van Hooijdonk takımlarının başarısı için mücadele etti. 
     - Trabzonsporlu futbolcular, karşılaşmadan önce eski takım arkadaşları Aurelio ile hasret giderdiler. Küçük bir grup ise Aurelio'yu çağırırken, bu futbolcu tribünlere gitmedi. 
     - Fenerbahçe Kulübü Başkanı Aziz Yıldırım, Trabzonspor Kulübü Başkanı Özkan Sümer, Milli Takımlar Teknik Direktörü Şenol Güneş ile Gençlik ve Spor Genel Müdürü Mehmet Atalay, protokol tribününde karşılaşmayı izlediler. 
     - Trabzonspor PAF takımı, Mehmet Ali Yılmaz Tesislerinde yapılan karşılaşmada, Fenerbahçe PAF takımını 3-2 yendi. 
     - Karşılaşma için 182 gazeteci akredite yaptırdı. 
     
</TEXT>
</DOC>
