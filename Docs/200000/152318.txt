<DOC>
<DOCNO> 152318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sondun37.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük'te kontrol Talabani kuvvetlerinde... 
</HEADLINE>
<TEXT>

     Kuzey Irak'ta Türkmen nüfusunun yoğunlukta olduğu Kerkük kentinde kontrol, liderliğini Celal Talabani'nin yaptığı Irak Kürdistan Yurtseverler Birliği IKYB peşmergelerinin elinde bulunuyor. 
     Talabani'ye bağlı güçler, Bağdat'ın 90 kilometre kuzeyinden itibaren şehir girişlerinde ve çıkışlarında bulunan kontrol noktalarıyla denetimi sağlıyor. Üniformalı peşmergelerin bulunduğu kontrol noktalarında, Celal Talabani'nin de afişleri göze çarpıyor. 
     Bu arada Kerkük'te bazı gruplar, halk tarafından renklerle anılıyor. Mavi bayraklar Türkmen Cephesi'ni, pembe bayraklar İran yanlısı radikal İslamcı Türkmenlerin oluşturduğu Türkmen İslam Birliği'ni, yeşil bayrak IKYB'yi, sarı bayrak da Mesud Barzani'nin liderliğindeki Irak Kürdistan Demokrat Partisi'ni IKDP sembolize ediyor. Şehirdeki pek çok binada değişik renklerdeki bayraklar dikkat çekiyor. Halk, örneğin IKDP'den bahsedeceği zaman, ''sarılar'' demekle yetiniyor. 
     Sakin bir ortamın gözlendiği Kerkük'te, Bağdat'ın aksine Amerikan askerleri ortalıkta görülmüyor. ABD askerlerinin özellikle gece saatlerinde şehir içinde devriye görevi yaptığı, gündüz saatlerinde ise kontrolü, çoğunluğu IKYB peşmergelerinden oluşan polislere bıraktığı belirtiliyor. Kerkük'te IKYB'ye bağlı bin civarında polisin bulunduğu kaydediliyor. 
     Şehirde, tüm yollar trafiğe açık durumda. Elektrik ve su kesintisi olmayan Kerkük'te, trafik ışıklarının çalışıyor olması, trafiğin de aksamasını engelliyor. Savaş sırasında ve sonrasında Kerkük'te su sıkıntısı olmamış. Ancak Kerkük'te de Bağdat'ta olduğu gibi savaş ekonomisi kuralları hüküm sürüyor. Yiyecek-içecek maddeleri ile otel fiyatları, burada da savaş öncesine göre çok yükselmiş. 
     Saddam Hüseyin rejimi sırasında Kerkük'ü Araplaştırmak için zamanla buraya yerleştirilen Arapların, Kürt peşmergelerinden korktukları için şehri terk ettikleri belirtiliyor. Kürtler, Türkmenlerle hiçbir sorunları bulunmadığını ısrarla söylüyorlar. 
     Bağdat'ta ABD askerlerinin ve yeni oluşturulan yerel polisin tüm çabalarına rağmen yer yer rastlanan yağmaya Kerkük'te rastlanmıyor. Bağdat'ın değişik yerlerinde yağmaların ardından yakılan binalardan çıkan dumanların benzeri Kerkük'te görülmüyor. 
     Saddam Hüseyin rejiminin resmi kayıtlarında ''hiç Türkmen barınmadığı' belirtilen Kerkük'te, sadece Türkçe konuşarak istenilen yere gitmek mümkün. Irak Türkmen Cephesi, Kerkük'ün nüfusunun yüzde 60'ının Türkmenlerden oluştuğunu belirtirken, Kürt grupları çoğunluğun kendilerinde olduğunu iddia ediyor. 
     





</TEXT>
</DOC>
