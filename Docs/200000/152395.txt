<DOC>
<DOCNO> 152395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sonspo27.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Çöküntüyü önledik, 6 hafta sonra tabanca gibi olacağız... 
</HEADLINE>
<TEXT>

     Fenerbahçe Teknik Koordinatörü Tamer Güney, göreve geldiği günden bu yana geçen 14 günlük sürede sarı-lacivertli takıma yeni bir iskelet kazandırma yolunda yaptıkları çalışmaların son derece olumlu sürdüğünü söyledi. 
     Samandıra Tesisleri'nde düzenlediği basın toplantısında, tahta üzerine takımın iskeletini çizerek konuşan Güney, karamsarlık üzerine kurulu havanın yavaş yavaş yok olduğunu dile getirerek, ''Çöküntüyü önlediğimizi görüyorum'' dedi. 
     İki haftalık süre içerisinde ligdeki sportif yarışmaya devam ederken aynı zamanda takımın geleceğine yön verecek iskeletin kurulması ve bu iskeletin gelecek sezon için yapılacak transferlere katkı sağlaması yönünde çalışmalar yaptıklarını ifade eden Güney, ''14 günde bunları yaptıysak, 6 hafta sonra tabanca gibi bir iskelet çıkabilir. Geçiş döneminin en faydalı olayı bu olmalıdır. Fenerbahçe yapısı 6 hafta bu trendi sürdürürse, olağanüstü bir döneme giriyor. Eldeki iskelet çok genç ve çok kaliteli. Bu Fenerbahçe için devrimdir'' diye konuştu. 
     Akılcı bir transfer politikası için sistem belirlemek gerektiğini vurgulayan Tamer Güney, 4'lü savunmada, 3 orta saha oyuncusu, 2'li forvet ve arkalarında bir oyun kurucusu olan sistemin yararlı olacağını ileri sürerek, yeni teknik direktörün 3-5-2 sistemini tercih edebileceğini de ifade etti. 
     Güney, takım iskeletinde banko oyuncular arasında eğer transfer olmazsa Rüştü, Tuncay, Kemal, Fatih, Ümit ve Ali Güneş'in yerinin kesin olması gerektiğine dikkati çekti. 
     
     CEYHUN VE HAKAN KONUSU 
     Ceyhun ve Hakan'ın, Beşiktaş maçının kadrosuna alınmamasının nedenlerini de açıklayan Güney, Ceyhun'u gol bölgesine yakın istediğini, ancak futbolcunun bunu kabul etmemesi nedeniyle kadroya almadığını anlatarak, şunları söyledi 
     ''Ceyhun'a dedim ki 'Mükemmel fiziğe sahipsin, iki ayağınla vuruyorsun, ileriye dönük atak yapma heyecanın var. İleri uç adamı tipine oturuyorsun. Sergen tipine yatkın oyun kuruculuğa yöneliyorsun. Gel şurada oyna, Türkiye'nin en büyük golcüsü ol.' O şok olay buydu. Hakan'a istikrarsız olmasının sebebini sordum. 'Gençlerbirliği maçında süperdin, Denizlispor maçında hiç yoksun, sonra da gelip sakatım diyorsun. Bunu çözmemiz lazım' dedim. Bana birtakım problemlerini dile getirdi. Ona, 'Eğer bu sorunlardan arınırsan, takıma banko yazarım seni' dedim.'' 
     
     ''YENİ DÖNÜŞÜM SPOR BASININI DA ETKİLEYECEK'' 
     Yeni görevine korkularla gelmediğini ifade eden Güney, ''Korkularla buraya gelseydim, büyük yükün altına bu projelerle girmezdim. Bunları yapan insana korkak diyorlar'' dedi. 
     Takım iskeleti akılcı ve kaliteli takviyelerle oluşturulursa başarının Temmuz ayından itibaren başlayacağını ifade eden Tamer Güney, ''6 maçlık trendde takımın nereye gittiğini hep birlikte göreceğiz. Biraz iyi niyetli olmakta yarar var. Benim gördüğüm kadarıyla yeni dönüşüm spor basınını da etkileyecektir'' şeklinde konuştu. 
     
     UEFA KRİTERLERİ 
     UEFA'nın yeni hazırladığı lisans sisteminin 2003-2004 sezonundan itibaren yürürlüğe gireceğini ve bu konuyla ilgili bugün kendilerine Futbol Federasyonu'ndan bir yazı geldiğini belirten Güney, sarı-lacivertli kulübün istenen kriterlere uyduğunu söyledi. 
     Bu kriterlere hazırlıksız olmadıklarını anlatan Güney, kulübün altyapı ve tesis bakımından süper bir çizgide olduğunu ifade etti. 
     





</TEXT>
</DOC>
