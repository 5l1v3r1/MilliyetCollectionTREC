<DOC>
<DOCNO> 160924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/yasam/ayas.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ercan Arıklı'dan acı veda... 
</HEADLINE>
<TEXT>

Vatan Gazetesi Dergi Grubu Başkanı Arıklı, tercihli yolda karşıdan karşıya geçerken bir halk otobüsünün çarpmasıyla yaşamını yitirdi 
     İSTANBUL Milliyet 

     Vatan Gazetesi Yayın Kurulu Üyesi ve Vatan Dergi Grubu Başkanı Ercan Arıklı 63 , Mecidiyeköy'de karşıdan karşıya geçerken özel halk otobüsünün çarpması sonucu hayatını kaybetti. 
     Mecidiyeköy'deki Vatan Gazetesi'nden dün 16.45 sıralarında çıkan Arıklı, kendisini yolun karşısında bekleyen otomobiline yöneldi. Bu sırada Ramazan Aksu yönetimindeki Sarıgazi - Mecidiyeköy hattında çalışan halk otobüsü, tercihli yolda karşıdan karşıya geçmek isteyen Arıklı'yı çarparak sürükledi. Ağır yaralanan Arıklı, ambulansla Çağlayan'daki Florence Nightingale Hastanesi'ne kaldırıldı. 
     
     Kurtarılamadı 
     Beyin tomografisi çekilen Arıklı'nın beyin kanaması ve beyin travması geçirdiği anlaşıldı. Bunun üzerine doktorlar, beyin ameliyatına karar verdi, ancak operasyona başlanamadan yaşama veda etti. Florence Nightingale Hastanesi Genel Koordinatörü Mücahit Atmanoğlu, Arıklı'nın çekilen filmlerinde, beyinde ve göğüste kanama ile kollarda da kırık tespit edildiğini söyledi. Beyne müdahale edemeden Arıklı'nın kalbinin durduğunu ifade eden Atmanoğlu, "Göğüs boşluğunda tüm damarların koptuğunu gördük. Tüm müdahalelere rağmen kurtaramadık" dedi. 
     Bu arada Arıklı'ya çarpan halk otobüsünün çok süratli olduğu, kaza yerinden bir önceki durakta, yolcu almadığı için durmadığı belirtildi. Yapılan incelemede otobüsün Arıklı'yı 14 metre sürüklediği kaydedilirken, şoför Ramazan Aksu gözaltına alındı. 
     
     Yıkıldılar... 
     Acı olayı duyar duymaz hastaneye akın eden Ercan Arıklı'nın yakınları, arkadaşları ve meslektaşları ölüm haberiyle yıkıldı. Arıklı'nın ağabeyleri Güven ve Tuncer Arıklı'nın yanı sıra medya dünyasının ünlü isimleri hastaneye akın etti. Vatan Gazetesi Yönetim Kurulu Başkanı Zafer Mutlu da yakın mesai arkadaşı için birçok gazeteci gibi gözyaşı döktü. 
     
     Cenaze bugün defnediliyor 
     Arıklı'nın cenazesinin, bugün Teşvikiye Camii'nde öğleyin kılınacak namazın ardından Zincirlikuyu Mezarlığı'nda toprağa verileceği öğrenildi. 
     
     
     
     

</TEXT>
</DOC>
