<DOC>
<DOCNO> 175538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sontur15.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara, Irak'a 10 bin asker göndermeye hazırlanıyor... 
</HEADLINE>
<TEXT>

     Çankaya Köşkü'nde dün yapılan kritik zirve sonrasında Ankara'da trafik hız kazandı. 
     Zirvede hükümet ve Genelkurmay'ın gerekçelerini dinleyen Sezer, "Ulusal çıkarlar" çizgisine yaklaştı. 
     Zirveden çıkan en önemli sonuç, Irak'a asker göndermek için Birleşmiş Milletler'in kararı beklenmeyecek. 
     Uluslararası meşruiyet ısrarı nedeniyle "Köşk'ü ikna" zirvesi olarak nitelendirilen toplantıda hükümet ve Genelkurmay'ın gerekçelerini dinleyen Cumhurbaşkanı Ahmet Necdet Sezer, kararı Meclis'in vereceğini söyledi. Zirve sonrasında yapılan açıklamada da ilk kez "Birleşmiş Milletler kararından" söz edilmedi. 
     CNN Türk'ün haberine göre bu gelişmeden sonra Ankara, Irak'a 10 bin asker göndermek için hazırlıklara başladı. 
     Bu arada ABD'ye gönderilen soruları içeren "sualname"ye de yanıt bekleniyor. Ankara, ABD7ye "Kaç asker", "nereye", "Ne zaman" sorularını yöneltmişti. Sorulara yazılı bir yanıt da beklenmiyor. ABD'den gelecek bir heyetle yapılacak görüşmelerden sonra herşeyin netlik kazanacağı belirtiliyor. 
     Bu arada Ankara Irak'a 10 bin asker gönderecekmiş gibi hazırlık yapıyor. 
     
     BÖLGEDE NABIZ YOKLANACAK 

     Dışişleri Bakanlığı'nın üst düzey yetkililerinden edinilen bilgiye göre, yeni bir BM kararının çıkmasını düşük bir ihtimal olarak gören Ankara, Irak'a asker göndermek için böyle bir kararı beklememe eğiliminde bulunuyor. 
     Bu arada Türk askerinin Irak'a gitmesi durumunda tüm ayrıntıların bilinmesi gerektiğine dikkat çeken aynı kaynaklar, Türk askerlerinin görev yapacağı bölgenin sınırlarının ve arazi koşullarının çok iyi bilinmesi gerektiğini de vurguluyorlar. 
     Bu çerçevede Türkiye ile ABD arasında yeni bir süreç başladığını belirten aynı yetkililer, Türkiye'nin ABD'ye gönderdiği sualnamenin yanıtlarının Amerika'dan gelecek bir heyet tarafından Türk hükümetine sunulabileceğini söylediler. 
     Öte yandan Ankara, Irak'taki uluslararası koalisyona katılım için Türkiye'den 10 bin dolayında asker istenebileceği üzerinde duruyor. 
     Kaynaklar, Eylül'den önce asker gönderme konusunda bir karar beklenmesinin gerçekçi olmadığına işaret ederek, gelecek günlerde sivil toplum örgüt temsilcileri, milletvekilleri ve askeri yetkililerden oluşan kalabalık heyetlerin Irak'a giderek, asker gönderilmesinden önce bölgede nabız yoklayacağını kaydettiler. 
     
</TEXT>
</DOC>
