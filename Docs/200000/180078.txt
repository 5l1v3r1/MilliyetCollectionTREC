<DOC>
<DOCNO> 180078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur14.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı'nın yetkilerine tırpan... 
</HEADLINE>
<TEXT>

     Anayasa Komisyonu Başkanı Burhan Kuzu, ağırlıklı olarak Cumhurbaşkanı'nın yetkilerini kısıtlamaya yönelik düzenlemeleri içeren Anayasa değişikliği çalışmalarına başladığını bildirdi. Kuzu, ''Sorumluluğu olmayan kişilere yetki verirken dikkatli olmak gerek'' dedi. 
     TBMM'de çalışmalarına başlayan Kuzu, Cumhurbaşkanı Ahmet Necdet Sezer'in de ''Fazla'' bulduğu yetkilerinin azaltılmasını içeren 20-25 maddelik bir değişiklik paketi hazırlayacağını söyledi. 1982 Anayasası ile ''Kuvvetler ayrımı'' ilkesinin bozulduğunu kaydeden Kuzu, Cumhurbaşkanı'nın referandum ve atamalar konusundaki yetkilerinin ''Sorumluluğu bulunmayan bir kişi'' için çok fazla olduğunu bildirdi. Kuzu, değişikliklerin, atama yetkilerinin kısıtlanmasının yanı sıra TBMM'de üçte iki çoğunlukla kabul edilen Anayasa değişikliklerinin referanduma götürülmesinin engellenmesini de içereceğini belirtti. 
     
     ANAYASA MAHKEMESİ'NİN OLUŞUMU 

     Değişiklikler içinde yüksek yargı organlarının üyelerinin belirlenmesine ilişkin düzenlemeler de bulunacağını bildiren Anayasa Komisyonu Başkanı Kuzu, yerleşmiş demokrasilerin çoğunda Anayasa Mahkemesi üyelerinin bir bölümünün parlamento tarafından belirlendiğini söyledi. Kuzu, Türkiye'de de bu yönde bir düzenleme yapılmasının yararlı olabileceğini kaydederek, ''Üyelerin tamamını Cumhurbaşkanı atıyor, sonra da bu mahkemede dava açıyor. Bu değiştirilmeli'' dedi. Anayasa Mahkemesi'nin dairelere ayrılabileceğini bildiren Kuzu, bunun işleyişi hızlandıracağını söyledi. 
     Yüksek yargı organlarının üyelerinin belirlenmesi için ''Üyeleri birbirine seçtirmek'' gibi bir formülün düşünülebileceğini de bildiren Kuzu, ''Ancak bunun uygulandığı diğer ülkelerde bir kastlaşma ortaya çıkıyor. Bunu ortadan kaldırabilecek bir yöntem bulunursa düşünülebilir'' dedi. 
     
     ''CHP'SİZ DE OLUR...'' 

     Değişiklikleri CHP'nin desteği ile gerçekleştirmek istediklerini ifade eden Anayasa Komisyonu Başkanı Burhan Kuzu, ancak tüm değişikliklerin dokunulmazlık şartına bağlanmasını kabul edemeyeceklerini söyledi. ''Dokunulmazlıklar da paketin içinde yer alır. Ayrı olmaz'' diyen Kuzu, ''CHP desteklerse destekler, desteklemezse bizim çoğunluğumuz var, Anayasa'yı biz değiştiririz'' diye konuştu. 
     
     ''BAKANLARLA GÖRÜŞECEĞİM'' 

     Adalet Bakanlığı'nda da bu yönde bir çalışma yürütüldüğünün anımsatılması üzerine ''Bu Meclis'in işi'' diyen Kuzu, ancak tüm bakanlarla ve muhalefet partileriyle görüşmeler yapacağını bildirdi. 
     Burhan Kuzu, bu kesimlerin değişikliklerle ilgili istemlerini dinledikten sonra TBMM, 1 Ekim'de çalışmalara başlayıncaya kadar bir taslak metnin ortaya çıkabileceğini kaydetti. 
     
     ''PANSUMAN DÜZENLEMELER'' 

     Anayasa Komisyonu Başkanı Burhan Kuzu, geçen dönemde hazırlanan değişiklik paketini esas alacaklarını ifade etti. Temel hak ve özgürlüklerle ilgili düzenlemelerin geçen dönemde büyük ölçüde yapıldığını belirten Kuzu, ''Şimdi sıra kuvvetler ayrımında'' dedi. 
     Düşünülen değişiklikleri, ''Pansuman düzenlemeler'' olarak nitelendiren Kuzu, esas olarak tüm Anayasa'nın gözden geçirilmesi gerektiğini ifade etti. Burhan Kuzu, sorunların ''Başkanlık sistemi''ne geçilmesi ile çözülebileceğini, başta ABD olmak üzere bu sistemin uygulandığı ülkelerin daha fazla geliştiklerini söyledi. 
     
</TEXT>
</DOC>
