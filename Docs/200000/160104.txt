<DOC>
<DOCNO> 160104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/spor/spo02.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
DAUM-KIYAT SAVAŞI 
</HEADLINE>
<TEXT>

Basın Sözcüsü Atilla Kıyat'ın, Alman hoca konusundaki sert tavrı Başkan Aziz Yıldırım'ın elini kolunu bağladı. Teknik Direktör adayları arasında Luis Fernandez ilk sırayı aldı 
     Son dört gün 
     FENERBAHÇE'NİN yeni teknik direktörü 3 Haziran'daki Yönetim Kurulu toplantısında belli olacak. Başkan Aziz Yıldırım, salı günü prensipte anlaştıkları üç aday arasında seçim yapacaklarını ve Sarı - Lacivertli takımı gelecek sezon çalıştıracak hocayı açıklayacaklarını söyledi. Yıldırım'ın her konuda anlaşmaya vardığı Christoph Daum'dan, Basın Sözcüsü Atilla Kıyat'ın muhalefeti nedeniyle vazgeçme aşamasına geldiği öğrenildi. 
     
     Kriz istemiyor 
     KIYAT ile özel bir görüşme yapan Aziz Yıldırım'ın "Paşam sen içini rahat tut. Eleştirileri dikkate alma. Hep birlikte en doğru kişiyi seçeceğiz. Senin fikirlerin benim için önemli" dediği ifade edildi. Daum konusunda camidan gelen tepkileri de dikkate alan Yıldırım'ın, Sadettin Saran'dan sonra yönetim içinde yeni bir krizi göze almak istemediği ve bu nedenle büyük bir olasılıkla Fransız teknik adam Luis Fernandez'in göreve geleceği belirtildi. Bu arada Fernandez'in menajeri Iwan Pastel ise Fenerbahçe'ye 1 Haziran'a kadar süre verdiklerini açıkladı. 
     
'Herkes kaybetti'      Ortega, FIFA'nın Fenerbahçe'ye yüklü bir ceza vereceğine inandığını söyledi. Yıldız oyuncu, "Ben de kaybettim, onlar da" ifadesini kullandı 
     YUSUF KOBAL 

     PROBLEMLİ bir şekilde Fenerbahçe'den ayrılıp, ülkesine dönen Ariel Ortega, Arjantin basını aracılığıyla Sarı - Lacivertliler'e karşı yine ateş püskürdü . El Capital de Rosario gazetesine konuşan Arjantinli yıldız, "FIFA'nın, futbol hayatımı bitirmeye çalışan Fenerbahçe'ye yüklü bir ceza vereceği haberini aldım. Büyük bir olasılıkla temmuz ayından sonra River Plate formasını giyeceğim" diye konuştu. 
     FENERBAHÇE'Yİ de anlamaya çalıştığını belirten Ortega, "Transferimde çok para kaybettiler. Ancak bu paranın hepsini tahsil etmeleri imkansız. Onlar da şunu anlamalılar ki ben de kaybettim, onlar da" dedi. Yıldız futbolcu, "Artık Avrupa defterini kapadım. İstanbul'a ayak basar basmaz daha ilk haftadan bu ülkenin bana göre olmadığını anlamıştım" ifadesini kullandı. 
     
Rüştü ile son kez      GALATASARAY ve Beşiktaş'ın da teklif getirdiği Fenerbahçe file bekçisi Rüştü Reçber, son kararını yarın Başkan Aziz Yıldırım ile yapacağı toplantı sonrasında verecek. Genel prensiplerde Sarı - Lacivertli yönetim ile anlaşan başarılı file bekçisinin, özellikle parasal konularda Yıldırım ile bir görüşme yapacağı öğrenildi. 
     
Fener, UEFA Kupası için      UEFA Kupası'na gitme şansını bugün oynayacağı Göztepe maçına bırakan Fenerbahçe, mutlak kazanmak için sahaya çıkıyor. İzmir'e dün giden Sarı - Lacivertliler'de, kırmızı kart cezalısı Fatih, Mirkoviç, sarı kart cezalısı Tuncay ile sakatlıkları nedeniyle kadroya giremeyen Rüştü, Mustafa Doğan ve Hakan Bayraktar yer almadı. 
     
Niğdelioğlu'na bıçaklı saldırı      VATAN gazetesi adına Fenerbahçe'yi takip eden Ferudun Niğdelioğlu, önceki akşam bıçaklı saldırıya uğradı. Kadıköy'de iki kişi tarafından karnından ve kalçasından bıçaklanan Niğdelioğlu'nun, hayati tehlikesinin bulunmadığı ve Özel Acıbadem Hastanesi'nde tedavi olduğu açıklandı. MİLLİYET Spor Servisi olarak arkadaşımıza acil şifalar diliyoruz. 
     

</TEXT>
</DOC>
