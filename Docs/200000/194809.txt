<DOC>
<DOCNO> 194809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/soneko31.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener 50 milyar dolarlık banka batıkları artık olmayacak... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''Toplumumuzu bir daha 45-50 milyar dolarlık banka batıkları ile karşı karşıya bırakmamak istiyorsak, finansal sistemimizin kurumsal yatırımcı tabanını mutlaka geliştirip büyütmeliyiz'' dedi. 
     Şener, 2. Ulusal Yatırım Fonları Konferansı'nda yaptığı konuşmada, Türk finansal sisteminin yıllardır serbest piyasa ekonomisi ile bağdaşmayan kamu müdahaleleri, kronik enflasyon, siyasi ve iktisadi istikrarsızlığın hüküm sürdüğü ve volatilitenin yüksek olduğu makro ekonomik ortamdan bugünlere geldiğini söyledi. 
     Ekonomide yaşanan sıkıntılara değinen Şener, devletin kasası haline gelen finansal kurumların sıcak paradan para kazanmak dışında fon ve risk yönetim becerilerinin yeterince gelişemediğini, finansal aracılığın dejenere olduğunu ifade etti. 
     Yaşanan olumsuzlukların sonucunda finansmanı hakim sektör olan tek bir bankacılık sektörüne bağımlı bir yapının ortaya çıktığını anlatan Şener, bu yapının sermaye maliyeti dünya standartlarının üstünde, etkinliği zayıf, rekabetten uzak ve çeşidi yetersiz özeliklere sahip olduğunu kaydetti. 
     Uluslararası ve ulusal düzeyde yaşanan gelişmeler karşısında finans ve sermaye yapısında da yeni bir dünya düzeninin ortaya çıktığını dile getiren Şener, ''Sahneye kurumsal yatırımcılar olarak nitelendirilen çok güçlü, rasyonelliği esas alan, bilgili, etiği yüksek, hesap veren profesyonel ekonomik aktörler çıkmıştır. Son 10 yıldırda bu aktörler, finansal piyasaların kurumsallaşmasında ve gelişmesinde başrol oynamışlardır'' dedi. 
     
     DIŞSAL ŞOKLARA KARŞI DAYANIKLILIĞI YÜKSELTİR 

     Şener, 19 trilyon doları ABD de olmak üzere tüm dünyada 30 trilyon doların üzerinde fona hükmeden, mali piyasa işlem hacimlerinin büyük bölümünü gerçekleştiren kurumsal yatırımcıların, ancak şeffaf, dürüst, disiplinli, istikrarlı ve etkin işleyen güvenilir bir serbest pazar ekonomilerinde yaşayabileceklerini vurguladı. 
     Güçlü bir fon yönetim endüstrisinin ulusal piyasalara likidite enjekte ederek sermaye piyasalarını geliştireceğine işaret eden Şener, bunun yabancı sıcak paranın ani çıkışlarında güvence işleri göreceğini ve ulusal tasarrufların daha etkin mobilizasyonunu sağlayacağını söyledi. 
     Bu tür yatırımcıların hisse senetleri, halka açılmalar ve özelleştirmelerde en önemli potansiyel alıcı olarak piyasaların kapitilizasyonunu büyüteceğini belirten Şener, ''Kurumsal yatırımcılar, sadece banka sektörü üzerine inşa edilmiş ekonomik ve finansal sistemin kırılganlığı azaltır, finansal sektör ile reel sektör arasındaki bağı güçlendirerek piyasalardaki oynaklığı azaltıp tasarrufları ve piyasaları kurumsallaştırarak elimine ederler. Sistemi dışsal şoklara karşı dayanıklılığını yükseltirler'' şeklinde konuştu. 
     
     PARADİGMA DEĞİŞİKLİĞİ YAŞANIYOR 

     Sağlıklı bir kurumsal yatırımcı temelinin finansal piyasaların büyümesi, derinleşmesi ve ekonomik kalkınma için hayati önem taşıdığını vurgulayan Şener, şöyle devam etti 
     ''Bu bağlamda sanıyorum Türkiye ekonomisinin ve Türk finansal sisteminin ihtiyaç duyduğu en büyük eksiklik kurumsal yatırımcı eksikliğidir. Zira, tüm kurumsal yatırımcılarımızın toplam portföy değeri GSMH'mizin ancak yüzde 7-8'i gibi son derece düşük bir düzeydedir. Şayet kurumsal yatırımcıların bir ekonomiye ve finansal sisteme yapacağı olumlu katkılardan yararlanmak, mali piyasalarda yaşanan globalleşme ve finansal entegresyon gibi süreçlerin olumsuz etkilerinden kurtulmak, toplumumuzu bir daha 45-50 milyar dolarlık banka batıkları ile karşı karşıya bırakmamak istiyorsak, finansal sistemimizin kurumsal yatırımcı tabanını mutlaka geliştirip büyütmeliyiz. Bugün hukuki ve teknolojik altyapısı uluslararası düzeyde bir hisse senedi piyasamız, bir özkaynak piyasamız var, ama mutlaka özel sektör borçlanma piyasasını da oluşturmamız, türev piyasaları faaliyete geçirmemiz ve fon yönetim endüstrisini kurmamız gerekmektedir.'' Şener, mali sektörde kamu kesiminin iktisat politikası değişikliklerinden kaynaklanan bir paradigma değişikliği yaşanmaya başlandığına dikkat çekerek, ''Finans sektörünün önde gelen aktörleri, bugüne kadar ekonomide oynanan oyunun sona erdiğinin ve Türkiye ekonomisinin yepyeni bir makro ekonomik ortamın içinde olduğunun bilincine varmışlardır'' dedi. 
     Bakan Şener, mali sistemin başta AB olmak üzere çağdaş ve ileri ülkeler düzeyine getirilmesinde hayati görev üstlenen kurumsal yatırımcıların en önemli ayağını oluşturan yatırım fonları ile bireysel emeklilik sisteminin bu sürece çok ciddi katkılar sunacağını sözlerine ekledi. 
     
</TEXT>
</DOC>
