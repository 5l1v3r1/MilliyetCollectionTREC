<DOC>
<DOCNO> 199876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/dunya/dun01.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Polonya Başbakanı ölümden döndü 
</HEADLINE>
<TEXT>

      DIŞ HABERLER SERVİSİ 

   
   Ülkenin güneybatısındaki bir ziyaretten başkent Varşova'ya dönen Polonya Başbakanı Lezsek Miller, dün helikopter kazasında ölümden döndü. 
   Başbakan Miller'in içinde bulunduğu Sovyet yapımı MI - 8 tipi helikopterin teknik bir arıza sonucu Varşova'nın bir banliyösüne zorunlu iniş yaptığı, olayda Miller'in omurgasının 2 yerinden zedelendiği açıklandı. 
   Kazanın ardından hastaneye kaldırılan Miller'in tedavisini yapan Dr. Grazyna Rydzewska, Başbakan'ın en az 1 hafta hastanede kalması gerektiğini söyledi. Dr. Rydzewska, Miller'in bir bacağı ve kolunda kırıklar olabileceği yönünde duyurulan haberleri ise doğrulamadı. 
   Hastane kaynakları, helikopterde bulunan 12 kişiden yaralanan 10'unun kazadan sonra Miller'in kaldırıldığı Varşova Devlet Hastanesi'ne getirildiğini, 8'inin hastanede kalması gerektiğini, bunlardan birinin ameliyata alınacağını söylediler. Ameliyata alınacak kişinin Miller'in koruması olduğu ve kalçasında kırık saptandığı bildirildi. Miller'in yarın 1 günlük çalışma ziyaretinde bulunmak üzere İrlanda'ya gitmesi bekleniyordu. 
   Polonya devlet televizyonu TVP, Miller'in kol ve bacağında kırıklar bulunduğunu duyurmuştu. Başbakan Miller'in bir danışmanı ise, "TVP'nin haberini ne doğrularım, ne de yalanlarım" demişti. 
   
   
   
   
   
</TEXT>
</DOC>
