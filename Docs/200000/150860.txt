<DOC>
<DOCNO> 150860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/ekonomi/eko02.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
20 talip çıktı, holding’ dediler vermediler... 
</HEADLINE>
<TEXT>

McDonald’s Türkiye Başkanı Fansa, şirketin Türkiye lisansı için 20 holdingten gelen teklifi reddettiklerini , birkaç girişimciyle yürüttükleri görüşmelerin ise son aşamaya geldiğini açıkladı 
     ŞULE YÜCEBIYIK 

     McDonald’s Türkiye Yönetim Kurulu Başkanı Sadi Fansa, şirketin Türkiye lisans hakkını en geç Haziran ayı sonunda yerel bir girişimciye devretmiş olacaklarını açıkladı. 
     McDonald’s Türkiye’ye şimdiye kadar 20 civarında teklif geldiğini anlatan Fansa, bu tekliflerin büyük bölümünü holdinglerden geldiği için geri çevirmek zorunda kaldıklarını anlattı. 
     "McDonald’s’ı holding ya da sermaye grubuna değil, işi sadece ve sadece hamburger satmak olacak ferdi bir girişimciye satacağız" diyen Fansa, sadece bu profile uygun teklifleri incelemeye aldıklarını söyledi. 
     Halen birkaç girişimciyle görüşme yaptıklarını hatta son aşamaya geldiklerini ifade eden Fansa, "Aralarından finale kalacak olan girişimci, ABD’deki merkezin onayı ile McDonal’d’s Türkiye’nin yeni sahibi olacak" dedi. 
     
     İtibar amaçlı satış 
     McDonald’s’ın Türkiye pazarında hayalkırıklığına uğradığını, 16 yıldan bu yana yaptığı 130 milyon dolarlık yatırımdan kar etmediğini vurgulayan Fansa, "Ana firma artık Türkiye’ye daha fazla kaynak aktarmak istemiyor. McDonal’d’s da beraberinde getirdiği yabancı şirketler de Türkiye’deki belirsizlik ortamı ve istikrarsız ekonomiden rahatsız. Ne yazık ki umduklarını bulamadılar" dedi. 
     McDonald’s’ın daha önce birkaç ülkeden çekildiğinin altını çizen Fansa, "Türkiye’de de aynı durum sözkonusu olabilirdi. Ama Türk pazarına güvenleri hala var. Çekilmek yerine işi daha iyi götürebilecek bir yatırımcıya devretme kararı aldılar" dedi. 
     "McDonald’s Türkiye’deki bu satıştan kar etmeyecek. Önemli olan markanın itibarını koruyacak birisini seçebilmek" diyen Fansa, şirketin global yeniden yapılanmaya paralel olarak Türkiye’de de yüzde 40 küçüldüğünü, verimli bir işletme olarak devredileceğini sözlerine ekledi. 
     


SİYASET 
























</TEXT>
</DOC>
