<DOC>
<DOCNO> 161724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sontur16.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
10 yıldır tamamlanamayan kültür sitesi... 
</HEADLINE>
<TEXT>

     Iğdır'da yapımına 1993'da başlanan kültür sitesi, aradan 10 yıl geçmesine rağmen tamamlanamadı. 
     Iğdır'ın Baharlı Mahallesi'nde 1993 yılında temeli atılan ve 14 milyar liraya ihale edilen kültür sitesinin yapımına 10 yılda 434 milyar lira harcanmasına rağmen tamamlanamaması, vatandaşların tepkisine neden oluyor. 
     2 bin 600 metrekare alan üzerine kurulan ve 5 katlı olması planlanan kültür sitesinde, tiyatro salonu ile halk ve çocuk kütüphaneleri bulunacak. 
     
     İLİN ACİL İHTİYACI... 
     Iğdır Valisi Musa Küçükkurt, 1993'te yapımına başlanan kültür sitesinin ödenek yetersizliği nedeniyle tamamlanamadığını belirtti. 
     2003 yılı yatırım ödeneğinden kültür sitesi için pay ayrılmadığını anımsatan Küçükkurt, şunları söyledi 
     ''Kültür sitesi, ilimizin acil ihtiyaçları arasında. Devletin kısıtlı imkanlarını en iyi şekilde kullanmaya çalışıyoruz. Yapımına başlanan yatırımlar tamamlanmadan diğer yatırımlara başlanması, ödeneklerin bölünmesine neden oluyor. Biran önce kültür sitesini tamamlayarak, hizmete açmayı arzuluyoruz. Ancak maddi imkansızlık nedeniyle, ilimize büyük fayda sağlayacak kültür sitesini tamamlayamıyoruz.'' 
     
</TEXT>
</DOC>
