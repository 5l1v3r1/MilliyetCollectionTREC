<DOC>
<DOCNO> 193458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sondun15.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin Lahey Büyükelçiliği'ne saldırı Hollanda basınında... 
</HEADLINE>
<TEXT>

     Hollanda basını, Türkiye'nin Lahey Büyükelçiliği'ne yönelik düzenlenen saldırının panik yarattığını yazdı. 
     Ülkenin en büyük gazetesi De Telegraaf, ''Personelle kavga intikama dönüştü, genç saldırgan Büyükelçilik binasına saldırı düzenledi'' başlığıyla verdiği haberi birinci sayfadan yayımladı. 
     De Volkskrant gazetesi ise üçüncü sayfasında yer verdiği haberde ''Türk Büyükelçiliğine saldırıdan sonra panik'' başlığını kullandı. 
     Haberde, Haarlem kentinden olan 16 yaşındaki saldırganın olaydan kısa süre sonra yakalandığı ve saldırının siyasi yönünün bulunmadığı kaydedildi. NRC Handelsblad gazetesi haberi ''Türk Büyükelçiliğinde patlayıcı'', Algemeen Dagblad gazetesi de ''Türk Büyükelçiliğine saldırının ardından büyük telaş'' başlığıyla verdi. 
     Irak savaşı sırasında Büyükelçilikte alınan ek güvenlik önlemlerinin savaştan sonra saldırı tehlikesi kalmadığı gerekçesiyle kaldırıldığı, ancak geçen aylarda Büyükelçi Tacan İldem'in güvenlik önlemlerinin artırılmasını istediği kaydedildi. 
     
</TEXT>
</DOC>
