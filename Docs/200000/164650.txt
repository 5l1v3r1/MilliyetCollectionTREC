<DOC>
<DOCNO> 164650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/guncel/gun01.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tinerci çocuklara zorunlu konaklama 
</HEADLINE>
<TEXT>

İstanbul'da, kendisine ya da başkalarına zarar verme ihtimali yüksek 13 bağımlı çocuk 'zorunlu' tedaviye alındı 
     ASLI ÖKTENER İstanbul 

     İstanbul Valiliği, tiner bağımlısı çocuklara yönelik "zorunlu konaklama" uygulaması başlattı. İstanbul sokaklarında kendisine veya başkalarına zarar verme ihtimali yüksek olan ve yıllardır sokakta kalan 180 tinerci çocuk saptandı. Çocuklardan 13'ü UMATEM'in ikinci merkezinde tedavi altına alındı. Diğerleri sıralarını bekliyor. 
     
     DAYANAMADIM 
     Çoçuk Koruma Büro Amirliği ekiplerince sokaklardan alınan çocuklar Bakırköy'deki Uyuşturucu Madde Tedavi Merkezi UMATEM 'e gönderiliyor. 
     Üç gün önce tedaviye alınan İ. K. 13 , "4 yıl önce Erzincan'dan geldim. İki kardeştik. Ailem beni sürekli dövüyordu. Dayanamadım, arkadaşlarımla İstanbul'a kaçtım. Tinere sokaklarda alıştım. Şimdi kurtulmak istiyorum" diyor. 
     E. S. 17 yaşında. 6 yıl önce Kahramanmaraş'tan İstanbul'a gelmiş. Bir sene sonra baliye alışmış. "Sonra arkasından tiner koklamaya başladım. 5 yıldır kullanıyorum. Bir hafta önce polis buraya gönderdi. Sokaklar tehlikelidir. Tinere ben de isteyerek başlamadım. Sokağa indiğinizde uyuşturucuya da ister istemez alışıyorsunuz" diye konuşuyor. 
     15 yaşındaki M. T. ise Yenibosna'da anne ve babasıyla birlikte oturduğunu, tinere 1. 5 yıl önce başladığını belirtiyor. 
     Tekirdağ'da yaşayan ailesinden kaçarak İstanbul'a gelen B. K. 17 ise baliye 2 yıl önce bağımlı olmuş. Neden tiner kokladığını da şöyle açıklıyor 
     "Hayal görmek için uyuşturucu madde kullanırız. Bali ya da tiner çektiğimizde taşı top, ağacı kız olarak görürüz. Bazılarımız da dilenirken utançlarını yenmek için uyuşturucu kullanır. 10 gündür tedavi oluyorum. Burada günümüz uzmanlarla konuşarak ve bol bol spor yaparak geçiyor. Ne zaman iyileşirim bilmem ama buradan çıkınca okula devam etmek istiyorum." 
     
     AMAÇ KURTARMAK 
     Çocuk Koruma Şube Müdürü Mustafa Sivrikaya, şunları söylüyor 
     "Genellikle anne ve babalarının şiddetine maruz kalmış çocuklar. Ayrıca sokağa yeni gelmiş ve madde kullanımının başında olan yaşı küçük olan çocuklar cinsel ya da fiziksel tacize uğruyorlar. Amacımız sokaktan kurtarmak. Bazıları ailesinin yanına dönmek istiyor. Onları aileleriyle buluşturuyoruz. Dönmek istemeyenler de sosyal hizmetlere bağlı yuvalarda koruma altına alınıyor. Hedefimiz bu çocukları meslek kurslarına gönderip işe yerleştirmek. Vatandaşlardan isteğimiz bu çocukları kırıp ters davranmasınlar." 
     

</TEXT>
</DOC>
