<DOC>
<DOCNO> 160952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sondun05.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
New Yorklu Türk ressamdan Hillary Clinton'a hediye tablo... 
</HEADLINE>
<TEXT>

     New York'ta yaşayan tanınmış Türk ressam Hulis Mavruk, eski ABD Başkanı Bill Clinton'ın eşi eyalet senatörü Hillary Clinton'ın bir tablosunu yaparak kendisine hediye etti. 
     Hillary Clinton, New York Medgar Evers Üniversitesi'nde kendisine hediye edilen tabloyu aldıktan sonra yaptığı konuşmada Türkiye ve Türkleri övdü. 
     Üniversitede düzenlenen bir törene katılan Clinton, Hulis Mavruk tarafından yapılan yağlıboya portresini ressamın elinden aldıktan sonra, Türkleri çok sevdiğini ifade ederek, ''Türkiye bir cennet. Tekrar Türkiye'de olmayı çok arzuluyorum. Herkesin bu ülkeyi görmesini tavsiye ederim'' diye konuştu. 
     ''Türkiye'nin her bakımdan güçlü ve bölgede denge unsuru bir ülke olduğunu'' kaydeden Clinton, Türk ressam Mavruk'tan da övgüyle söz etti ve ''Böyle ünlü bir ressamın tuvaline yansımak benim için onurdur'' dedi. 
     
</TEXT>
</DOC>
