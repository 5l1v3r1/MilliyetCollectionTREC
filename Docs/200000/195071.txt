<DOC>
<DOCNO> 195071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sonspo07.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavcav Hata kalecide, Ahmed Hassan'a kapımız açık 
</HEADLINE>
<TEXT>

     Beşiktaş'ta, yedek kaldığı için mutsuz olduğu bildirilen Mısırlı futbolcu Ahmed Hassan'a eski takımı Gençlerbirliği kucak açtı. 
     Gençlerbirliği Kulübü Başkanı İlhan Cavcav, basında, Beşiktaş'ta yedek kulübesinde oturmaktan dolayı huzursuz olduğu yönünde yazılar çıkan Ahmed Hassan'a kapılarının her zaman açık olduğunu söyledi. 
     Cavcav, Beşiktaş Kulübü ile bu konuda görüştüğünü de belirterek, ''Ancak Beşiktaşlı yöneticiler Ahmed Hassan'ı kesinlikle satmayı düşünmediklerini söylediler. Şayet bu futbolcu bir gün Beşiktaş'tan ayrılacaksa, Gençlerbirliği'nin kapısı ona her zaman açık. Biz de kendisine her türlü desteği vermeye hazırız'' dedi. 
     
     SUÇLU DAMIR VE FILIP 

     Cavcav, Beşiktaş maçında Ümit'in sakatlığı nedeniyle oyuncu değişikliği yapılması için topu taca atmayan Okan'ın bu işte bir suçunun olmadığını vurguladı. 
     Cavcav, şöyle konuştu 
     ''Şayet kaleci Damir topu taca atacaktıysa, neden o kadar uzun degaj yaptı. Hadi diyelim o bir hata yaptı, peki Filip'e ne demeli O da Okan'dan topu kapıyor, taca atmıyor, çalım atmak isterken Okan'a kaptırıyor. Sonuçta Okan profesyonel bir futbolcu ve takımının kazanması için elinden geleni yaptı. Burada kabahatli Okan değil, kaleci Damir ve Filip'tir. Kimse Okan'ı o davranışından dolayı suçlamasın.'' 

     
</TEXT>
</DOC>
