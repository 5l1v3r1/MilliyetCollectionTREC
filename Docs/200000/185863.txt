<DOC>
<DOCNO> 185863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sontur27.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük kızın elindeki ip tekerleğe dolanınca parmağı kopdu... 
</HEADLINE>
<TEXT>

     Antalya'nın Kaş İlçesi'nde, 5 yaşındaki Zeynep Yılmazlar'ın geçirdiği kaza sonucu kopan sol el baş parmağı, Akdeniz Üniversitesi Hastanesi'nde gerçekleştirilen operasyonla yerine dikildi. 
     İstanbul Devlet Opera Balesi sanatçılarından Sırma Yılmazlar'ın kızı Zeynep Yılmazlar'ın sol el baş parmağı, parmağına doladığı ve arabadan sarkıttığı ipin aracın tekerleğine dolanması sonucu koptu. Kopan parmak ile Kaş Devlet Hastanesi'ne götürülen küçük kız, buradaki ilk müdahalenin ardından Akdeniz Üniversitesi Hastanesi'ne sevk edildi. Akdeniz Üniversitesi Tıp Fakültesi El Cerrahisi Bilim Dalı Başkanı Doç. Dr. Serdar Tüzüner başkanlığındaki ekip tarafından küçük kızın parmağı 10 saat süren operasyon sonucu yerine dikildi. 
     Anne Sırma Yılmazlar, olayla ilgili gazetecilere yaptığı açıklamada, kızı ve eşi ile birlikte 4 aydır Kaş'ta tatilde olduklarını anlattı. Araca bindiklerinde, kızının bir çamaşır ipini sol eli baş parmağına doladığını kaydeden anne Yılmazlar, aşağı sarkan ipin aracın tekerleğine takılması sonucu parmağının bir anda koptuğunu söyledi. 
     Panik halinde kopan parmağı da alarak hastaneye gittiklerini belirten anne Yılmazlar, ''Zeynep, Antalya'ya getirilinceye kadar hiç ağlamadı. O çok güçlü. Kızımın parmağının koptuğunu gördüğüm anda ömrümden neredeyse bir 10 yıl gitti ama şimdi çok iyiyiz'' diye konuştu. 
     Zeynep'in parmağını yerine diken ekibin başkanı Doç. Dr. Serdar Tüzüner de, Kaş'tan gelen bilgi üzerine hemen ameliyathaneyi hazırladıklarını, küçük kız hastaneye ulaşır ulaşmaz 10 saat süren başarılı bir operasyonla kopan parmağın yerine dikildiğini bildirdi. Doç.Dr. Tüzüner, Zeynep'in sağlık durumunun çok iyi olduğunu belirterek, parmağın çok kısa süre içerisinde eski işlevini kazanacağını söyledi. 
     
     ÖNERİLER 
     Son aylarda uzuv kopması ile ilgili vakalarda artış olduğunu da değinen Doç. Dr. Tüzüner, son iki ay içerisinde 10'un üzerinde operasyon gerçekleştirdiklerini bildirdi. 
     Doç. Dr. Tüzüner, kopan organın, içine su geçirmeyecek bir poşete konduktan sonra buzlu su içinde saklanarak sağlık kuruluşuna ulaştırılması gerektiğini belirterek, şunları söyledi 
     ''Organ koptuktan sonra meydana gelen kanamayı durdurmak için hiçbir ilaç veya maddenin bu bölgeye sürülmemesi gerekir. Bu, bizim kopan bölümü birleştirmemiz için gerekli damarların zarar görmesine neden olur. Kanamayı durdurmak için tamponun kesik bölgesinin daha yukarısındaki bir bölgeye uygulanmasında yarar vardır. Kopan parça en geç dört saat içerisinde sağlık kuruluşuna ulaştırılmalı, parça geri dikildikten sonra yaklaşık 1.5 ay içinde eski işlevine kavuşur. Kopan parça büyüdükçe sağlık kuruluşuna ulaştırılma süresinin daha hızlı olması gerekir.'' 
     
</TEXT>
</DOC>
