<DOC>
<DOCNO> 173542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sontur07.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'daki okullara deprem kontrolü... 
</HEADLINE>
<TEXT>

     İstanbul İl Milli Eğitim Müdürü Ömer Balıbey, 1998 Deprem Yönetmeliği'nden önce yapılan 1390 okulun tamamının kontrolden geçirileceğini bildirdi. 
     Balıbey, kentte bir yandan derslik ihtiyacının karşılanması için yeni okullar yapılırken, diğer yandan 1999 depreminden sonra gündeme gelen okulların güçlendirilmesi çalışmalarının sürdürüldüğünü söyledi. 
     Balıbey, öncellikle 1998 Deprem Yönetmeliği'nden önce yapılan 1390 okulun kontrolden geçirilmesi çalışmalarının devam ettiğini dile getirerek, ''Okulların hepsinde takviyeye ihtiyaç duyulması durumunda bunun için yaklaşık 400 trilyon lira gerekiyor'' dedi. 
     Tüm okulların kontrollerinin üniversiteler tarafından yapılmaya devam ettiğini de hatırlatan Balıbey, Küçükçekmece'de Büyük Halkalı İlköğretim Okulu'nun 5 derslikli B Bloğu'nun da yıkılmasına karar verildiğini söyledi. 
     
     ÖNCELİKLİ İLÇELER 
     Bu ilçelerin dışında yine öncelikli olarak Bağcılar, Zeytinburnu, Büyükçekmece, Bakırköy, Kartal, Maltepe, Pendik, Tuzla, Kadıköy ve Silivri'de kontrollerin devam ettiğini anlatan Balıbey, bu ilçelerde yönetmelikten önce yaptırılan 341 okula ait 455 binanın hepsinde takviyeye ihtiyaç duyulması durumunda yaklaşık 88 trilyon 450 milyar liraya gereksinim olduğunun hesaplandığını vurguladı. 
     Bu yıl Bakırköy'de de 22 okulun 25 binasının takviyesinin gerçekleşeceğini dile getiren Balıbey, Bakırköy Belediye Başkanlığı tarafından yapılan takviye çalışmaları sırasında bu okullarda okuyan öğrencilerin başka okullara dağıtılacağını ifade etti. 
     Bu arada, 3 yılda 80 bin depreme dayanıklı sıra da yaptıklarını ifade eden Balıbey, bir sıranın 25 ton yük taşıdığını, bu sıraların sahil şeridindeki ilçelerdeki okullara verildiğini anlattı. 
     
</TEXT>
</DOC>
