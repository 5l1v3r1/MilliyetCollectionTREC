<DOC>
<DOCNO> 182729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sontur15.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başka kadın isteyen arkadaşını öldürdü 
</HEADLINE>
<TEXT>

     Osman SAK BURSA, DHA 
     

BURSA'da getirdiği hayat kadınlarını beğenmeyip, kendisinden başka kadın isteyen İbrahim Eken'i 38 öldüren Sinan Arık 37 ile cinayette kendisine yardımcı olan 2 kadın ve olayı bildikleri halde jandarmaya haber vermeyen 2 kişi olmak üzere toplam 5 kişi tutuklandı. 
     Orhaneli İlçesi'nde kendisinden 25 gündür haber alınamazken, cesedi geçen hafta 12 metrelik kuyuda bulunan İbrahim Eken'in öldürülmesindeki sır perdesi kaldırıldı. İddiaya göre cinayet, büyük ve küçükbaş hayvan ticareti yapan İbrahim Eken'in, Sinan Arık'tan hayat kadını istemesi sonucu işlendi. Olay günü Sinan Arık'ın getirdiği Serpil Yiğit 24 ve Bulgaristanlı Nazife Ali'yi 34 yanına alan İbrahim Eken, arkadaşları Orhan Caylan 38 ve Ethem Yıldız 47 ile birlikte, kullandığı 16 Z 2292 plakalı otomobille, Yakuplar Köyü Karakiraz Mevkii'ndeki maden ocağına gitti. İbrahim Eken ve beraberindekiler, burada kadınlarla alkol alıp, alem yaptılar. 
     Gecenin ilerleyen saatlerinde Orhan Caylan ve Ethem Yıldız ilçeye dönerken, İbrahim Eken ise hayat kadınları ve Sinan Arık ile içki içmeye devam etti. Aşırı sarhoş olan İrahim Eken, Sinan Arık'a, getirdiği kadınların güzel olmadığını belirtip, kendisine daha güzel kadın bulmasını istedi. Bu teklifi kabul etmeyen Sinan Arık ile İbrahim Eken arasında önce tartışma, sonra da kavga çıktı. İbrahim Eken'i, kadınların yardımıyla etkisiz hale getiren Sinan Arık, daha sonra Eken'i tornavida ile öldürdü. Arık, cesedi Eken'in otomobiline koyup, boş bir arazideki kuyuya attı. 
     Öldürülen İbrahim Eken'in cesedinin çoban tarafından bulunmasından sonra soruşturma başlatan jandarma, önce Orhan Caylan ve Ethem Yıldız'ı, daha sonra da Sinan Arık ve iki kadını gözaltına aldı. Sorgulamalarında suçlarını itiraf eden sanıklar, dün adam öldürmek, cinayete yardımcı olmak ve cinayeti bildiği halde güvenlik güçlerine bilgi vermemek suçundan adliyeye çıkartıldılar. Sanıklar tutuklanarak cezaevine kondular. 

     
</TEXT>
</DOC>
