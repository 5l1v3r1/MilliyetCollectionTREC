<DOC>
<DOCNO> 174416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/yasam/yas02.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Genel cerraha yolu 75 yıllık yasa açıyor 
</HEADLINE>
<TEXT>

   'Tababet ve Şuabatı Sanatlarının Tarz İcrasına' dair 1928 tarihli kanundaki açık, her doktora 'yağ alma operasyonu yapma' izni veriyor 
      AYŞEGÜL AYDOĞAN İstanbul 
   
   Antalya'da Berna Şallı'nın, Genel Cerrah Dr. Edip Ilgaz'ın yaptığı yağ alma ameliyatının ardından rahatsızlanıp ikinci bir ameliyatta can vermesiyle başlayan tartışmanın temelinde, 75 yıllık bir yasa yatıyor. 
   Plastik cerrahlar, bu tür ameliyatları diğer doktorların yapmaması gerektiğini savunsa da, 1928 tarihli, 1219 sayılı 'Tababet ve Şuabatı Sanatlarının Tarz İcrasına Dair Kanun'un 3. maddesi, 'Cerrahi sağireye ait ameliyatı her tabip yapabilir' diyor. Bu yasadaki boşluk nedeniyle de her cerrah, yağ alma gibi estetik uzmanlarının alanına giren ameliyatları yapabiliyor. 
   
   'Yasaya göre suç değil' 
   İstanbul Tabip Odası Hekimlik Uygulamaları Bürosu'ndan Dr. Nedim Şendağ da, bu yasanın yarattığı boşluk ve kargaşa nedeniyle, genel cerrahın bu tür ameliyatları yapmasının suç olmadığını belirtiyor. 
   Dr. Şendağ, 75 yıllık bu yasaya göre 'büyük cerrahi işlemleri, cerrahi unvanına sahip kişilerin yapabileceğini' kaydederek, "Cerrahi unvanına sahip kişiler gözde, jinekolojide, kulak burun boğazda 'operatör' diye geçer. Genel cerrahlar da, ürologlar da plastik cerrahlar da hepsi operatördür" diyor. 
   
   Tarihi yasa ne diyor    1928 tarihli, 1219 sayılı 'Tababet ve Şuabatı Sanatlarının Tarz İcrasına Dair Kanun' şöyle "Tabip diplomasını ve fenni, cerrahi veya şuabatında ihtisas sahibi olduğuna dair işbu kanunun tarifleri dairesinde vesaiki lazımeyi haiz olmayan hiç bir kimse hiç bir ameliyei cerrahiye icra edemez. Cerrahi sağireye ait ameliyatı her tabip yapabilir. Sıhhiye ve Muaveneti İçtimaiye Vekaleti tarafından açılan ve idare edilen mekteplerden mezun küçük sıhhiye memurları ve işbu mekteplere muadil tedrisat yapan mekteplerden mezun olup şahadetnameleri Sıhhiye ve Muaveneti içtimaiye Vekaletince tasdik ve tescil edilenler talimatnamelerinde yazılı olanlara münhasır kalmak şartıyle küçük ameliyeleri yapabilirler." 
   
   Ozan Ceyhun, son hastaları oldu    N. KEMAL KILINÇ Antalya DHA 
   Avrupa Parlamentosu Sosyal Demokrat Parti Milletvekili Ozan Ceyhun, Antalya Belek'te kaza geçirdi. Ceyhun, tatil yaptığı Sirene Golf Otel'de sabah koşusu yaparken bir köprüye başını çarparak yaralandı. Ceyhun'un tedavisi, Berna Şallı'nın ölümüyle ruhsatsız olduğu anlaşılan Özel Anadolu Hastanesi'nde yapıldı. Hastane, Ceyhun'un tedavisinden birkaç saat sonra, İl Sağlık Müdürlüğü'nce, boşaltıldı. 
   Başında 15 santimlik yarık açılan Ceyhun'a müdahalede bulunan ise, Şallı'dan yağ alan, Hastane Başhekimi Dr. Edip Ilgaz'dı. Dr. Ilgaz'ın 'Durumu iyi' dediği, başına dikiş atılan Ceyhun ise, kazayı şöyle anlattı 
   "Almanya'da yaşayan Türklerin tatillerini Türkiye'de geçirmeleri yönünde kampanya başlatmıştık. Bu bağlamda birçok Türk ve yabancı milletvekili Türkiye'ye geldik. Ama sağlıklı kalmak isterken neredeyse öteki dünyaya gidiyordum. Her sabah koşu sırasında altından geçtiğim bir köprü vardı. Bu sefer başımı bir saniye önce kaldırmışım." 
   
   
</TEXT>
</DOC>
