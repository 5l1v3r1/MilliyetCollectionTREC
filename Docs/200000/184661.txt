<DOC>
<DOCNO> 184661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/dunya/adun.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Kürt devleti çıkarımıza aykırı 
</HEADLINE>
<TEXT>

   Irak'ın Amerikalı yöneticisi Bremer, Kürt devletine karşı çıkmalarının nedeninin Türkiye'nin itirazı değil, kendi çıkarları olduğunu söyledi 
      YASEMİN ÇONGAR Washington 

   
   Irak'taki geçiş sürecinin koordinasyonunu yürüten ABD'li sivil yetkili Paul Bremer, Irak'ta bir Kürt devleti kurulmasına karşı olduklarını söyledi. Bremer, bu tutumlarının nedenini ise, "Türkiye istemiyor diye değil, bizim kendi çıkarlarımıza uymadığı için Kürt devleti kurulmasını teşvik etmiyoruz" diye açıkladı. 
   
   'Türkiye'nin itirazı mı ' sorusu 
   Bremer bu açıklamasını, iki gün önce, Senato Dış İlişkiler Komitesi'ndeki Irak konulu oturumda, Cumhuriyetçi Partili Kansas Senatörü Sam Brownback'in bir sorusu üzerine yaptı. Brownback sorusunda, ABD'nin Kürt devletine karşı çıkmasının nedeninin "Türkiye'nin itirazları" olduğunu savunmuştu. 
   Brownback'in bu sözleri, Kongre'de Kürt gruplarına özel ilgi ve sempati duyan bazı üyelerin öteden beri üzerinde durduğu, "Kürt politikamızı şekillendiren Türkiye'nin tercihleri olmamalı" görüşüyle örtüşüyor. Bazı Kongre üyeleri, özellikle Irak Savaşı sırasında Türkiye'den göremedikleri desteğin, bölgedeki Kürt gruplardan geldiğini savunuyor ve ABD'nin bölge politikalarını, Kürt müttefikleriyle daha uyumlu halde götürmesi gerektiğini vurguluyorlar. 
   
   Irak dağılırsa kaos gelir 
   Ancak Bush yönetimi, "Kürt devleti" fikrine karşı çıkarken, Irak'ın toprak bütünlüğünün korunmaması halinde, bölgede büyük kaos yaşanacağı ve sadece Türkiye'yi değil, İran'ı ve bazı Arap ülkelerini de içine alacak şiddetli bir istikrarsızlığın baş göstereceği kaygısından yola çıkıyor. 
   
</TEXT>
</DOC>
