<DOC>
<DOCNO> 197717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/siyaset/siy01.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz polisine Bingöl izni yok 
</HEADLINE>
<TEXT>

   The Times'a göre, İngiliz polis teşkilatı Scotland Yard'ın, İngiliz hedeflerine yönelik saldırılarla ilgili Bingöl'de yapmak istediği araştırmaya izin verilmedi 
   Londra 

   
   İngiliz polis teşkilatı Scotland Yard'a mensup terör uzmanlarının İstanbul'daki saldırılarla ilgili olarak Bingöl'de inceleme yapmayı planladığı, ancak Türk yetkililerden henüz izin alamadığı öne sürüldü. 
   The Times gazetesinin haberine göre, İngiliz hedeflerine yönelik yeni bir saldırı planlanıp planlanmadığını ortaya çıkarmak isteyen Scotland Yard, İstanbul'daki saldırılarda rol alan teröristlerle ilgili araştırma için bu hafta Bingöl'e terör uzmanlarından oluşan bir ekip göndermeye karar verdi. İki ayrı sinagoga yapılan bombalı saldırılarda patlayıcı yüklü araçları kullandıkları tespit edilen teröristlerin hafta sonunda sessizce Bingöl'de toprağa verilmesinin dikkatleri buraya çevirdiğini öne süren gazete, "Üçüncü şüphelinin de Bingöl'den olduğu düşünülüyor. Böylece dördüncü ismin de bunları tanıdığına inanılıyor" dedi. 
   
   Sorguya katılmak istediler 
   Gazete, Türkiye'de terör örgütü Hizbullah'ın bir dönem organize olduğu kent olarak bilinen Bingöl'ün bu nedenle bir anda soruşturmanın merkezine taşındığını, Scotland Yard'ın da kente ekip gönderip İstanbul Başkonsolosluğu ve HSBC'ye yapılan saldırılarla ilgili ipucu arama kararına vardığını belirtti. 
   Gazete "Scotland Yard uzmanları ayrıca, Türk polisinin elinde tutuklu bulunan ve olayla ilgilerinden kuşkulanılan 18 sanığı sorgulamak istiyor" iddiasına da yer verdi. Bu kişilerden bir kısmının saldırılarda ölen teröristlerin ailelerinden olduğunu kaydeden gazete, böylece teröristlerin İngiliz hedeflerine karşı yeni bazı eylemler planlayıp planlamadıklarının anlaşılmasına çalışılacağını bildirdi. 
   The Times, saldırıların ardından Türk güvenlik güçlerinin Bingöl'e giriş çıkışları çok sıkı denetim altına aldıklarını, hatta gazetecilerin bile kente girişine izin vermediklerini belirterek her şeye rağmen Scotland Yard'ın Bingöl'e bir an evvel uzman göndermek istediğini yazdı. 
   Bu arada, Dışişleri Bakanı Abdullah Gül ise gazetecilerin sorusu üzerine, "Terörle mücadelede başka ülkelerle işbirliği söz konusu. Şimdilik oraya gidip bir sorgulama, araştırma yapmaları söz konusu değil" diye konuştu. 
   
   
</TEXT>
</DOC>
