<DOC>
<DOCNO> 187614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sontur27.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözaltında tecavüz iddiasında 405 asker hakkında dava... 
</HEADLINE>
<TEXT>

     Mardin'in Derik İlçesi'nde, 1993-94 yıllarında gözaltına alınan Ş.E'ye, karakolda işkence yapılarak, tecavüz edildiği iddiasıyla haklarında dava açılan 405 askerin yargılanmasına yarın Mardin 2. Ağır Ceza Mahkemesi'nde başlanacak. 
     İnsan Hakları Derneği İHD Genel Başkan Yardımcısı Avukat Reyhan Yalçındağ, ''Ş.E'ye tecavüz ve işkence'' davasının görülmesine, Mardin 2. Ağır Ceza Mahkemesi'nde yarın başlanacağını belirterek, İHD avukatları olarak duruşmaya katılacaklarını bildirdi. 
     Yalçındağ, kadınlara yönelik tüm şiddet olaylarında İHD avukatlarının duruşmalara taraf olarak katıldığını ifade ederek, şöyle dedi 
     ''Yarın görülecek Ş.E.'ye tecavüz duruşmasına da benimle birlikte İHD Şanlıurfa Şube Başkanı Avukat Gülay Koca, Diyarbakır İHD Şubesi yönetim kurulu üyeleri avukat Ayla Akat ve Aygül Demirtaş ile 'Gözaltında Tecavüz ve Tacize Karşı Hukuki Yardım Projesi'nin öncülerinden avukat Fatma Karakaş da katılacak.'' İddianamede, olay tarihinde Derik Çayönü ile Mazıdağı Gonarköy jandarma karakollarında görev yapan şahıslar hakkında TCK'nın 416, 417 ve 243. maddesinde uyarınca 15'er yıl hapis cezası isteniyor. 
     
     OLAYIN GEÇMİŞİ 
     Mardin'in Derik İlçesi'ne bağlı Çayköyü'nde oturan Ş.E., 1998 yılında Mardin Cumhuriyet Savcılığı'na yaptığı başvuruda, 1993-94 yıllarında Çayköyü ile Mazıdağı'na bağlı Konur Köyü'nde 3 kez gözaltına alındığını, gözaltındayken tecavüz ve işkenceye maruz kaldığını öne sürmüştü. Başsavcılık, başvuru dilekçesini olay yerini Mazıdağı olması nedeniyle Mazıdağ Cumhuriyet Başsavcılığı'na göndermiş ancak, başsavcılık, suç duyurusu ile ilgili takipsizlik kararı vermişti. 
     Daha sonra, avukatların itirazını değerlendiren Mazıdağı Ağır Ceza Mahkemesi, 10 Şubat 1999'da itirazı kabul ederek, dava açılmasına karar vermişti. 
     
</TEXT>
</DOC>
