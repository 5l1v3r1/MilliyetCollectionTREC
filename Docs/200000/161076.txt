<DOC>
<DOCNO> 161076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sontur12.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk dergiciliğinin duayeni Ercan Arıklı toprağa veriliyor 
</HEADLINE>
<TEXT>

     Gazete çıkışında bir halk otobüsünün çarpması sonucu dün hayatını kaybeden Türk dergiciliğinin duayeni, Vatan Dergi Grubu Yönetim Kurulu Başkanı ve Vatan Gazetesi Yayın Kurulu Üyesi Ercan Arıklı 63 , toprağa veriliyor. 
     Ercan Arıklı için ilk tören, Gayrettepe'deki Vatan Gazetesi önünde yapıldı. 
     Arıklı'nın çiçeklerle donatılmış fotoğrafının yer aldığı masanın çevresinde toplanan mesai arkadaşları ve sevenleri, saygı duruşunda bulundular. 
     Burada bir konuşma yapan Vatan Gazetesi Yönetim Kurulu Başkan Vekili Güngör Mengi, Ercan Arıklı için çalıştığı yerin kendisinin adeta mabedi olduğunu vurgulayarak, ''O lanetli geçit de, maalesef tam o mabedin karşısındaymış. Gerçekten yeri doldurulamayacak gazeteci, arkadaş, insandı. Mükemmel bir insandı'' dedi. 
     Ölümün hayatı bitirebileceğini, ancak o hayatın izlerini, sevgilerini silemeyeceğini kaydeden Mengi, ''Ercan'ın bıraktığı izler de onu seven arkadaşlarında gelişecek, büyüyecektir ve onun huzur içinde olmasını sağlayacaktır'' diye konuştu. 
     Zaman zaman gözyaşlarını tutamayan Mengi, bir gazetenin Arıklı için ''Dergilerin Efendisi'' yazdığını hatırlatarak, ''O hepimizin gönüllerinin efendisiydi'' ifadesini kullandı. 
     Törende daha sonra mesai arkadaşlarından Arıklı için ''helallik'' isteyen din görevlisi, dua okudu. 
     Törene, Ercan Arıklı'nın ailesi ve yakınlarının yanı sıra Milli Eğitim Bakanı Hüseyin Çelik, Vatan Gazetesi Yönetim Kurulu Başkanı Zafer Mutlu, gazetenin yazarlarından Zülfü Livaneli, Gülay Göktürk, gazeteci Uğur Dündar, İstanbul İl Milli Eğitim Müdürü Ömer Balıbey, Şişli Belediye Başkanı Mustafa Sarıgül, işadamları Sakıp Sabancı, Sedat Aloğlu, Türker İnanoğlu ve yazar Yaşar Kemal'in de aralarında bulunduğu çok sayıda vatandaş katıldı. 
     Törenin ardından Vatan Gazetesi binasındaki çalışma arkadaşları, Ercan Arıklı'yı, naaşının üzerine karanfiller atıp alkışlayarak uğurladı. 
     
</TEXT>
</DOC>
