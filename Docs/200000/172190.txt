<DOC>
<DOCNO> 172190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sontur14.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürküten rapor İstanbul'daki 20 köprü ve viyadük risk altında 
</HEADLINE>
<TEXT>

     İstanbul Büyükşehir Belediyesi Zemin ve Deprem İnceleme Müdürü Mahmut Baş, kentte olası büyük bir depremde yıkılma riski yüksek 20 köprü ve viyadük bulunduğunu kaydederek, ''Bunlar içinde en yüksek riski Haliç Köprüsü taşıyor'' dedi. 
     Mahmut Baş, Büyükşehir Belediyesi olarak olası büyük bir depremde İstanbul'da insanların enkaz altında kalmamasını sağlamanın yanı sıra, şehrin güvenliği, deprem sonrasında su, elektrik, doğalgaz ve en önemlisi ulaşım hizmetlerinin sağlıklı bir şekilde yürütülebilmesi için çalışmalar yaptıklarını söyledi. 
     Japonya Uluslararası İşbirliği Ajansı JICA ile ''Mikro Bölgeleme Dahil Afet Önleme, Azaltma Temel Planı'' çalışması kapsamında kentteki toplam 479 köprünün her olasılığa karşı incelendiğini anlatan Baş, ''Buna göre İstanbul'da, olası depremde yıkılma olasılığı yüksek 20 köprü ve viyadük var. Bunlardan ise 4'ü çok ağır hasar, 16'sı ağır hasar görecek. En yüksek riski de Haliç Köprüsü taşıyor. Diğer 4 köprü ve viyadükte ise düşük hasar bekleniyor'' diye konuştu. 
     İstanbul için 6.9, 7.4, 7.5 ve 7.7 gibi 4 farklı deprem senaryosu hazırladıklarını ifade eden Baş, şunları kaydetti 
     ''7.5-7.7 arasında bir deprem olursa, 50-60 bin civarında ağır hasarlı bina bekliyoruz. Su borularında 1400 noktada, doğalgaz hatlarında ise 11-13 noktada kırılma, 30 gaz servis kutusunda hasar, yaklaşık 16 yerde aynı anda yangın bekliyoruz.'' Mahmut Baş, kentteki binaların elden geçirilmesiyle insan kaybı ve yaralı sayısının çok aza indirgenebileceğini vurguladı. 
     Yapılan hesaplamalara göre, olası büyük bir depremde İstanbul'un 50 milyar dolar maddi kayba uğrayacağını, ölü ve yaralıların kaybının yanı sıra dolaylı kayıplarla bunun katlanacağını dile getiren Baş, ''10 milyar dolar harcayarak şehri 10 yılda depreme hazırlayabiliriz. Dolayısıyla 50 milyar dolar ile o kadar insanın hayatını da kurtarmış oluruz. Bir yatırıp 5 alacaksınız... Ayrıca inşaat sektörü büyük bir hareketliliğe girerek, işsizliğe de olumlu katkı sağlanacak'' dedi. 
     
     DÜNYA BANKASI'NDAN KREDİ 

     Zemin ve Deprem İnceleme Müdürü Mahmut Baş, Büyükşehir Belediyesi'nin kendi binalarını güçlendirdiğini, İSKİ'nin barajları gözden geçirdiğini ve İSKİ ile İGDAŞ'ın altyapı yatırımlarında çok az hasar beklediklerini anlatarak, ''Diğer kurumlar da bu işi hızlandırmalı. Okul, hastane, köprü gibi hayati öneme sahip bina ve yapılar başta olmak üzere, İstanbul'da risk taşıyan tüm binalar bir an önce elden geçirilmeli'' diye konuştu. 
     Belediye olarak kentteki riskli bazı binaların güçlendirilmesinde kullanılmak üzere Dünya Bankası ile 2 yıldır kredi görüşmelerinin sürdüğünü ve olumlu gelişmeler kaydedildiğini belirten Baş, ''Eğer başarılırsa, 2004'ün sonunda gelecek ve 300-400 milyon dolar civarında bir kredi söz konusu olacak'' dedi. 
     
</TEXT>
</DOC>
