<DOC>
<DOCNO> 184203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/ekonomi/eko05.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Reformda 'güvenlik' istisnası 
</HEADLINE>
<TEXT>

   Genelkurmay Başkanlığı ve MİT gibi kurumların yer almadığı kamu yönetimi reformu taslağından, belediyelere vergi koyma imtiyazı tanıyan madde de çıkarıldı 
   ANKARA Milliyet 
   
   Bakanlar Kurulu, Kamu yönetimi reformunun beş yılda hayata geçirilebileceği tespitinde bulundu. Bu süreçte devlet bünyesinde "karmaşıklık" yaşanacağını belirleyen Kurul, pembe tablo beklenmemesi vurgusunu yaptı. 
   Kamu yönetimi reform taslağının ele alındığı önceki günkü Bakanlar Kurulu toplantısında belediyelere, alt ve üst sınırlarını belirleyerek vergi koyma imtiyazı tanıyan madde metinden çıkarıldı. Ancak bu düzenleme yerel yönetimler yasasında yer alacak ve bunun için Anayasa değişikliğine gidilecek. Taslağı hazırlayan ekibin başında bulunan Başbakanlık Başmüşaviri Ömer Dinçer'in verdiği bilgiye göre, Kurul'da yeni bakanlıkların kurulması, mevcut bakanlıkların birleştirilmesi ve taşra teşkilatlarının durumu konularında netlik sağlanamadı. 
   Ayrıca Genelkurmay Başkanlığı ve MİT gibi "hassas kurumlar"la ilgili düzenlemeler de taslakta yer almadı ve bu kurumlar teşkilat yapıları itibarıyla istisna tutuldu. 
   Kurul'da hükümet'in reform taslağı için Jandarma Genel Komutanlığı ve Milli Savunma Bakanlığı'nda da görüş aldığı gündeme gelirken, Jandarmadan gelen görüşlerde devletin üniter yapısı ile ilgili herhangi bir kaygının dile getirilmediği belirtildi. MGK'dan ise taslak Bakanlar Kurulu'nda görüşülüp tasarı haline geldikten sonra görüş alınacak. 
   
   'Beş yıl sürer' 
   Bakanlar Kurulu'nda kamu yönetimi reformunun sadece yasayla gerçekleştirilemeyeceği, uzun dönemli bir stratejinin belirlenmesi gerektiği de vurgulandı. Bu çerçevede yasal düzenlemelerden sonra beş yıllık bir eylem stratejisinin belirlenmesi ve bunun gerekli şartların oluşması halinde 10 yıla kadar uzatılması öngörüldü. 
   Kamu yönetimi reformu bir süre daha Bakanlar Kurulu'nda değerlendirilecek ardından son taslak kitaplaştırılacak. Bütün toplum kesimlerinin görüş ve değerlendirmelerini almak üzere de "Yeniden Yapılandırma Formu" oluşturulacak. 
   
   
</TEXT>
</DOC>
