<DOC>
<DOCNO> 152005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/yasam/ayas.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın Palmiye'ye 'Uzak'la yaklaştık 
</HEADLINE>
<TEXT>

Nuri Bilge Ceylan'ın 'Uzak' adlı Altın Portakallı filmi, 21 yıl sonra Cannes Film Festivali'nde yarışmaya seçilen ilk Türk yapımı oldu 
     ALİN TAŞÇIYAN 

     56'ncı Cannes Film Festivali'nin dün düzenlenen basın toplantısında Türk yapımı "Uzak"ın Altın Palmiye için yarışacağı resmen açıklandı. Şerif Gören'in yönettiği Yılmaz Güney projesi "Yol"dan 21 yıl sonra ilk kez bir Türk yapımı Cannes'da yarışmaya seçildi. Festival, bu yıl 14 - 25 Mayıs tarihleri arasında düzenlenecek. "Uzak" şimdiden Türk sinemasının en önemli yönetmenlerinden biri olarak anılan Nuri Bilge Ceylan'ın üçüncü uzun metrajlı filmi. 
     
     Başarısı sürpriz değil 
     2002'de Antalya'da En İyi Film ve Yönetmen dahil dört Altın Portakal kazanan, Ankara Film Festivali'nde aynı başarıyı tekrarlayan "Uzak"ın bu başarısı sürpriz değil. 
     Ceylan'ın ilk filmi kısa metrajlı "Koza"da kendi kategorisinde Cannes Film Festivali'nde yarıştı. İlk uzun metrajlı filmi "Kasaba" Berlin Film Festivali'nin Forum bölümüne katılıp Caligari Ödülü'nü kazandıktan sonra pek çok dünya festivaline davet edildi. Bir başyapıt olan "Mayıs Sıkıntısı" ise Berlin Film Festivali'nde yarışmanın ve birçok önemli uluslararası festivalde ödül kazanmanın yanı sıra 1999 yılında Uluslararası Eleştirmenler Birliği tarafından Avrupa'nın En İyi Filmi seçildi. 
     "Uzak"ın başrol oyuncusu ve yönetmenin kuzeni Mehmet Emin Toprak ise Ankara Film Festivali'nde Jüri Özel Ödülü kazandığı gecenin sabahı geçirdiği trafik kazasında 28 yaşında hayatını kaybetti. 
     
     Rakipleri pek yaman 
     Cannes'da bu yıl ilk kez yarışacak altı yeni yönetmenden biri olan Nuri Bilge Ceylan'ın rakipleri de iddialı yapımlar... 
     "Uzak" dışında yarışmaya seçilen 19 filmin büyük çoğunluğu dünya sinemasının ustalarının imzalarını taşıyor. Aralarında Clint Eastwood, Lars Von Trier, Claude Miller, Bertrand Blier, Andre Techine, Raoul Ruiz, Hector Babenco, Pupi Avati gibi çok ünlü yönetmenler de var. 
     
Yazarımız Cannes jürisinde      Uluslararası Film Eleştirmenleri Birliği-FIPRESCI'nin Cannes Film Festivali'nde yarışma filmlerini değerlendirecek jürisinde, gazetemiz sinema yazarı Alin Taşçıyan da sağda görev yapacak. Taşçıyan, Çek film eleştirmeni Milan Vlajcic ve Hollandalı Hans Beerekamp ile birlikte FIPRESCI'nin ana yarışmayı değerlendiren jürisinde yer alacak. 
     

</TEXT>
</DOC>
