<DOC>
<DOCNO> 161270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sonspo21.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç büyükler güçbirliği yaptı 
</HEADLINE>
<TEXT>

     Türk sporunun temel taşları Fenerbahçe, Galatasaray ve Beşiktaş kulüpleri, gelecek sezon için basketbolda güçbirliği yaptı. 
     Özellikle bünyelerinde faaliyet gösteren amatör şubelerde maddi kaynak sıkıntısı çeken ''Üç büyükler'', imzaladıkları ticari güçbirliği protokolüyle, takımlarına gelir getirecek her anlaşmada ortak hareket etme kararı aldı. 
     Ezeli rakipler, protokol doğrultusunda 2003-2004 sezonu öncesi ilk ortak faaliyetini ise ''3 Büyükler Basketbol Okulları'' açma kararı ile gerçekleştirdi. 
     Müessese takımlarının ağırlığını koyduğu Türkiye Basketbol Ligi'nde mücadele edebilmenin tek yolunun bu şekilde hareket etmek olduğunu anladıklarını belirten Fenerbahçe Kulübü Basketbol Şube Sorumlusu Murat Aşık, bütün sponsorluk koşullarını birlikte pazarlayacaklarını söyledi. 
     Yapılan protokolle ilgili olarak kulüp başkanlarının gelecek günlerde bir araya gelebileceğini ifade eden Aşık, ''Bütün sponsorluk koşullarını 3 büyük kulüp olarak birlikte değerlendireceğiz. Satabileceğimiz her şeyi birlikte pazarlayacağız. Müessese takımlarıyla başa çıkabilmenin tek yolunun bu olduğuna inandık'' diye konuştu. 
     Aşık, yapılan protokolde bulunmamasına rağmen takımlara kaynak yaratacaksa maçları bile aynı salonda oynayabileceklerini sözlerine ekledi. 
     
</TEXT>
</DOC>
