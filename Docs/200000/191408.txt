<DOC>
<DOCNO> 191408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sonspo09.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli'den Manisa taraftarına sitem 
</HEADLINE>
<TEXT>

     İkinci Futbol Ligi A Kategorisi ekiplerinden Vestel Manisaspor'un teknik direktörü Mustafa Denizli, Büyükşehir Belediyesi Ankaraspor maçına taraftarların ilgi göstermemesinden yakındı. 
     Mustafa Denizli, son 2 haftada uğradıkları yenilgilerin takımın üzerinde baskı oluşturduğunu ve bu nedenle maçın kendileri açısından zor geçtiğini belirterek, karşılaşmanın ikinci yarısında istedikleri tempoyu yakalayarak 3 puanı kazandıklarını kaydetti. 
     Vestel Manisasporlu taraftarların karşılaşmaya ilgi göstermemelerine değinen Denizli, maçın erken saatte yapılması ve karşılaşmanın televizyonda naklen yayınlanması gibi mazeretlerin kabul edilemez olduğunu belirterek, şunları söyledi 
     ''Bir şehir sadece takımı ile şampiyon olmaz. Her şeyi ile şampiyon olur. Taraftarımız bize bu maçta yeterli desteği vermedi. Bundan sonraki maçlarda 50 kişi de gelse, 50 bin kişi de gelse yine şampiyon olacağız. Şampiyonluğu kafaya koyduk, ancak Manisa insanı bize bu konuda destek olmalıdır. Biz sahaya lider olarak çıktık ve lider olarak ayrıldık. Lider takımın taraftarını statta görmek istiyoruz.'' Kulüp Başkanı Cengiz Ergün ise karşılaşmada iyi bir futbol sergileyemediklerini belirterek, ''Zor da olsa kazanmasını bildik. Takımımızı kutluyorum'' dedi. 
     
</TEXT>
</DOC>
