<DOC>
<DOCNO> 161422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sondun06.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerleri, savaş suçları mahkemesinde yargılanamayacak 
</HEADLINE>
<TEXT>

     BM Güvenlik Konseyi, Amerikan askerlerinin uluslararası savaş suçları mahkemesinde yargılanmasını yasaklayan kararı uzatmaya hazırlanıyor. 
     Konseye yakın kaynaklar, Washington yönetiminin bu konudaki oylamanın 9 Haziran Pazartesi günü yapılmasını istediğini, ancak bazı ülkelerin direnmesi nedeniyle oylamanın bir süre ertelenebileceğini belirttiler. 
     Diplomatik kaynaklar, Amerikan askerlerini mahkemenin yetkisi dışında bırakan kararın ikinci kez konseyden geçebileceğini, ancak Irak savaşına karşı çıkan Fransa ve Almanya'nın bu kez çekimser kalabileceğini belirtiyorlar. 
     Konsey geçen yıl yapılan oylamada, Amerikan askerlerini uluslararası ceza mahkemesinde yargılanmaktan muaf tutan tasarıyı oybirliğiyle kabul etmişti. Bu kararın süresi 1 Temmuz'da sona eriyor. 
     Bush yönetimi, geçen yılki oylama öncesinde, Amerikan askerlerinin mahkeme yetkisi dışında bırakılmasını öngören tasarının kabul edilmemesi halinde, Bosna'dan başlayarak barış gücü operasyonlarını engelleyeceğini açıklamıştı. 
     Konsey üyelerinden Almanya ve Meksika'nın yanı sıra Ürdün ve Kanada gibi ülkeler, konseyin oylamadan önce açık bir toplantı yaparak ''söz konusu tasarının meşruiyetten uzak olduğu'' yolunda ABD'yi uyarmasını istiyorlar. 
     BM kararıyla oluşturulan uluslararası savaş suçları mahkemesi, soykırım, savaş suçu ve sistematik insan hakları ihlalleri gibi suçları işleyen özel kişileri yargılamak amacıyla kuruldu. 
     II. Dünya Savaşı'ndan sonra Nazi liderlerini yargılayan Nuremberg mahkemesini örnek alan mahkemeyle ilgili sözleşmeyi şimdiye kadar 90 ülke imzaladı. Mahkemenin bu yıl içinde Hollanda'nın Lahey kentinde faaliyete geçmesi bekleniyor. 
     
</TEXT>
</DOC>
