<DOC>
<DOCNO> 173430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/yasam/yas02.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldüren kavga kıskançlıktan 
</HEADLINE>
<TEXT>

   Avukatı, Marie Trintignant'ı ölüme götüren kavganın nedenini açıkladı Oyuncu, iki oğlu ve eski eşiyle tatile gidecekti. Rockçı sevgilisi karşı çıktı ve... 
      DIŞ HABERLER SERVİSİ 
   
   Fransız rock grubu Noir Desir'in solisti Bernard Cantat'ın, oyuncu sevgilisi Marie Trintignant'ı döverek öldürdüğü kavganın nedenleri açığa çıkıyor. Cantat'ın, eski kocasıyla tatil yapmayı planlayan sevgilisini çok kıskandığı ve ölümle sonuçlanan şiddetli kavganın ardında da bu nedenin yattığı öne sürüldü. 
   
   İki çocuğunun babası 
   Trintignant ailesinin avukatı Vytautas Sviderskis, İngiltere'de yayımlanan Sunday Telegraph gazetesine yaptığı açıklamada, rock şarkıcısı Bernard Cantat'in 39 , eski kocası yönetmen Samuel Benchetrit ile tatile gitme hazırlığındaki sevgilisine çok kızdığını anlattı. Avukata göre Cantat, sevgilisinin eski eşiyle telefonda konuşmasından bile hiç hoşlanmıyordu. Oysa ki Trintignant'ın 41 Benchetrit'le evliliğinden iki çocuğu vardı ve bu nedenle aralarındaki iletişim hiç kopmamıştı. Üstelik Trintignant, yönetmen olan eski eşinin son filminde, başrolde oynamıştı. 
   
   10 gün daha hapiste 
   Fransız oyuncu Trintignant, film çekimi için bulunduğu Litvanya'da sevgilisinden yediği şiddetli dayak nedeniyle geçen cuma hayatını kaybetmişti. Cantat, 14 Ağustos'a kadar Litvanya'da bir hapisanede tutulacak, daha sonra Fransa'ya iadesi gündeme gelecek. Cantat'ın cinayet suçlamasıyla yargılanabileceği belirtiliyor. 
   
   
</TEXT>
</DOC>
