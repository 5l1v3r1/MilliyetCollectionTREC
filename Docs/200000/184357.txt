<DOC>
<DOCNO> 184357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/soneko42.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındırlık Bakanı Ergezen Türkiye'nin en gözde bakanıyım 
</HEADLINE>
<TEXT>

     Bayındırlık ve İskan Bakanı Zeki Ergezen, devlet işleyişinde hemşericilik, bölgecilik, arkadaşçılığın bir tarafa bırakılması gerektiğini söyledi. 
     Ergezen, Ankara Sanayi Odasının Aylık Olağan Meclis toplantısında yaptığı konuşmada, bürokrasiye yönelik eleştirilerde bulundu. 
     ''O kadar bürokrasi engeli var ki'' diyen Bakan Ergezen, bürokratik engellerin açılışının birlikte yaşandığını, ancak bu tür alışkanlıkların kırılacağını söyledi. 
     Türkiye'de mevcut mühendislik ve müteahhitlik alışkanlığının kırılması gerektiğini de anlatan Bakan Ergezen, şöyle konuştu 
     ''Müteahhit, işinin başında olmalıdır. Şantiye şefinin ağzına bakarsınız. Telefonla siz alıştınız, hak edişleri düzenle, filan adamı yemeğe götür kafaya al, müdürle aran nasıl Kimin adamı, politikacıyı kafaya nasıl alırsınız bunlardan fayda yok, 25 yıl bayındırlık müdürlüğü yaptım. 12 yıldır milletvekilliği yapıyorum Parlamentonun en iyi yerinde çalıştım. Bugün de Türkiye'nin en gözde Bakanıyım. Ömrüm belki de yarın biter. Türkiye'de 24 saat süre çoktur. Ama bir gün dahi kalsanız, bu ilkeleri savunmak mecburiyetindesiniz.'' 
     
     FAZLA ÖDENEN 4.6 TRİLYON LİRA 
     Yolsuzlukla ilgili mücadele çalışmalarının da başarıyla sürdüğünü anlatan Ergezen, ''nasırlara bastıklarını'', alışkanlıkları kırmaya çalıştıklarını bildirdi. Ergezen, şunları söyledi 
     ''11 trilyonluk inşaat ödeneğinde fazla ödenen para 4.6 trilyon lira, adres vermiyoruz. 3 tane karayolları bölge müdürlüğünün alanında gereksiz 100 trilyonun üzerindeki ihaleyi iptal ettik. Biz nasırlara bastık. Alışkanlıkları kırmaya çalışıyoruz. Üzerimize gelmeyin diyorlar. Para milletin parasıdır. Yeşil kartlının parasını siyasetçinin gücünü, bürokratı kullanarak kendilerine lüks villalar yapma alışkanlığı terk edilmedir. Bakan benim adamım, genel müdür benim hemşehrim, il müdürünü ben tayin ettim. Yok arkadaş...Bunun kırılması hemşehricilik, bölgecilik, arkadaşçılık bir tarafa bırakılmadır.'' 
     
     ''İSRAF GENELGESİ İLE İSRAF ÖNLENMEZ'' 
     Kadere boyun eğdiğini ancak tedbirsizliğe boyun eğmediğini anlatan Bakan Ergezen, Türkiye'de öncelikle israfın önlenmesi gerektiğini söyledi. Ergezen şöyle konuştu 
     ''İsraf genelgesi yayınlamakla israf önlenmez. Telefonları kilitlemekle israf önlenmez. Devletin mevcut atıl durumda olan imkanları harekete geçirmekle israf önlenir. Türkiye Cumhuriyetinin yüz binlerce işçisi 2.7 milyar dolar mal olan ücretle Karayollarında, Devlet Su İşlerinde, Köy Hizmetlerinde yan gelip yatacaklar. Fakir fukaradan toplanan vergilerle bunların maaşları ödenecek, sağlık harcamaları ödenecek, bu insanlar yatacak. 
     Bizim müteahhitlerimiz, iş adamlarımız, politikacılarımız bekleyecekler yurtdışından kredi gelecek, o krediyle, yol yapılacak. Sağlık ocaklarının bile yurtdışından gelen kredilerle yapıldığını hepimiz biliriz.'' 
     
     ''BİN 600 KİLOMETRELİK YOL YAPTIK'' 
     Hükümetlerin çare yeri olduğunu, ağlama, şikayet yeri olmadığını ve millete 15 bin kilometre yol bölünmüş yapacakları sözü verdiklerini de hatırlatan Ergezen, 80 yılda 3 bin 859 kilometre bölünmüş yol yapılmasına karşılık kendilerinin 8 ayda bin 600 kilometre yol yaptıklarını söyledi. 
     Türkiye'nin her yerini şantiyeye çevirdiklerin ifade eden Ergezen, insanların ''bu makineler neredeydi'' diye sorduklarını belirtti. 
     Ergezen, Van'ın Bahçesaray ilçesinde kışın yolların 6 ay kapalı olduğunu hatırlatırken, bu ilçenin yolunun yapıldığını ve kışın en şiddetli zamanında bile insanların diğer illere gidebileceğini bildirdi. Ergezen, hükümete güvenilmesini isterken ''10 yılımızı da destekleyin, 5 yılla kalmıyor'' dedi. 
     İller Bankası'nın 2 yıldır zarar ettiğini, bu durumu düzelttiklerini, ayrıca şu ana kadar 11 bin konutun ihalesinin yapıldığını ya da yapılacağını anlatan Ergezen, şunları söyledi 
     ''Vatandaşın kira öder gibi ev sahibi olması gerektiğini inanıyoruz. İstanbul'un, Ankara'nın, İzmir'in varoşları hepimizi düşündürüyor. Bingöl'de 6 bin konut yapıyoruz. Şu anda Bingöl şantiyeye döndü. Şubat ayına kadar yetiştireceğiz. Ama hedefimiz bir milyon konut derken Türkiye'nin sıkıntılarını dikkate alarak söylüyorum.'' 
     
     ESENBOĞA YOLUNDAKİ GECEKONDULAR 
     Ankara Esenboğa yolundaki gece kondulara da değinen Ergezen, '' ''Yurtdışından gelen konuklar gecekonduların arasından giriyorlar. Çirkin görüntüler arasında giriyorlar. Gerekli kanun hazırlıkları yapılıyor. Dün çalışmalar tamamlandı, Meclise sunuyoruz. Ankara'nın o girişini Allahın izniyle dünyanın en güzel mekanı yapacağız. Binaları önce oradaki vatandaşlarımıza, kalanları da diğer vatandaşların hizmetine sunacağız'' dedi. 
     Türkiye'yi gecekondulardan kurtarmak istediklerini anlatan Bakan Ergezen, ''Toplu konutta kaynağımız çok, dünya kadar paramız var. Göreve geldiğimizde Toplu konut'ta 200 trilyon olan para 600 trilyonu geçti. İyi değerlendiriyor, iyi pazarlıyoruz, iyi satıyoruz, iyi faize yatırıyoruz adım adım takip ediyoruz'' şeklinde konuştu. 
     
     İHALE YASASI 
     Bu arada mevcut ihale yasasından dolayı ayrılan ödeneğin önemli bir kısmının kullanamadığını anlatan Ergezen, mevcut ihale yasasını yeterli görmediğini belirtirken, şunları kaydetti 
     ''Bu yasa yine yetersiz ama konuşmayacağım. Bekleyeceğim biraz millet ağlasın. Hani bu ihale yasası anlaşmaları önleyecekti, uygunsuz fiyatları önleyecekti Şanlıurfa'da 85 müteahhit anlaşmışlar. Biz dışardan geleni süsler takdim ederiz. IMF ve Dünya Bankası'ndan geldi ya bu yasa, eksiğini gediğini aramayız. Bu yasa öncekine göre biraz iyi ama yeterli değil.'' Ergezen, yapı denetim yasa taslağıyla sigorta sistemini getirdiklerini de kaydetti. 
     
</TEXT>
</DOC>
