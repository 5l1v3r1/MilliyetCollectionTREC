<DOC>
<DOCNO> 168053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/soneko35.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TİM Başkan Vekili Orakçıoğlu Borçları üreterek ödemek istiyoruz 
</HEADLINE>
<TEXT>

     Türkiye İhracatçılar Meclisi TİM Başkan Vekili Süleyman Orakçıoğlu, IMF heyetine programın gözden geçirilmesi taleplerini ilettiklerini bildirdi. 
     IMF heyetiyle yemekte biraraya gelen TİM yöneticileri, Rıza Moghadam başkanlığındaki heyete, yemekte bulunamayan Başkan Satıcı'nın mektubunu verdiler. 
     Orakçıoğlu yaptığı açıklamada, görüşmede ilk önce TİM Genel Sekreteri Emre Alkin'in bir prezantasyon yaptığını, daha sonra TİM Başkanı Oğuz Satıcı'nın yazdığı mektubun verildiğini söyledi. 
     Orakçıoğlu, sektör temsilcilerinin değerlendirmeler yaptıklarını, ihracatın yapısal sorunlarıyla ilgili görüş belirttiklerini kaydetti. 
     IMF'nin yeni Türkiye Masası Şefi Moghadam'ın dinlemeyi tercih ettiğini belirten Orakçıoğlu, ''Bize, sadece dinleyip birşeyler öğrenmeye çalışıyorum dedi'' diye konuştu. 
     Orakçıoğlu, toplantıda vurguladıkları bazı konular hakkında bilgi verirken, ihracatta kurla maliyet arasındaki farkın giderek büyüdüğünü ve değişiklik olmaması halinde olumsuz etkileneceklerini söylediklerini ifade etti. 
     Kriz döneminde uygulanmaya konulan programın gözden geçirilmesi gerektiğini aktardıklarını belirten Orakçıoğlu, değişen koşullarda üretimi daha fazla destekler biçimde IMF programının revize edilmesi gerektiğini dile getirdiklerini anlattı. 
     
     ''NET OLARAK SÖYLEDİĞİMİZ ÜRETİM UNUTULMASIN'' 
     Bir gazetecinin , mektupta dile getirildiği gibi maliyet ve kurlardaki olumsuz gelişmelerin ileride bir krize yol açıp açmayacağını sorması üzerine Orakçıoğlu , şunları kaydetti 
     ''Kriz habercisi olarak değerlendirmemek gerekir. Ama mevcut durumun rakamsal değerlendirmesini yapmak zorundayız. 6 aylık göstergelerde maliyetler, dolar ve Euro'daki kaybın rekabetimizi olumsuz etkilediği apaçık ortada.'' Orakçıoğlu, faiz dışı fazla konusunda yapılan çalışmalar ve izlenen stratejiler gibi döviz kuru politikası konusunda da ekonomide karar verici birimlerin konsensüs halinde çalışması gerektiğini söylediklerini bildirdi ve '' Net olarak söylediğimiz şey şu üretimin unutulmaması'' dedi. 
     Bir gazetecinin 2004 sonrasında IMF ile stand-by yapılıp yapılmaması tartışmalarına ilişkin değerlendirmesini sorması üzerine Orakçıoğlu, ''Biz borçları üreterek ödemek istiyoruz. Borçları borçla ödemek istemiyoruz. Bunun için üretim ve rekabet koşullarındaki olumsuzlukların giderilmesini istiyoruz'' yanıtını verdi. 
     
     POZİTİF ELEKTRİK ALDIK 
     Gazetecilerin Moghadam'ı önceki IMF şefine göre nasıl bulduğunu sorması üzerine Orakçıoğlu, ''Biraz daha içten, bunu hissedebiliyorsunuz. Pozitif elektrik aldık'' karşılığını verdi. 
     Yapısal reformların gündeme gelip gelmediğinin sorulması üzerine de Orakçıoğlu, siyasi konulara girmediklerini söyledi. 
     TİM Genel Sekreteri Emre Alkin de TİM, Merkez Bankası ve IMF üçlüsünün daha sıkı çalışması gerektiğini kaydetti. 
     Bir gazetecinin döviz kuruna müdahale önerisinde bulunup bulunmadıklarını sorması üzerine Alkin, ''Döviz kuru üzerinde direkt müdahale yok. Böyle birşey söylemedik'' dedi. 
     Alkin, Oğuz Satıcı tarafından kaleme alınan mektuba ilişkin olarak da ''Hazine olarak IMF'ye niyet mektubu veriyoruz. Bu da ihracatçının iyi niyet mektubu. Böyle değerlendiriyoruz'' dedi. 
     
     MÜSİAD'A İLK ZİYARET 
     IMF heyeti daha sonra MÜSİAD'ı ziyaret etti. 
     Derneğin Mecidiyeköy'deki merkezinde gerçekleşen ziyarette, IMF heyeti, MÜSİAD Genel Başkanı Ali Bayramoğlu, Genel Başkan Yardımcıları Ömer Bolat ve Erhan Erken ile ekonomi danışmanı Melikşah Utku'yla biraraya geldi. 
     Türkiye Masası Şefi Rıza Moghadam başkanlığındaki IMF heyeti, bu düzeyde MÜSİAD'ı ilk kez ziyaret ediyor. 
     
</TEXT>
</DOC>
