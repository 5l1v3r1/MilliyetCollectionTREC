<DOC>
<DOCNO> 156736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/guncel/gun05.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bir dal sigara için adam öldürmeyiz' 
</HEADLINE>
<TEXT>

     BÜLENT ÖZDEMİR İstanbul 

     Beyoğlu, Bakırköy, Kadıköy gibi kalabalık yerlerde görmeye alıştığımız tinerci çocuklar, Deniz SAT Yüzbaşı Zeki Şen'in Taksim'de bıçaklanarak öldürülmesinin ardından gözden uzak yerleri seçmeye başladı. Polis, tinerci çocukların barındığı bölgelere sık sık baskınlar yaparken, onlar ise ortalık yatışıncaya kadar saklanmayı tercih ediyor. İnönü Stadı'nın karşısındaki parkta bir grup tinerci çocuk dikkatimizi çekti. Bazıları tek bir yorganın altında birbirlerine sarılarak uyuyordu. Bazıları ise çoktan kalkmış, günün ilk ışıklarıyla ilk tiner seansını başlatmıştı. Yanlarına yaklaştığımızda önce tepki gösterip taş attılar. Ama bir süre sonra, konuşmaya ikna ettik. 
     
     'İŞKENCE YAPIYORLAR' 
     Hüseyin sekiz yıldır sokaklarda. Grubun da liderliğini yapıyor. En büyük hayali fotomodel ve manken olabilmek. Evine dönmeyi hiç düşünmüyor. Ailesinden bahsetmeyi de sevmiyor. Deniz SAT Yüzbaşı Şen'in öldürülmesinden sonra kamuoyunun tinercileri hedef almasına kızdığını belirten Hüseyin, "Her olaydan sonra polis peşimize düşüyor. Bu işi yapanları tanıyorum. Onlar tinerci değil hapçı. Bir tinerci gururu incitilmediği sürece kimseye saldırmaz. Hiçbir arkadaşım 'sigara vermedi' diye birini öldürmez" diyor. Hüseyin, tinerci çocukların ıslah edilmesi için yürütülen çalışmaları da eleştiriyor. Polisin yakaladığı çocukları Sosyal Hizmetler'e bağlı koruma istasyonlarına teslim ettiğini, ancak buralarda şiddete maruz kaldıklarını öne süren Hüseyin, 
     "İşkence görüyoruz. Kimse istasyonlarda kalmak istemiyor. Karnımızı doyurarak, giysi vererek bize yardımcı olamazlar" diyor. Celil ise bir fotoğraf tutkunu. Bir büfe sahibinin hediye ettiği fotoğraf makinesi kırıldıktan sonra yenisini alamamış. Doğaya olan sevgisi yüzünden evden kaçtığını söylüyor. "Bir de üvey babamdan" diye ekliyor. Soner de sıkı bir Beşiktaşlı. İnönü Stadı'nın karşısında uyumaktan da son derece hoşnut "Hayatımda üç şey olsun yeter. Tinerim, yemek param, Beşiktaş." 
     

</TEXT>
</DOC>
