<DOC>
<DOCNO> 157991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sondun14.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı askerler "Maaşlar ödenmezse silaha sarılırız" 
</HEADLINE>
<TEXT>

     Iraklı askerler, maaşlarının ödenmemesi durumunda Amerikan ve İngiliz güçlerine karşı silaha sarılma uyarısında bulundu. 
     Bağdat'ta başkanlık sarayı önünde gösteri yapan yaklaşık 300 Iraklı askerden biri olan Astsubay Cesim Abbas, ''Irak radyosu dün, askerlerin aylıklarının bugün ödeneceğini bildirdi. Ancak bunlar boş sözler. Amerikalılar sadece güç kullanmaktan anlar. Sonsuza kadar bekleyemeyiz. Maaşlarımız ödenmezse karşılığını veririz'' dedi. 
     Abbas, cumhuriyet muhafızları gibi özel birlikleri hatırlatarak, ''Eğer Saddam Hüseyin Irak ordusunun her birimine eşit davransaydı Amerikalılar hiçbir zaman sınırlarımızdan içeri giremezdi'' diye konuştu. 
     Hazım adlı bir Albay da, ''Askerler silahlarını saklıyorlar, Amerikalılar hoş olmayan sürprizlerle karşılaşabilir. Eğer maaşlarımız ödenmezse milis olarak onların karşısına çıkarız'' dedi. 
     Albay Hazım, ''maaşların Amerikan hazinesinden değil, dondurulmuş Irak fonlarından ve Saddam Hüseyin'in saraylarında bulunan paralardan ödeneceğini, bu yüzden aylıklarının ödenmemesinin söz konusu olamayacağını'' vurguladı. 
     Gösteriye katılan bir diğer asker de kızgın bir ifadeyle, Filistin'deki İntifada'yı hatırlatarak '' ABD Başkanı George Bush Saddam Hüseyin'den daha kötü. Hepimiz silahlara sarılmaya hazırız. Ortam Filistin'den de kötü olacak'' dedi. 
     Bu arada, General Talib Yahya Coda, 2125 savaş malulünün 2 aydan beri aylıklarını alamadığını açıkladı. 
     Savaş öncesi Saddam Hüseyin'in düzenli ordusu yaklaşık 380 bin askerden oluşuyordu. 
     
</TEXT>
</DOC>
