<DOC>
<DOCNO> 171532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/spor/ykoksaldi.html </URL>
<DATE> 2003/07/25/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Futbol direniyor 
</HEADLINE>
<TEXT>

   
   Almanya Ligi'nin Beckenbauer hanedanlığının oyun odasına dönmesi ve kazananın hep ev sahibi Bayern Münih olması yeterince sıkıcıydı. Geçen sezon 16 puan farklı şampiyonluk, hakimiyeti iyice resmileştirdi. Son 11 yılın 7'sinde kazanana son hafta karar verilmesine rağmen futbol tadı hep düştü. Bayern'e kafa tutmaya çalışan takım ismi sürekli değişti ama sonuç en zengin, en Şampiyonlar Ligi'ne dönük, en parlak futbolcuları bünyesine katan Bayern'di. 
   Yetenek ve koşulları, çalışma ve disiplinle maksimum performansa çıkaran bu ülkenin kaynakları şimdilik kuru. Düz, bitkin, yaratıcı olmayan ve bir yığın sıkıcı 90 dakikanın yaşandığı sezonlara rağmen 2002 Dünya Kupası'nda finale çıkmış, 90'da kazanmış, 96'da Avrupa Şampiyonu olmuş bir kültür. Çelişkilerin ve fark görme umudunun verdiği cezbediciliği var. Bu hevesle Almanya Lig Kupası maçlarının karşısına oturduk. Beklentiler Bayern'in nadiren kupa finalini göremeyişine şahit olmaktan, Balakov'suz dengesini bulmaya çalışan ve 21.5 yaş ortalamalı forvete sahip Stuttgart'ı izlemekten öteye gitmedi. Bordeaux'lu eski yıldızları ya da Figo'lu UNICEF maçını izlemek bile daha kan kaynatıcı idi. 
   Bordeaux'da Zidane'ın stadı ayağa kaldırışının tek sebebi, onun takıma veya Fransa'ya verdiği hizmetler değil. O tekniği zekanın kontrolüne verip, fiziki hakimiyete boyun eğdirmeden bizlerle paylaşıyor. Rai'yi, Papin'i, Leonardo'yu, hiç hazzetmediğim Dugarry'i görmek bile heyecanlandırdı. Laslandes - Zidane - Dugarry - Laslandes çemberiyle kaydedilen gol istenildiği kadar şablona dökülsün. Zidane'sız pratiği asla yapılamaz. 
   Figo'nun organize ettiği maçta ise ne Formula 1 rekortmeni Schumacher, ne ünlü futbolcuların varlığı süprizdi. Hiçbiri eski Real Madrid hocası Bosque ile yeni hoca Queiroz'un yan yana kulübede oturuşları kadar ilgi çekici olamadı. Sahada keyif ve yardım için futbol oynayan 30 küsur kişi, kenarda nahoşlukları hiçe sayan iki teknik adam... Spikerlerin de dediği gibi "Bu futbol". 
   Kendisi de bir açıdan mekanikliğin ve paranın parçası olan UEFA, "Gençler futbolun romantik ruhunu kaybetmesin, sokaklardaki yaratıcılık ve arzu asla mekanikliğe yenik düşmesin" diyor. Zidane Madrid tercihini anlatırken, "futboldan keyif almayı unutuyordum" diyor. Güzel futbol çekici kılıyor, bunun için çabalayan nadir takımlardan M. United, Barcelona, R. Madrid en heyecan verici futbolculara inanılmazı sunabiliyor. Maddi dengeleri yıkıyorlar ama keyifli futbol için onlar çaba sarfediyor. Umarım bu klasmandaki D'alessandro da gri Almanya liginin mücevheri olur. 
   
   
</TEXT>
</DOC>
