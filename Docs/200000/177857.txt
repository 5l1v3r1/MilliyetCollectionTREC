<DOC>
<DOCNO> 177857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sontur05.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk kadınları "osteoporoz" riski altında... 
</HEADLINE>
<TEXT>

     Özellikle kadınlarda menopozdan sonra kadınlık hormonunun azalması nedeniyle görülen osteoporoz kemik erimesi , Türk kadınlarını tehdit ediyor. Uzmanlara göre, Türk kadınları osteoporoz risk faktörlerinden birkaçını birarada taşıyor. 
     Yüksek doğurganlık hızı, az bedensel aktivite, kalsiyumdan fakir beslenme alışkanlığı, sigara ve kahve tüketiminin yaygınlığı, D vitamini eksikliği, Türk kadınları arasında sık rastlanan risk faktörlerinden sayılıyor. 
     Hacettepe Üniversitesi Tıp Fakültesi'nce hazırlanan ''Toplum Hekimliği Bülteni''nde, osteoporoz hakkında bilgilere yer verildi. 
     Belirgin kemik kaybı oluşmadan teşhis edilebilirse önlenebilir bir hastalık olan osteoporozun, günümüzde etkin tedavisi ve korunma yolları bulunduğu vurgulanan bültende, riskler belirlenip, risk etkenleri kontrol altına alınırsa, osteporoza bağlı gelişebilecek sakatlıkların engellenebildiği belirtiliyor. 
     
     TÜRKİYE'DE ÖNEMLİ BİR HALK SAĞLIĞI SORUNU 
     Bültende yer alan bilgilere göre, Asya kökenli beyaz ırktan olan Türk kadınları, osteoporoz risk faktörlerinden birkaçını birarada taşıyor. 
     Türk kadınlarında görülen yüksek doğurganlık hızı, az bedensel aktivite, kalsiyumdan fakir beslenme alışkanlığı, sigara ve kahve tüketiminin yaygınlığı, vitamin D eksikliği sık rastlanılan risk faktörlerinden sayılıyor. 
     Osteoporozun, erken tanısı ve koruyucu tedavisi mümkün, kırık ve kırığa bağlı önemli komplikasyonları olan yaygın bir hastalık olması ve Türk kadınlarının birçok risk faktörünü beraber taşımaları nedeniyle Türkiye'de önemli bir halk sağlığı sorunu olduğu düşünülüyor. 
     Ayrıca Dünya Sağlık Örgütü WHO , dünyadaki 50 yaş üzeri menopoz dönemindeki kadınların yüzde 30'unun osteporoz tanımı içine girdiğini ve oluşabilecek kırıklar için çok belirgin artmış risk taşıdıklarını belirtiyor. WHO'ya göre, 50 yaşını geçmiş her 3 kadından ve her 8 erkekten 1'inde osteoporoz görülüyor. 
     
     ÖNERİLER 
     Bültende yer alan bilgilere göre, toplumu osteoporozdan korumada temel strateji, düşük kemik kütlesi ile ilgili risk faktörlerinin nedenlerini azaltmak, bu esnada tüm toplumda kemik kütlesini artırmak. 
     Osteoporoza karşı şunlar öneriliyor 
     ''Aşırı alkol tüketiminden kaçınılmalı, sigara minör bir risk faktörü olmasına rağmen bırakılması önerilmelidir. 
     Menopoz öncesi sigara içmeyi bırakan kadınlarda kırık riski yüzde 25 azalıyor. 
     Düşme riskini artıran hastalıklar tedavi edilmelidir. 
     Fiziksel aktivite düzeyinin artırılması ve beslenme önerileri diğer yaşam tarzı değişikliklerini kapsar. Düzenli yapılan egzersiz kalça kırığı riskini yüzde 50 azaltır. 
     Özellikle yürüyüş gibi ağırlık verilerek yapılan egzersizler desteklenmeli ve bu koruyucu önlemler tüm topluma genellenmeli.'' 
     
</TEXT>
</DOC>
