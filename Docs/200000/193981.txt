<DOC>
<DOCNO> 193981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sondun25.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Lenin'e yeni kostüm... 
</HEADLINE>
<TEXT>

     Sovyet devriminin babası Lenin'in naaşına yeni elbise giydirilecek. 
     Ria-Novosti ajansına göre, mumya uzmanı Yuri Denissov, Lenin'in mumyalaştırılmış cenazesi üzerinde 10 kasımda başlayacak çalışmaların 29 aralıkta tamamlanacağını, bunu müteakiben naaşa yeni elbise giydirileceğini bildirdi. 
     Lenin'in naaşı, 1924'ten beri Moskova'daki Kızıl Meydan'da bulunan anıtkabirde yatıyor. 
     Naaşın üzerinde ilkin askeri üniforma bulunuyordu. Üniforma, İkinci Dünya Savaşı'nın arifesinde ''daha az militarist'' sivil kostümle değiştirilmişti. 
     Lenin'in elbiseleri son 30 yılda onuncu kez değiştirilmiş olacak. Beyaz benekli kravatı ise üç yılda bir değiştiriliyor. 
     SSCB dağıldıktan sonra, Rus yetkilileri anıtkabrin kapatılarak Lenin'in naaşının gömülmesini istemişler, ancak komünistler ve parlamento buna karşı çıkmıştı. 
     Zaman zaman yapılan kamuoyu nabız yoklamaları, Rusların Lenin'i hala sevdiğini gösteriyor. 
     
</TEXT>
</DOC>
