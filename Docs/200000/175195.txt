<DOC>
<DOCNO> 175195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sondun02.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta asayiş ve onarımın faturası 600 milyar dolar... 
</HEADLINE>
<TEXT>

     Irak'ın onarılması ve ülkede asayişin sağlanmasının savaştan çok daha pahalıya malolacağı ve faturanın 600 milyar dolara kadar yükselebileceği bildirildi. 
     Başkan Bush'un Irak özel temsilcisi Paul Bremer geçen ay Irak'ın onarılmasının 100 milyar dolara malolacağını ve 3 yıl süreceğini açıklamıştı. Bremer, Irak'ın elektrik şebekesinin 13, su şebekesinin ise 16 milyar dolara onarılabileceğini öne sürmüştü. 
     İnternet siteleri ve NBC gibi Amerikan televizyonları Beyaz Saray yetkililerinin, çok fazla bilinmeyen olduğu gerekçesiyle maliyet hesabı yapmaktan kaçındıklarını belirtirlerken, özel kaynaklar maliyetin 600 milyar doları bulacağını savunuyorlar. 
     
     KAYIP IRAKLILAR 
     Öte yandan, Amerikan Newsweek dergisi, Saddam'ın devrilmesinden bu yana 8 bin Iraklının kaybolduğunu bildirdi. Rakam, Uluslararası Kızılhaç Teşkilatı tarafından belirlendi. 
     Kayıpların 5 bin kadarının Amerikalılar tarafından tutuklandıkları ve avukatları, hatta aileleriyle bile görüştürülmedikleri ifade ediliyor. Derginin haberine göre aileleri tarafından da aranan bu kişilerden bazılarının Iraklılar tarafından öldürüldüklerine inanılıyor. 
     Irak'taki hapishanelerin büyük kısmının savaş sırasında yıkılmış olduğunu kaydeden Newsweek, tutukluların depo, antrepo ya da etrafı dikenli tellerle çevrili açık hava kamplarında tutulduklarını yazdı. Habere göre, ''ilkel koşullarda yaşam savaşı veren tutukluların durumu Uluslararası Af Örgütü tarafından zalimce, gayri insani ve küçük düşürücü'' olarak nitelendi. 
     Bu arada, Amerikan ordusu inzibat amiri Gen. Janis Karpinski, ''yaklaşık 5 bin tutukludan sadece 500 kadarının savaş esiri kapsamına girdiğini'' söyledi. 
     Öte yandan, Pentagon kaynakları ABD'nin Irak, Afganistan ve dünyanın diğer kesimlerinde yürüttüğü terörle savaşın gelecek yılki faturasının 59 milyar doları bulacağını ifade ettiler. 
     
</TEXT>
</DOC>
