<DOC>
<DOCNO> 177824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sondun26.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de iki siyasi parti birleşerek yeni bir parti kurdu 
</HEADLINE>
<TEXT>

     KKTC'de Aralık ayında yapılacak genel seçimlere yönelik ittifak arayışları çerçevesinde birleşme kararı alan Cumhuriyet Meclisi'nde 3 sandalyeyle temsil edilen Yenilikçi Atılım Partisi YAP ile meclis dışı partilerden Ulusal Diriliş Partisi UDP , ''Adalet ve Barış Partisi'' ABP adı altında birleşti. 
     Yakın Doğu Üniversitesi Atatürk Kültür ve Kongre Merkezi'nde yapılan kongrede, yeni kurulan partinin başkanlığına YAP Genel Başkanı Ertuğrul Hasipoğlu getirildi. 
     Hasipoğlu, kongrede yaptığı konuşmada, yeni kurulan ABP'de başkanlık süresini iki seçim dönemiyle sınırladıklarını belirterek, koltuk değil hizmet yarışı yapacaklarını, partide delege sistemi olmayacağını ve her üyenin seçme ve seçilme hakkı bulunacağını anlattı. 
     İktidar partilerini ''halkı Rum'a muhtaç etmekle'' suçlayan Hasipoğlu, görevinden istifa etmeden yeni bir siyasi parti kuran KKTC Ticaret Odası yetkililerini de eleştirdi. 
     Hasipoğlu, BM Genel Sekreteri Kofi Annan'ın Kıbrıs barış planına ilişkin olarak da ''ne teslimiyetçi ne de retçi'' olduklarını kaydetti ve iki halkın da yan yana yaşamayı içlerine sindirmeleri gerektiğini söyledi. 
     
</TEXT>
</DOC>
