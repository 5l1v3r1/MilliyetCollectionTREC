<DOC>
<DOCNO> 154415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sondun15.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollywood'un ''kusurlu'' yüzleri 
</HEADLINE>
<TEXT>

     Sinema ve müzik dünyasının imrenilerek bakılan ünlülerinin yara ve yanık izi, et beni, sivilce, cilt yanığı, güneş çili gibi kusurlarla boğuştuğu ortaya çıktı. 
     Internetteki ''skinema'' sitesi, ünlülerin gün ışığında görüldüğünde çevrelerini şaşırttıklarını ortaya koydu. 
     ''Bridget Jones'' ve ''Chicago'' filmlerinin yıldızı Renee Zellweger, her zaman yüzünde yoğun makyajla görüntüleniyor. Yüzünde sivilce izi, leke ve güneş çilleri bulunan yıldızın bu yüzden ağır makyaj yaptığı belirtildi. 
     Güzel model Liz Hurley de makyajın imdadına yetiştiği ünlülerden. Makyaj ve kusurları örten ''akıllı ışıkla'' objektiflerin karşısına geçen Hurley'nin yanaklarında sivilce izleri var. 
     Sinemanın güzel yıldızı Catherine Zeta-Jones'un ise cilt kusuru bir değil binbir tane. Küçükken soluk borusundan geçirdiği operasyon nedeniyle boynunda iz kalan Zeta-Jones, bu belirgin izi yıllarca kolyeyle kapattı. Sonunda bıçak altına yatan oyuncunun yara izi, şimdi o kadar belirgin olmasa da gün ışığında rahatlıkla görülüyor. Yıldızın ayrıca cildinde güneş çilleri, sivilce izleri ve kocaman bir doğum lekesi de bulunuyor. 
     
     X-MEN FİLMİNİN KADROSU YANLIŞ SEÇİLMİŞ 

     Müzik dünyasının iki yakışıklısı Ricky Martin ve Enrique Iglesias ile oyuncu Brad Pitt'in gün ışığındaki hallerine bakıldığında, yeni vizyona giren ''X-Men'' filminin kadrosunun yanlış seçildiği görülüyor. 
     Ciltlerine tıpkı kadın yıldızlar gibi makyaj yapılan üç ünlü, gün ışığında bu filmin makyajla korkunçlaştırılan karakterlerini andırıyor. Ricky Martin'in cildinde derin sivilce izleri, Iglesias'ın yüzünde sayısız et beni ve ben bulunuyor. Genç kızların sevgilisi Brad Pitt'in yüzündeki pekçok sivilceye bakılırsa eşi Jennifer Aniston'ın onu sabahları makyajsız görünce rahatsız olması da işten bile değil 
     ''Temel İçgüdü'' filmiyle sinema dünyasında efsaneye dönüşen Sharon Stone'un kusuru da boynundaki yara izi. Küçükken attan düşen yıldız, yıllardır bu izi taşıyor. 
     
     LOPEZ'İN YÜZÜ DELİK DEŞİK 

     Oyuncu, aktris, dansçı, modacı gibi pekçok unvana sahip olan Jennifer Lopez'in cildi de kusurlu... 
     Pekçok kişinin görmediği ise Lopez'in makyajsız yüzü. Gün ışığında objektiflere yakalanan Lopez, yüzünde ergenlikten kalma sivilce izlerine sahip. Lopez gibi yüzünde sivilce izleri olan diğer ünlüler ise David Boreanaz, Demi Moore, Leonardo DiCaprio, Jennifer Love Hewitt... 
     Ünlü yıldız Sandra Bullock'ın ise yılların ''ihanetine uğrayarak'' göz çevrelerinin kırıştığı görülürken, genç aktörler DiCaprio ve Matt Damon da aynı dertten muzdarip. Onların sorununun nedeni ise güneşte saatlerce kalmaları. 
     
</TEXT>
</DOC>
