<DOC>
<DOCNO> 190500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sonspo32.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Nouma Denizli'ye geliyor mu Giray Bulak ne dedi 
</HEADLINE>
<TEXT>

     Denizlispor Teknik Direktörü Giray Bulak, Pascal Nouma'nın transferine sıcak bakmadığını ifade ederek, ''Pascal Nouma, takımdaki dengeleri bozar'' dedi. 
     Giray Bulak, düzenlediği basın toplantısında, yönetim kurulu üyesi Kadir Seyrek'in ''Pascal Nouma ile anlaştım'' biçimindeki açıklamalarını değerlendirdi. 
     Yeşil-siyahlıların oynadığı futbol ve topladığı puanlarla değil de Pascal Nouma ile gündeme geldiğine dikkati çeken Bulak, şöyle konuştu 
     ''Bu iş biraz vizyon ve misyon işi. Pascal olayında çıkış noktasıyla bugünkü gelinen nokta farklı. Oynadığı futbol ve topladığı puanlarla medyanın gündemine giremeyen Denizlispor, Nouma ile gündemde. Daha fazla konuşup, oyuncularımın kafasını karıştırmamak lazım. Pascal Nouma, takımdaki dengeleri bozar. Ben, çalışacağım futbolcunun karakterli olmasına, kalitesine ve uyumuna bakarım.'' Bulak, Elazığspor ile deplasmanda yapacakları karşılaşmada da 3 puanı hedeflediklerini belirterek, şunları söyledi 
     ''Çok pozisyon yakalamamıza rağmen kapanan takımlara karşı gol atmakta zorlanıyoruz. Tipik bir deplasman takımı özelliğimiz var. Bu özelliğimizi Elazığspor karşısında değerlendirip kazanmak istiyoruz.'' 
     
</TEXT>
</DOC>
