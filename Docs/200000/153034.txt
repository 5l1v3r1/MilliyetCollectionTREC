<DOC>
<DOCNO> 153034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo17.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor yaralı ve üzgün... 
</HEADLINE>
<TEXT>

     İkinci Lig A Kategorisi lideri Konyaspor'da, Sivasspor ile berabere kalmanın üzüntüsü yaşanıyor. 
     Teknik direktör Hüsnü Özkara, zirve mücadelesi açısından son derece önemli olan Sivasspor maçına çok iyi başladıklarını ve ilk dakikalarda gol bulduklarını söyledi. 
     Maçta iki kez öne geçmelerine karşın galibiyeti koruyamadıklarını belirten Özkara, yakalanan pozizyonları değerlendiremedikleri için mutlak 3 puan parolası ile çıktıkları maçta 1 puana razı olduklarını bildirdi. 
     Akçaabat Sebatspor'un berabere kalmasından sonra önemli bir avantaj yakaladıklarını vurgulayan Özkara, ''Berabere kalarak bu avantajı kaçırdık. Galip gelebilsek herşey çok daha kolay olacaktı. Kendi sahamızdan 3 puan çıkaramamamız moralimizi bozdu'' dedi. 
     Halen lider olduklarını ve lig sonuna kadar zirveyi bırakmaya niyetleri olmadığını ifade eden Özkara, ''Şampiyonluk yarışında puan kayıpları olabilir. Bundan sonraki maçlar oldukça zor geçecek. Ancak, oturmuş ve kalitesini ortaya koymuş ekip olarak Birinci Süper Lig hedefine ulaşacağız'' diye konuştu. 
     





</TEXT>
</DOC>
