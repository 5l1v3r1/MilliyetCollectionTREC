<DOC>
<DOCNO> 189201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/spor/spo09.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sansınız bol olsun 
</HEADLINE>
<TEXT>

   UEFA Kupası'nda ilk kez tur sevinci yaşayan Gençlerbirliği ile Gaziantepspor'un ikinci turdaki rakipleri bugün belli olacak. İsviçre'nin Nyon kentindeki kura çekimi saat 13.00'te başlayacak 
   
   Seribaşları bekliyor 
   DEPLASMANDA yaptıkları maçlardan golsüz berabere ayrılan ve UEFA Kupası'nda ikinci tura adını yazdıran Gençlerbirliği ile Gaziantepspor'un rakipleri bugün çekilecek kuranın ardından ortaya çıkacak. İsviçre'nin Nyon kentinde saat 13.00'te başlayacak kura çekimine Avrupa'daki puanları nedeniyle temsilcilerimiz seri başı olarak giremeyecek. İki ekibimiz bu nedenle kurada seribaşı olan takımlarla eşleşecek. 
   
   Schalke zorlandı 
   UEFA Kupasında 1. tur rövanş maçları dün gece oynanan dört karşılaşma ile sona erdi. Hamit Altıntop'un forma giymediği maçta Schalke deplasmanda 0 - 0 berabere kaldığı Hırvatistan temsilcisi Kamen'i kendi sahasında Hanke'nin 76'daki golüyle zor da olsa 1 - 0 mağlup ederek bir üst tura geçti. Kupada diğer sonuçlar şöyle Viktoria Zizkov Çek -BRONDBY Dan 0-1 0 - 1, TEPLİCE Çek -Kaiserslautern Alm 2-1 1 - 0, Karnten Aus - FEYENOORD Hol 1-2 0 - 1. 
   
   İNGİLİZ BASINI    Gururun eseri 
   İNGİLİZ basını, Blackburn Rovers'ın Gençlerbirliği ile evinde berabere kalarak, UEFA'ya veda ettiği maça geniş yer verdi. The Independent, "Aslında ilk maçtakı hatayı tamir etmek için ellerine çok fazla şans geçti. Ama onlar fileler yerine, stadyum çevresindeki tabelaları dövmeyi tercih ettiler" görüşüne yer verdi. 
   THE Daily Telegraph ile The Times da, takımın kaderini ters çevirmekte yine başarısız kaldığını duyuran başlıklar kullandı. The Guardian, Türk gururunun İngiliz ekibini yerle bir ettiğini bildirdiği bir başlıkla yayınladığı haberinde, "Çok az İngiliz kulübü UEFA kupasında Blackburn kadar kötü olmuştur" yorumunu kullandı. 
   
   İSVİÇRE BASINI    Basel ipten döndü 
   BASEL'İN, sahasında Malatyaspor karşısında ecel terleri dökmesi İsviçre basınında manşetleri süsledi. Temsilcimizin mücadelesine hayran kalan gazeteler, "Turu da az daha geçiyorlardı" ifadesini kullandılar. İsviçre'de üst üste 13 maç kazanarak, lig tarihine geçen Basel'in serisine Malatyaspor'un "dur" dediği vurgulandı. 
   LE Matin, "Basel ipten döndü. Rakibi küçümsemenin cezasını ağır ödeyeceklerdi" diye yazdı. Tribüne de Geneve, "Basel, öldü öldü dirildi" yorumunu yaparken, Blic gazetesi de, "Türkler Basel'e az daha iyi bir ders vereceklerdi. Gross ve talebelerinin umursamazlığı kendilerine çok pahalıya mal oluyordu" değerlendirmesini yaptı. 
   
   
</TEXT>
</DOC>
