<DOC>
<DOCNO> 177793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/yazar/pulur.html </URL>
<DATE> 2003/08/24/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Kıssadan hisse... 
</HEADLINE>
<TEXT>

   
   TAVŞAN, ormanın kuytu bir yerinde, yan gelip yatıyor, "Hayrola yahu, ne yapıyorsun " diyenleri de umursamıyormuş 
   "Ne yapayım, akşama doğru soframı kuruyor, rakımı içiyor, sonra gidip şu karşı tepedeki aslanın tadına bakıyorum " 
   Bu laf aslanın kulağına gelince, gidip tavşanı bulmuş 
   "Ne yapıyorsun burada " 
   "Hiç ne yapayım, akşama kadar oturuyorum " 
   "Sonra " 
   "Soframı kuruyorum, rakımı içiyorum " 
   Aslanın sesi gittikçe yükseliyormuş 
   "Eeee, sonra, daha sonra ne yapıyorsun " 
   Tavşan, başına gelecekleri anlamış 
   "Hiç ne yapayım, kafamı bulunca saçmalıyorum " 
   Kıssadan hisse... 
   Dokunmayın tavşanlara, atıp tutsunlar, aslanı görünce akılları başlarına gelir. 
   
   AŞIK Veysel'e sormuşlar 
   "Sen çalarken, bağlamanın sapındaki sol elini hiç tellerin üzerinde dolaştırmıyorsun, bazıları bir iniyor, bir çıkıyor..." 
   Aşık Veysel, dönmüş sorana 
   "Ben aradığım perdeyi buldum, onlar hala arıyor." 
   Kıssadan hisse... 
   Herkes Aşık Veysel değil ki, bırakın onlar da arar, sonra Aşık Veysel olurlar. 
   
   PADİŞAH 3. Osman bir gün Sadrazam Hekimoğlu Ali Paşa'ya kızmış 
   "Bana bak, şimdi seni azleder, Hamalbaşı Ali'yi Sadrazam yaparım " 
   Hekimoğlu Ali Paşa cevap vermiş "Elbette yaparsınız, ama ona Hamalbaşı Ali Paşa derler, bana da Hekimoğlu Ali Paşa " 
   Kıssadan hisse... 
   Varsın Hamalbaşı Ali'ler kendilerini paşa sansınlar Hekimoğlu Ali Paşa'lar, tükenmez. 
   
   TANZİMAT'ın meşhur Ali Paşa'sı, konağında vükelaya ziyafet vermiş, sofraya çilek gelmiş, Ali Paşa, yanlışlıkla çileği, şeker yerine, tuza batırmış, ağzına atmış, yanlış yaptığını anlamış ama, yiğitliğe de toz kondurmamış 
   "Fena olmuyor " 
   Sofradaki vükelalar da, çileği tuza batırıp ağızlarına atmışlar "isabet buyurdunuz efendim, gayet güzel oluyor " diyerek... 
   Ali Paşa'nın yakın dostu Minas Efendi dayanamamış 
   "Çilek yerken neyse ama, Vükela Meclisi'nde de böyle oluyorsa, fena " 
   Kıssadan hisse... 
   Çileği tuza batırıp, aman güzel oluyor, demek devri geride kaldı şimdi "Beyefendi" baklavaya, limon sıkıp tuza bandırarak yese, onlar da baklavaya, acı biber turşusunu katık yapıyorlar. 
   
      
   
</TEXT>
</DOC>
