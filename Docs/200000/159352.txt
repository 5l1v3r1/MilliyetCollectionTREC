<DOC>
<DOCNO> 159352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/ekonomi/eko07a.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis, Halkbank yönetimini aklamadı 
</HEADLINE>
<TEXT>

     ANKARA Milliyet 

     TBMM Genel Kurulu, Halkbank'ın 1997 yılı hesaplarının ibra edilmemesine ilişkin KİT Komisyonu raporunu kabul etti. Görüşmelerde, kredi batıran firmaların adını açıklanamadığından milletvekilleri şifreli konuşmak zorunda kaldı. Genel Kurul kararı, gereği için Ankara Cumhuriyet Başsavcılığı'na gönderilecek. 
     AKP Tokat Milletvekili Ergun Dağcıoğlu, 1997'de verilen ve geri dönmeyen krediler nedeniyle oluşan zararın 1.1 katrilyon lira olduğunu belirtti. Bankanın belli şubelerinden özel şirketlere sermayelerinin 10 katı kredi verildiğini, kefaletsiz kredi tahsis edildiğini, banka genel müdür yardımcılarının yönetim kurulu yetkisi kullanarak kredi verdiğini anlatan Dağcıoğlu, yasal gizlilik kuralı nedeniyle isim vermediği konuşmasında, "Korkmayan yiğit insanlara adeta al da batır dercesine kredi verilmiştir" dedi. AKP Amasya Milletvekili Hamza Albayrak da Halkbank'ın 1997'ye ilişkin tasfiye aşamasındaki 1.1 trilyonluk kredi alacağının 1 trilyonun 203 firmaya, sadece 78 milyarının ise 27 bin esnafa ait olduğunu söyledi. 
     

</TEXT>
</DOC>
