<DOC>
<DOCNO> 175418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/yazar/gureli.html </URL>
<DATE> 2003/08/13/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Felsefe ve aşk 
</HEADLINE>
<TEXT>

   
   İyi ki Dünya Felsefe Kongresi İstanbul'da toplandı da felsefenin lafı edilir oldu. Dünyanın ve felsefenin sorunlarını işin erbabına bırakıp, bir felsefecinin aşk üzerine özdeyişleri arasında kısa bir gezinti yapalım. 
   Mimar Sinan Üniversitesi'nde felsefe profesörü olan Ömer Naci Soykan'ın 3 ciltlik Türkiye'den Felsefe Manzaraları, 2 ciltlik Arayışlar - Felsefe Konuşmaları ve Gönülden Dile Öz Sözler kitapları İnsancıl Yayınları'nca yayımlandı. Soykan'ın son kitabındaki aşk ve sevgi üzerine özdeyişlerinden birkaçını, araya girip ukalalık etmeden sizlerle paylaşalım. 
   "Sevinç aşkı sığlaştırır, acı derinleştirir. Sevinç gülümsemeye, acı hüzne dönüştüğünde, aşk olgunlaşır. Her ikisinde de yüz çizgileri yumuşamış, bedenselden ruhsala geçilmiştir." "Sanal sevişmenin verdiği zevk, örneğin Ayışığı sonatının üzerimizdeki etkisini bir hap almakla edinmek gibidir. Müziği ya da herhangi bir sanat yapıtını, bıraktığı fizyolojik etkiyle özdeşleştirmeyeceğimiz gibi, aynı şeyi sevişmede de yapamayız." "Aşk, hangi yaşta olurlarsa olsunlar, aşıkların yaşını eşitler. "Aşk nefrete, nefret aşka dönüşür derler. Öyle de olsa, başlangıçta aşk var idiyse de bu nefrete dönüşmüşse, bir daha geri gelmez. Ama başlangıçta nefret var idiyse bu aşka dönüşebilir. O zaman da onun başlangıçta nefret olmadığı anlaşılır." "Arzu yöneldiği şeyde, yani bedende tükenir. Evlilik ya da birlikte yaşama, karşı bedenin arzu edilmesinin sonucu olursa, istenen şey artık istenmez olduğunda sonuç da varlık nedenini yitirir. "Aşkın insanda birbirine zıt iki etkisi vardır köleleştirme ve özgürleştirme. Birine aşkla tutulmakla onun kölesi olursunuz sevgili de efendi değildir, o da sizinle ilgileniyor, sizin için güç ve zaman harcıyorsa, ortada efendisiz iki köle var demektir. Ama aşk her an size yeni tatlar veriyorsa, yaşadığınız bireysellikleri çoğaltıyorsa, sizi özgürleştiriyor demektir." "Sevdiğimiz insanı içine yerleştirdiğimiz evrendir bizde büyü etkisi yapan. Kendimizin oluşturduğu bu hale ile kendi kendimizi büyüleriz. Sevgi büyü aracıdır. "Bakışlar arzulanan tende gezinirken dudaklar bakışları izler. Yalnız dudaklar mı Tüm bedeni ardı sıra sürükler bakışlar." 
   
   Bir not    Ulaştırma Bakanı Binali Yıldırım'ın geçen haftaki yazımıza ilişkin açıklamasını, Felsefe Kongresi nedeniyle Bakan'ın hoşgörüsüne sığınarak, haftaya bırakıyoruz. 
   
   Bir şiir    Can Yücel'in dün ölümünün 4. yıldönümüydü Sevgi Duvarı'dan dizelerle anıyoruz 
   "Bir gece Sevgi Duvarını aştık Düştüğüm yer öyle açık öyle seçik ki Başucumda bi sen varsın bi de evren Saymıyorum ölüp ölüp dirilttiklerimi Yalnızlığım benim çoğul türkülerim Ne kadar yalansız yaşarsak o kadar iyi" 
   
      
   
</TEXT>
</DOC>
