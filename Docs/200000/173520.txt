<DOC>
<DOCNO> 173520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sonspo11.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Emektar oyuncu Djukiç Tenerife'ye imza attı... 
</HEADLINE>
<TEXT>

     Sırplar'ın emektar savunma oyuncusu Miroslav Djukiç, İspanya İkinci Futbol Ligi'nde yer alan Tenerife'ye transfer oldu. 
     1 yıllık sözleşme imzalayan 37 yaşındaki Miroslav Djukiç, 48 kez Yugoslavya Milli Takımı'nın formasını giydi. Son 6 sezondur Valencia'da oynayan Djukiç, daha önce Deportivo La Coruna ve Kızılyıldız Belgrad'da top koşturmuştu. 
     Sırp oyuncu, 2000 ve 2001 yılında üst üste 2 kez Avrupa Şampiyonlar Ligi'nde final oynayan, ancak ilkinde Real Madrid'e, ikincisinde Bayern Münih'e yenilen Valencia'nın kadrosunda yer aldı. Djukiç, 2002'de 31 yıl aradan sonra şampiyon olan Valencia'nın bu sevincine de ortak oldu. 
     Ancak Sırp oyuncunun İspanya futbol tarihine geçen çok şanssız bir anı da oldu. Djukiç, 1993-94 sezonunda Valencia'ya karşı yapılan ligin son maçının son dakikasında kaçırdığı penaltıyla o zamanki takımı Deportivo La Caruna'nın ilk lig şampiyonluğuna engel olmuştu. Deportivo La Coruna, 6 yıl sonra şampiyonluğa erişmişti. 
     
</TEXT>
</DOC>
