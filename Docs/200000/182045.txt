<DOC>
<DOCNO> 182045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/siyaset/siy04.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da çocuğa oy hakkı talebi mecliste 
</HEADLINE>
<TEXT>

   Almanya'da iktidar ve muhalefet partilerinden 46 milletvekili, çocukların doğuştan itibaren oy hakkına kavuşturulması için Federal Meclis'e bir yasa önerisi verdi 
   GÜRSEL KÖKSAL Frankfurt 

   
   Almanya'da iktidar ve muhalefet partilerinden 46 milletvekili, Federal Meclis'e verdikleri bir yasa önerisiyle, Anayasa'daki oy hakkıyla ilgili 18 yaş sınırının kaldırılması ve çocukların doğuştan itibaren oy hakkına kavuşturulması taleplerini resmen yasama organının gündemine getirdiler. 
   Daha önce, muhalefetteki liberal FDP'den milletvekillerinin girişimleriyle gündeme gelen "çocuklara oy hakkı" talebi, aralarında SPD'li Federal Meclis Başkanı Wolfgang Thierse ve Federal Aile Bakanı Renate Schmidt'in de bulunduğu 46 milletvekilince imzalandı. Çocukların doğuştan, 18 yaşına gelinceye kadarki dönemde "seçmen" olmalarını, ancak oylarını bizzat kendilerinin değil, anne ya da babalarının kullanmasını öngören yeni seçim düzenini savunanlar, böylece toplumun büyük bir parçasını ve geleceğini oluşturan çocukların demokratik sistemde kendi ağırlıklarını hissettirebileceklerini belirtiyorlar. Aynı çevreler, çocuk hakları ve aile sorunları gibi konuların yeniden politik ağırlık kazanacağını, çocuklu genç ailelerin siyasi partiler tarafından daha da ciddiye alınacağını ileri sürüyorlar. 
   
   GELECEĞE BİR OY VERMEK 
   Almanya'daki seçmen sayısının bir anda yaklaşık 14 milyon artmasına neden olacak yasa teklifini, "Çocuklar da halkın bir parçasıdır, o halde onların da seçme hakkı olmalıdır" diyerek Meclis'e sunan milletvekillerinin, ilk etaptaki amaçlarının konunun Federal Meclis'te ciddi biçimde tartışılmasını sağlamak olduğu öğrenildi. Yasa tasarısını hazırlayanlardan FDP milletvekili Klaus Haupt, 0 - 18 yaş grubundaki çocukların, toplumun yüzde 20'sini oluşturduğunu hatırlatıp, çok ciddi olduklarını söyledi ve bu yasayla "geleceğe bir oy vermek" istediklerini vurguladı. 
   
   AÇIKLIK GETİRİLMELİ 
   Öneriye karşı çıkan politikacılar, "hangi çocuk için, ebeveynlerden hangisinin oy kullanacağı" sorusuna tam olarak açıklık getirilemediğine dikkat çekerken, bu hakkın, daha da genişletilmesi talebinde bulunanlar da var. Önceki gün Federal Meclis'e verilen öneriyi yetersiz bulan "Gelecek Kuşakların Hakları İçin Vakıf" SRZG adlı kuruluşun Genel Müdürü Jörg Tremmel, çocukların hiçbir yaş sınırı olmadan seçme sahip olacakları oy hakkını, anne - babaları aracılığıyla değil, bizzat kullanmalarını savunduklarını açıkladı. 
   
</TEXT>
</DOC>
