<DOC>
<DOCNO> 197957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sondun14.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell Saddam'a inanmak büyük saflık olurdu 
</HEADLINE>
<TEXT>

     ABD Dışişleri Bakanı Colin Powell, Irak'ın devrik lideri Saddam Hüseyin'in, iktidarda olduğu dönemde fırsat bulduğu takdirde kitle imha silahları üretmeyeceğini düşünmenin büyük bir saflık olduğunu savundu. 
     Almanya'da haftalık yayınlanan Die Zeit gazetesine konuşan Powell, Irak'ta bugüne kadar kitle imha silahının bulunmamasının, Saddam'ın bu silahları imal etmediği ya da imal etmeye çalışmadığı anlamına gelmediğini söyledi. 
     Powell, ''Saddam'ın, fırsat bulduğu takdirde nükleer, biolojik ya da kimyasal silah imal etmeyeceğine inanmak büyük saflık olurdu. Hangi programlara sahip olduğu ya da hangi programları uygulamaya koymak için beklediğini araştırmacımız David Kay bize söyleyecek'' dedi. 
     Irak konusunda bazı Avrupa ülkeleriyle aynı görüşlere sahip olmamalarına rağmen, bu ülkede huzurun ve istikrarın sağlanması için Avrupa ülkeleriyle birlikte hareket etmeleri gerektiğini kaydeden Powell, kendilerinin de Irak'tan bir önce çekilmek istediklerini, ancak yasal bir Irak hükümeti kurulmadan önce çekilmelerinin, ülkeyi daha da büyük kaosa sürükleyeceğini söyledi. 
     Powell, Ortadoğu sorunuyla ilgili olarak hazırlanan ''yol haritası'' planının da ''ölmediğini'', ancak İsrail'in bu konuda yeni bir adım atabilmesi için Filistin yönetiminin teröre karşı mücadele ettiğini göstermesi gerektiğini ifade etti. 
     
</TEXT>
</DOC>
