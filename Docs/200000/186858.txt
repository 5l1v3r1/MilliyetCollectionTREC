<DOC>
<DOCNO> 186858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sontur21.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP'tan Kanadoğlu hakkında suç duyurusu... 
</HEADLINE>
<TEXT>

     DEHAP, emekli Yargıtay Cumhuriyet Başsavcısı Sabih Kanadoğlu hakkında, ''görevi ihmal ettiği ve kötüye kullandığı'' gerekçesiyle Yargıtay'a suç duyurusunda bulundu. 
     DEHAP Genel Başkan Yardımcısı Osman Özçelik ve avukat İsmail Aslan, 7 sayfadan oluşan suç duyurusu dilekçesini, Yargıtay 1. Başkanlık Kurulu'na verdiler. 
     Özçelik, Yargıtay'dan ayrılırken gazetecilere yaptığı açıklamada, Yargıtay Cumhuriyet Başsavcılığı'nın siyasi parti sicillerini tutmakla görevli olduğunu belirterek, Kanadoğlu hakkında, ''görevi ihmal ettiği ve kötüye kullandığı'' gerekçesiyle suç duyurusunda bulunduklarını kaydetti. 
     DEHAP'ın 1997 yılında kurulduğunu anımsatan Özçelik, başsavcılığın, o günden seçimlerin yapıldığı 3 Kasım'a kadar DEHAP'ın siciline ilişkin herhangi bir inceleme yapmadığını savundu. Özçelik, ''Başsavcılık bu süre içerisinde herhangi bir inceleme yapsaydı, eksikliği partiye bildirir, biz de tamamlardık'' dedi. 
     ''DEHAP'a yapılanların tuzak olduğunu düşünüyoruz. Bu bir komplodur'' diyen Özçelik, DEHAP'ın 1999'da yapılan yerel seçimlere katıldığına işaret etti. Özçelik, ''Eğer örgütlenmemizde bir eksiklik olsaydı, 1999 seçimlerine de katılamazdık. Örgütlenmemizde bir eksiklik varsa, neden 1999 seçimlerine katılmamıza izin verildi '' diye sordu. 
     Özçelik, DEHAP'ın örgütlenmesinde sahtecilik yapıldığı görüşünü kabul etmelerinin mümkün olmadığını ifade etti. 
     
     DİLEKÇEDEN 
     Kanadoğlu hakkındaki suç duyurusu dilekçesinde, Yargıtay Cumhuriyet Başsavcılığı'nın, DEHAP'ın örgütlenmesine ilişkin çeşitli tarihlerde YSK'ya yazdığı yazılara atıfta bulunuldu, bu süreçte 4 eski DEHAP yöneticisi hakkındaki karara değinildi. 
     DEHAP hakkında Anayasa Mahkemesi'nde açılan kapatma davasına da yer verilen dilekçede, Anayasa ve Siyasi Partiler Yasası'nın başsavcılığa verdiği görev ve yetkiler sıralandı. 
     Dilekçede, yasa ve Anayasa'daki düzenlemeler karşısında Kanadoğlu'nun ''açıkça görevini ihmal ettiğinin, Anayasa Mahkemesi'ne açtığı kapatma davası, Ankara Cumhuriyet Başsavcılığı'na yaptığı suç duyurusu ve YSK'ya yaptığı başvuruda izlediği yol ve yöntem nedeniyle görevini kötüye kullandığının ortaya çıktığı'' iddia edildi. Dilekçede, şu görüşlere yer verildi 
     ''Anayasa, yasa ve tüzüğe uygun kurularak faaliyet yürüten DEHAP, Yargıtay Başsavcısı'nın bu ihmal ve hukuksuz tutumu nedeniyle aylardır siyasi muhatapları ve kimi basın köşe yazarlarının bunu fırsat bilerek sürdürdüğü haksız saldırısına maruz kalmış, 'sahtekarlık', 'şaibeli' gibi tanımlamalarla suçlanmasına neden olmuştur. 
     Yargıtay Kanunu'nun 46. maddesi gereğince bu mağduriyete neden olan dönemin Yargıtay Cumhuriyet Başsavcısı Kanadoğlu hakkında gerekli soruşturma yapılabilmesi için yüksek kurulunuza başvurma gereği duyulmuştur.'' Yargıtay 1. Başkanlık Kurulu, Kanadoğlu hakkındaki iddiaları ciddi bulursa, ön inceleme yapılmasına karar verecek. Kurul, suç duyurusunu yerinde görmezse, başvuruyu işleme koymayacak. 
     
</TEXT>
</DOC>
