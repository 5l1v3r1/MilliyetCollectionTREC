<DOC>
<DOCNO> 163175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sondun21.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk resmi sonuçlara göre halk AB üyeliğini istiyor 
</HEADLINE>
<TEXT>

     Çek Cumhuriyeti'nde dün başlayan ve bugün sona eren referandumla ilgili ilk resmi sonuçlar, halkın AB üyeliğinden yana oy kullandığını gösteriyor. 
     Devlet İstatistik Komitesi açıklamasında, oyların yüzde 80'inin sayıldığı ve seçmenlerden yüzde 77'sinin ''evet'' dediği bildirildi. 
     Oy kullanma işlemleri sona erdikten sonra açıklama yapan Başbakan Vladimir Spidla, ''sonuçların, Çek halkı için bir zafer olduğunu'' söyledi. 
     Halkın referandumda olumlu oy kullanması, Çek Cumhuriyeti'nin AB üyeliğine kapı açtığı anlamına geliyor. 
     AB'nin genişleme süreci çerçevesinde, Mayıs 2004'de tam üyeliği kabul edilecek Çek Cumhuriyeti'nin üyeliğinin vatandaşları tarafından da onaylanması gerekiyordu. 
     Çek Cumhuriyeti'nde, diğer aday ülkelerden farklı olarak, referandum sonuçlarının geçerli olabilmesi için asgari yüzde 50 katılım oranı koşulu aranmıyor. 
     
</TEXT>
</DOC>
