<DOC>
<DOCNO> 169012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/ekonomi/eko01.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyolları modacı yaptı, sıra Türklerde 
</HEADLINE>
<TEXT>

     AÇIK KOYU SOHBETLER EYLEM TÜRK 

     İngiltere'de 20 yıldır tekstil alanında dış ticaret faaliyetinde bulunan Yasemin Haynes ve Berrin Erengül'ün, eğitim, tasarım desteği ve pazarlama danışmanlığı vermek üzere kurduğu TurkMark'ın ilk faaliyeti, ünlü İspanyon tasarımcı Mikel Rosen'in verdiği seminer oldu. Geçen hafta yapılan seminerde Türk tekstil firmalarına konsept yaratma konusunda uygulamalı sunum yapan Rosen, Londra ve Singapur moda haftalarının kurucuları arasında yer alıyor. Uzun yıllar İspanyol devletine tekstil tasarım, tanıtım ve pazarlama kampanyaları alanında danışmanlık yapan ve İspanyol tekstilinin dünyaya açılmasında önemli rol oynayan Rosen, Marks and Spencer, Laura Ashley, Elle, Estee Lauder, Fendi, Gore - Tex, Levi's, Arcadia, Harvey Nichol, Benetton gibi markalara da çeşitli alanlarda danışmanlık yaptı. Josep Conran, Bodymap, Ozbek, Workers for Freedom gibi markaların oluşum süreçlerinde yer aldı. TurkMark projesinin danışmanları arasında yer alan Rosen, Türkiye'nin marka yaratabilmesi için, sektördeki herkesin ortak bir il bulması ve birlikte hareket etmesi gerektiğini belirtiyor. 
     
Türkiye'nin tekstil ve hazırgiyimde dünyada daha etkin hale gelmesi için neler yapılabilir 
     Tasarımcı ve üreticilerin bir araya geldiği, etkin, profesyonel bir oluşum, Türkiye'nin dünyada rakiplerine meydan okumasını sağlar. Buna örnek olarak Paris'teki tüm büyük moda evlerinin üye olduğu ve her türlü moda gösterilerini düzenleyen Chambre Syndical'i gösterebilirim. Ve tabii TurkMark'ı yaratarak. Türk tekstili yatırım açısından inanılmaz bir kapasiteye sahip. Ancak dünyadaki eğilimleri hissedebilecek, bu akımlara müdahale edebilecek tasarımlarla arenaya çıkması gerekiyor. 
     
Türkiye nasıl moda ve marka yaratabilir Bir öneriniz var mı 
     Moda deyince iki gruba bakalım. Tasarımcılar ve üreticiler bağımsız olarak da çalışabilirler. İtalya'da bir yanda Armani, diğer yanda Benetton. Biri lüks tüketim diğeri ise daha aşağılarda bir fiyat aralığında. Ancak her ikisi de bezeri tasarımlara sahip. Yani birbirleriyle etkileşim içerisindeler. Bütün İtalyan markalarına baktığınızda birbirine benzeyen ancak dile getiremediğiniz bir şey hissedersiniz. Türkiye'de marka yaratmanın yolu da herkesin ortak bir dil bulmasından geçiyor. Rıfat Özbek, Hüseyin Çağlayan gibi bu coğrafyadan çıkmış çok önemli tasarımcılar ama isimleri İngiliz modasıyla anılıyor. Türkiye'nin kendine özgü bir tasarım yakalaması gerekiyor, etkilerini tüm tasarım ürünlerinde hissedebileceğiniz. 
     
TurkMark neleri hedefliyor 
     Türk tekstiline rekabet ortamında yeni bir vizyon katarak farklılaşmayı hedefliyor. Hızlı rekabet karşısında pazar payını artırmak amacıyla eğitim, tasarım desteği ve pazarlama danışmanlığından oluşan TurkMark, Türk tekstili'nin standartlarını yükseltmeyi hedefleyen uluslararası bir proje. 
     
İspanyol tekstili ile Türk tekstil sektörü arasında benzerlik var mı 
     Ülkelerin benzer tasarımlar yapmaması gerektiğine inanıyorum. Her ülke kendi tasarım tarzını yaratmak zorunda. Türkiye'nin de İspanya gibi kendi modasını yaratmaması için hiçbir neden yok. İspanya'da hükümete danışmanlık yaptım. Devlet, İspanyol tekstilinin dünyaya tanıtımında itici rol oynadı. Gerek ekonomi gerek ülke tanıtımı için önemli bir sektörden söz ediyoruz. İspanya'da da olduğu gibi Türkiye'de de herkesin Türk modasına inanması lazım. 
     
     Iraklı çocuklara yardım topluyor 
Kısaca kendinizden ve faaliyetlerinizden söz edebilir misiniz 
     Yaklaşık 20 yıl kadar uluslararası moda ve tekstil danışmanı olarak çalıştım. Bu süre içerisinde tasarım, çizim, pazarlama, tanıtım, üretim, fuar organizasyonları toptan ve perakende satış, eğitim gibi bu sürecin her alanında yer aldım. Şu anda Londra'da yaşayan İran asıllı bir tasarımcıyla 'Strong' Güçlü başlıklı bir proje hazırlıyorum. Koleksiyonun çekimlerinde güçlü ve etkin kadınlar yer alacak ve Irak çocukları için yardım toplamak amacıyla sayın Cherie Blair'in himayesinde gerçekleştireceğimiz bir moda etkinliği hazırlındayız. 
     

</TEXT>
</DOC>
