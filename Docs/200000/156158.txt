<DOC>
<DOCNO> 156158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/soneko11.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası piyasaya müdahale etti... 
</HEADLINE>
<TEXT>

     Merkez Bankası, döviz piyasasına alım yönünde doğrudan müdahale etti. 
     Güne 1 milyon 491 bin lira seviyesinden başlayan dolardaki düşüşün sürmesi üzerine Merkez Bankası, 1 milyon 485 bin lira seviyesinde piyasaya alım yönünde doğrudan müdahale etti. Müdahalenin ardından dolar bir anda 1 milyon 506 bin liraya yükseldi. 
     Merkez Bankası'ndan yapılan yazılı açıklamada, "Irak savaşının sona ermesi, yatırımcıların Türk lirası yatırım araçlarına yönelmesinin yanısıra vergi ödemeleri nedeniyle ortaya çıkan Türk lirası likidite ihtiyacının döviz satışlarını artırması ve döviz piyasasında yaşanan talep eksikliği nedeniyle, özellikle Nisan ayı sonundan itibaren döviz kurlarında aşırı bir oynaklık yaşanmıştır. 3 Mayıs tarihinde açıklanan enflasyon verilerinin yarattığı olumlu beklentiler ile geçen hafta içinde yapılan ihalelerde Hazine’nin başarılı biçimde itfa tutarlarının üzerinde borçlanması sonucu Türk lirası likidite fazlalığında görülen azalma da, söz konusu oynaklığı desteklemiştir. 
     Bu nedenle, döviz kurlarında gözlemlenen dalgalanmayı önlemeye yönelik olarak, bugün döviz piyasasına alım yönünde doğrudan müdahale edilmiştir. Diğer doğrudan alım ya da satım müdahalelerimizde olduğu gibi, bu müdahale de, döviz kuru seviyesinden duyulan bir rahatsızlığı ifade etmemektedir." denildi. 
     Açıklamada, 6 Mayıs 2003 tarihinde başlanan döviz alım ihalelerine de daha önce belirtilen esaslar çerçevesinde devam edileceği belirtildi. 
     Merkez Bankası 2002 yılı içinde, döviz kurlarında yaşanan aşırı hareketlilik üzerine en son 11 Temmuz ve 24 Aralık tarihlerinde satım, 2 Aralık tarihinde ise alım yönünde doğrudan müdahalede bulunmuştu. 

     
</TEXT>
</DOC>
