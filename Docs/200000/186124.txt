<DOC>
<DOCNO> 186124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/siyaset/siy05.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerel seçimler de şaibeli 
</HEADLINE>
<TEXT>

   DEHAP'ın 3 Kasım seçimlerinden sonra, 1999 yılındaki yerel seçimlerde de "sahte örgütlenme" yaptığı ortaya çıktı... 
   GÖKÇER TAHİNCİOĞLU Ankara 

   
   DEHAP'ın 3 Kasım seçimine evrakta sahtecilik yaparak girdiğinin anlaşılmasına neden olan yargı kararı, yeni bir "denetim skandalını" açığa çıkardı. Partinin, 1999'da yapılan yerel seçimlere de sahte örgütlenmeyle girdiği ve seçmenlerin önüne sahte oy pusulası konulduğu anlaşıldı. Yargıtay 6. Ceza Dairesi, DEHAP'ın örgütlenmesinin olmadığına ve seçime evrakta sahtecilikle girdiğine ilişkin verdiği gerekçeli kararda, parti yöneticilerinin, 1997'den bu yana Yargıtay Başsavcılığı'na partinin örgütlenmesi varmış gibi sahte belge gönderdiğini ve evrakta sahtecilik suçunu işledikleri belirtildi. 
   Yargıtay Başsavcılığı, Temmuz 2002'de 63 ilde örgütlendiğini YSK'ya ve DEHAP'a bildirdi. Ancak başsavcılıktan gelen bu bilgilerin doğruyu yansıtmadığı ortaya çıktı. Başsavcılık, 1999 genel ve yerel seçimleri öncesi de YSK'ya "DEHAP'ın örgütlenmesi yeterli" bildiriminde bulundu. DEHAP, sadece yerel seçimlere Diyarbakır ve Batman'dan katılacağını bildirdi. Seçmenin önüne konulan oy pusulalarında DEHAP'ın da adı yer aldı. 
   
   Gerekçe oy pusulası 
   3 Kasım seçiminin iptalini savunanlar, seçmenin önüne konulan oy pusulalarının yanlış olmasını gerekçe gösterdi. Ancak uzmanlar, DEHAP'ın başka seçimlere de bu şekilde girmesinin, "denetim ihmalini" ve hukuk güvenliği açısından seçimlerin neden iptal edilmemesi gerektiğini gözönüne serdiğini belirtti. Uzmanlar, bu durumda, yerel seçimin de ya da ileride seçime haksız girdiği anlaşılan başka partilerin katıldıkları seçimlerin de iptalinin gerekeceğini savundu. 
   
   Özdemir, 'Meşruiyet gölgesi seçimle kalkar'    ANAP Genel Başkanı Ali Talip Özdemir, Yüksek Seçim Kurulu'nun YSK Yargıtay'ın DEHAP'la ilgili kararından hareketle herhangi bir yetki kullanamayacağını belirterek, "TBMM'nin üzerindeki meşruiyet gölgesini kaldırmanın tek yolu genel seçimdir" dedi. Parti genel merkezinde basın toplantısı düzenleyen Özdemir, seçimin yenilenmesi tartışmalarına değinerek, "Hukuk yaz boz tahtası değildir. Bu anlamda DYP ve CHP'nin hukuku etkilemeye yönelik tavırlarını kınıyorum. Hiç kimse DEHAP'ın aldığı 1 milyon 900 bin oyu inkar edemez." dedi. Özdemir, mevcut durumun Meclis'in meşruiyetine gölge düşürdüğünü savunarak, TBMM'ye "bu gölgeyi ortadan kaldırmak için erken seçim kararı alması" çağrısında bulundu. 
   
   
</TEXT>
</DOC>
