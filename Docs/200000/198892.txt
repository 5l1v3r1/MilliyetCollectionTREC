<DOC>
<DOCNO> 198892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sontur29.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Cenazeler Mısır'dan geldi 
</HEADLINE>
<TEXT>

     Mısır'da, tatile giden Türkler'i taşıyan otobüsün su kanalına düşmesi sonucu ölen 3 kişinin cenazesi, uçakla Türkiye'ye getirildi. Otobüste bulunan diğer yolcular da aynı uçakla İstanbul'a döndü. 
     Freebird Havayolları'na ait uçakla saat 16.00'da İstanbul Atatürk Havalimanı'na gelen yolculardan bazılarının kol ve yüzlerindeki yaralar dikkati çekti. 
     Kazada hayatını kaybeden Bülent Baran'ın eşi Betül ve kızı Dicle'nin, olayın şokunu üzerlerinden atamadıkları ve ağladıkları görüldü. 
     Kaza yapan otobüste bulunan yolculardan sol kolundan yaralanan Fatoş Cirit, kazanın nasıl meydana geldiğini fark edemediklerini belirterek, otobüsün birdenbire devrildiğini söyledi. 
     Mustafa Cirit de, ''Otobüste 47 kişiydik, bizler ucuz kurtulduk. Köylüler çok yardım etti. Arkadaki otobüslerde bulunanlar yardıma koştu. Camlar kırıldı. Yüzerek geldiler ve bizi çıkardılar'' dedi. 
     Levent Kırıkoğlu da, yolda birden lastiğin patladığını ve kanala uçtuklarını anlatarak, ''Otobüs suya gömüldü. Camları kırdık ve yüzerek çıktık. Köylüler çok yardımcı oldular'' diye konuştu. 
     Kazada yüzünden hafif şekilde yaralanan 8 yaşındaki Celal Berk Kırıkoğlu da, ''Yuvarlanıyorduk. Koltuğuma tutundum. Sonra hiçbir şey hissedemedim. Suyun içinde bayıldım'' açıklamasında bulundu. 
     Yasemin Önal da, kazanın ardından köylülerin kendilerine yardım ettiğini belirterek, ''Ambulanslar çok çabuk geldi. Camları kıranlar ve bizleri çekenler hep köylülerdi'' dedi. 
     
     OTOBÜSTEKİ TÜRK REHBER 
     Kaza yapan otobüste rehber olarak görevli bulunan Ediz Dülger de, kazanın, otobüsün yoldaki bir çukura girmesi ve ''rot''unun kırılması sonucu meydana geldiğini ifade etti. Dülger, ''Kaza raporunda da böyle yazdığını, rot kırıldığı için viraja girildiğinde otobüsün kontrolden çıktığını'' söyledi. 
     Kazanın otobüsün eskiliğinden kaynaklanmadığını, hızlı da gitmediklerini dile getiren Dülger, şunları kaydetti 
     ''Süratli gitmiyorduk. Zaten süratli olsaydık otobüs düştüğünde takla atardık. Otobüs kanala düşer düşmez ön cam kırıldı. Çoğu insan ön camdan çıktı. Çok şanslıydık, otobüsün camları açılabiliyordu, bazıları buradan çıkmayı başardı. Etraftaki köylülerden çok büyük yardım geldi. Kazma ve baltalarla camları kırarak otobüstekileri kurtardılar. Herkes elinden geleni yaptı. Otobüste 47 kişi vardı. 3 kişinin kaybı çok üzücü, ancak can kaybı daha yüksek olabilirdi. Kazada ölenler otobüsün arka tarafında oturuyorlardı.'' 
     
     YAKINLARI ALDI 
     Uçakla İstanbul'a getirilen Bülent Baran, Ayşe Vurgun ve Kasım Vurgun'un cenazeleri de yakınları tarafından havalimanı kargo bölümünden alındı. 
     Bülent Baran'ın yarın ikindi vakti Galippaşa Camii'nde kılınacak namazın ardından Karacaahmet Mezarlığı'nda toprağa verileceği öğrenildi. 
     Kahire-Hurghada-Nil turuna katılan Türkler'i taşıyan otobüs su kanalına yuvarlanmış, kazada 3 kişi ölmüştü. 
     
</TEXT>
</DOC>
