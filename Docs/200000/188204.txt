<DOC>
<DOCNO> 188204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sontur34.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP Kongresi'nde bazı ilklere imza atıldı... 
</HEADLINE>
<TEXT>

     Renkli görüntülere sahne olan AK Parti 1. Olağan Büyük Kongresi'nde, bazı ilklere de imza atıldı. 
     Sabahın erken saatlerinden itibaren izdiham yaşanan kongrenin yapıldığı ASKİ Spor Salonu'nun çevresinde ilk yerleşenler, seyyar satıcılar oldu. Saat 07.00'den itibaren kurulan döner ve köfte tezgahları ile parti tarafından saat 09.00'dan itibaren dağıtılan ve 1 adet Cola Turka, 1 adet Hayat su, 1 adet Ülker Dankek, 1 adet sandviçten oluşan kumanyalar için uzun kuyruklar oluştu. 
     AK Parti Kongresi delegeler, protokol ve gazetecilerin yerleşimi açısından ''bir ilk''e sahne oldu. Kongre salonunun orta yerine yerleştirilen delegeler manyetik kartlarını okuttukları turnikeden geçerek yerlerine geçebildikleri için, gazetecilerle biraraya gelemediler. Gazetecilerin, protokol için ayrılan bölüme geçmeleri de araya kurulan bariyerler ile engellendi. Bu arada, yanlarında eş ve yakınlarını getiren bazı milletvekilleri ile bakanlar, fiziki yerleşim sayı esasına göre şekillendirildiği için, yer bulmakta güçlük çektiler. Milletvekilleri ve bakanlar, yakınlarını, görevlilerin tribünlerde gösterdiği yerlerde oturtmak durumunda kaldılar. Gazeteciler, delegeler ve protokolün bulunduğu bölümlerin ayrılması ve birinden diğerine geçişin engellenmesi, salon zeminindeki dolaşımı olumlu etkiledi. Yoğun kalabalığa rağmen, ulaşım rahatlıkla sağlanabildi. 
     
     ELEKTRİKLER KESİLDİ 
     Başbakan Tayip Erdoğan'ın konuşmasının ardından elektriklerin sık sık kesilmesi ve jeneratörün sadece salonun iç kesimindeki sistemi yedeklemesi nedeniyle, bilgisayar sistemi kullanan gazeteciler, haber geçmekte bir hayli zorlandı. Kongreyi, 400 dolayında yerli ve yabancı gazeteci izledi. 
     Tribünlerde yer alan ve her davulun üzerinde Esenyurt ilçesinin bir harfinin yer aldığı davulcular, kongrenin ilgi odağı oldu. Aralarında başörtülü kadınların da bulunduğu davulcular, şarkı ve marşlarıyla salonu coşturdu. 
     Öte yandan, salonda yer alan ''Milletin hakkına UZAN'an eller kırılsın'' pankartı, bir süre sonra indirildi. 
     Başbakan Tayyip Erdoğan'ın adının harflerinden oluşan ''Türkiye'nin Aydınlık Yarınlarına Yakıştığın İçin Peşindeyiz'' pankartı ilgi çekti. 
     Kongrede, Başbakan Erdoğan ve konukların konuşmaları, işitme engelliler için işaret diline çevrildi. 
     Kongrede oy kullanacak delegelere parti tarafından hazırlanan hatıra madalyon dağıtılırken, salon içinde ve dışında görev yapan kadın ve erkek görevliler, beyaz çizgili siyah takım elbise, mavi gömlek ve sarı kravattan erkekler oluşan kostüm giydi. 
     Kongre boyunca meydana gelebilecek sağlık sorunları nedeniyle salon dışında sağlık ekipleri de hazır tutulurken, Erdoğan'ın çeşitli platformlarda yaptığı konuşmaların yer aldığı kitap ile partinin bazı yayınları dağıtıldı. 
     Başbakan Erdoğan, 45 sayfalık konuşmasını metinden çıkmadan yaklaşık 1.5 saatte tamamlarken, kitapçıkta ayrıca ''AK Parti Türkiye için neler yaptı '' başlığıyla 58. ve 59. hükümetlerin icraatına yer verildi. 
     Kongre için gelenlerin araçları için, spor salonunun çevresinde ilave otopark alanı açıldı. 
     
</TEXT>
</DOC>
