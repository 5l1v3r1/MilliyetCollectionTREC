<DOC>
<DOCNO> 157578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/spor/ygokberk.html </URL>
<DATE> 2003/05/19/ </DATE>
<TIME>  </TIME>
<AUTHOR> Bilgin GÖKBERK  </AUTHOR>
<HEADLINE>
Yenen de memnun, yenilen de 
</HEADLINE>
<TEXT>

     Galatasaray böyleydi de, peki ya Fener... Erdal Bibo sık sık zorluyor, gereksiz zorluyor, daha doğrusu niye zorluyordu. Zaza ile dışardan bombalıyor. Davenport ile içerden sayı buluyordu. Maç sanki 5'e 5 değil, 2'ye 2 oynanıyordu. Sanki Galatasaray ve Fenerbahçe'nin bu ikilileri arasında oynanıyordu. Üçüncü skorerini çıkartan yarı finale çıkacaktı, çıkacaktı da 'da'sı da vardı işte. 
     Ül - Ef liginde yarı finale çıkanı da bekleyen ligin Ef'iydi, Efes'i yani... 
     Herkesin düşündüğünü yazalım isterseniz tamam ezeli rakibini yenmek menmek güzel tabii... Güzel de bunun 'da'sı olmasada 'de'si vardı işte... Yarı finalde de Efes'e iki kere yenilmek mesela , ya da ezeli rakibine yenilmek... Shakespeare'in kulakları da çınlıyordu. Zordu vallahi yenilmek yada yenilmemek... Üçüncü periyotta bir şey daha belli oldu. Zaza yorulmuş, diğerleri zaten iki kez kazanırken Zaza'dan önce yorulmuştu. Fenerbahçe, savunma yapmadığı için diri kalan Davenport'a kalmıştı. Yani Fener'in o ikilisi de yoktu. O ikilisinin de yarısı vardı. Galatasaray'da Kunter çok oyuncuyla oynuyor, Koch hem kendi, hem oynamayan Lyday, hem de diğerleri için de oynuyordu ve müthiş oynuyordu. Arda beklenen yada beklenmeyen katkıyı sağlıyor, pivotsuz Fener'e içerden ağır basan Galatasaray, Arda ve Koch ile dışardan da ağır basmaya başlıyordu. Ve sonra bir tutam Muratcan, bir çay kaşığı Lyday ile Galatasaray bu sefer tatlanmıştı bile. 
     Bağlayalım ve daha önceki gibi bağlayalım. İstanbul'un derbisi de kendisi gibi demiştim ya... Sabah evden çıkanların, sağ salim inşallah çıktığımız gibi çıktığımız yere döneriz diyenlerin şehrinde seyirciler belki de değiller, seyretmiyorlar çünkü Abdi İpekçi'ye girdikleri gibi çıktılar ya... Ufak tefek olayları saymazsak, maç da olaysız bitti ya... Bekleyen de 'Ül - Ef'in 'Ef'i ya... Onun için de işte yenen de memnun, belki yenilen de ya... 
     
     

</TEXT>
</DOC>
