<DOC>
<DOCNO> 186781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/soneko08.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
En fazla okuryazar İstanbul'da, en fazla mevduat Ankara'da 
</HEADLINE>
<TEXT>

     En fazla okuryazarı olan, kadınlara en yüksek oranda işveren, en fazla ''alo'' denilen ve ücretli barındıran ilin İstanbul, kişi başına, en fazla banka mevduatı, en fazla otomobil ve motorlu kara taşıtı ile doktoru bulunan ilin ise Ankara olduğu tespit edildi. 
     DPT'nin 2000 yılı verileri yaptığı çalışmaya göre, İstanbul, şehirleşme oranı, toplam nüfus, nüfus yoğunluğu, sanayi ve ticaret işkolunda çalışanların toplam istihdama oranı, ücretli çalışanların toplam istihdama oranı ve ücretli çalışan kadınların toplam istihdama oranı ile işverenlerin toplam istihdama oranı dallarında ilk sırada yer alıyor. 
     Okuryazar nüfus oranı, okuryazar kadın nüfus oranının toplam kadın nüfusuna oranı, ilköğretim okullaşma oranı, imalat sanayi işyeri sayısı, imalat sanayi yıllık çalışanlar ortalama sayısı, imalat sanayi kurulu güç kapasite miktarı açısından da Türkiye'nin 1 numarası yine İstanbul oldu. 
     Ayrıca, daire sayısı, GSYİH içindeki payı, banka şubesi sayısı, toplam banka mevduatı içindeki payı, kişi başına sınai, ticari ve turizm kredileri miktarı, kişi başına gelir ve kurumlar vergisi miktarı, kırsal yerleşmelerde asfalt yol oranı, kişi başına telefon kontür değeri açısından da İstanbul birinci sırada yer aldı. 
     
     BAŞKENT ANKARA 

     Kişi başına, en fazla banka mevduatı, en fazla otomobil ve motorlu kara taşıtı ile doktoru bulunan il ise Ankara oldu. 
     Ankara ayrıca, mali kurumlar işkolunda çalışanların toplam istihdama oranı, üniversite bitirenlerin okul bitirenlere oranı, liseler okullaşma oranı, organize sanayi bölgesi parsel sayısı açısından da Türkiye'nin 1 numarası oldu. 
     
     NÜFUS ARTIŞINDA BAYRAK ANTALYA'DA 

     Bu arada, Türkiye'nin yıllık ortalama en yüksek nüfus artış hızına sahip il Antalya olurken, en kalabalık haneler Şırnak'ta yaşıyor. 
     Nüfusa oranı bakımından, Burdur asfalt yolu ile, Bingöl yeşil kartı ile Isparta da hastane yatağı ile başı çekiyor. 
     
     BOLU'YA ECZANE AÇMAYIN 

     Bolu, 10 bin kişiye düşen eczane sayısı ve kırsal nüfus başına tarımsal üretim değeri açısından ilk sırada yer alan il oldu. 
     Tarımda çalışanların toplam istihdam içindeki oranını en yüksek olduğu il Muş, küçük sanayi sitesi işyerinin en çok olduğu il İzmir, tarımsal üretim değerinin Türkiye içindeki payının en yüksek olduğu il ise Konya olarak belirlendi. 
     
     YATIRIMLARDA ARTVİN 

     Artvin, meslek liseleri okullaşma oranı ve kişi başına kamu yatırımında 1'inci olurken, Giresun, kırsal nüfus başına tarımsal kredi miktarı, Bilecik kişi başına elektrik tüketim miktarı, Kırklareli kişi başına ihracat miktarı ve yeterli içme suyu götürülen nüfus oranı açısından en iyi konumda bulunan iller olarak sıralanıyor. 
     Kişi başına imalat sanayi katma değeri, kişi başına GSYİH, kişi başına belediye ve genel bütçe gelirleri, fert başına ithalat miktarında lider il Kocaeli olarak belirlenirken, kişi başına teşvik belgeli yatırım tutarında Tekirdağ, kişi başına imalat sanayi elektrik tüketiminde ise Yalova başı çekiyor. 

     
</TEXT>
</DOC>
