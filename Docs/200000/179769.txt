<DOC>
<DOCNO> 179769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/soneko07.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatil köylerine süt yetiştirilemiyor... Acil inek aranıyor.. 
</HEADLINE>
<TEXT>

     Konya'nın Cihanbeyli İlçesi'ndeki köylüler tarafından kurulan süt kooperatifince üretilen yüksek kalitedeki süt ürünleri, Antalya'nın tatil köylerinden büyük talep görüyor. 
     Cihan Paksüt Tarımsal Kalkınma Kooperatifi Başkanı Kemal Ünalan, 126 üretici tarafından 200 milyar liraya kurulan süt fabrikasında geçen yıl üretime başlayan Cihan Paksüt'ün günde 40 ton süt işleme kapasitesine sahip olduğunu söyledi. 
     Ünalan, daha önce süt fabrikası bulunmayan ilçede, üretilen sütlerin Konya veya Ankara'daki fabrikalara götürülmesinin mesafe nedeniyle büyük sıkıntıya neden olduğunu, bu fabrikanın ise bölgedeki sütün yerinde değerlendirilmesi amacıyla kurulduğunu belirtti. 
     Kapalı ahırlar yerine bol çayırlı meraların bulunduğu İnsuyu, Pınarbaşı ve Böğrüdelik köylerindeki ineklerden elde edilen sütün kalitesinin, yüzde 6'lık yağ oranıyla dünya standartlarının çok üzerinde olduğuna dikkat çeken Ünalan, şunları kaydetti 
     ''Fabrika üretime başlayalı sadece bir yıl olmasına karşın, yüksek kalite ve lezzetteki yoğurt, krema, tereyağı, beyaz peynir ve beze dökülen özel tulum peynirleri özellikle, kaliteye büyük önem veren tatil köylerinden büyük ilgi gördü. Günlük 40 ton kapasitemiz olmasına rağmen, yeterli sayıda süt ineği olmadığı için halen günde 5 ton süt ancak işleyebiliyoruz. Bu ürünlerimizi, aralarında Antalya'daki Swiss Otel'in de bulunduğu toplam 17 otel ve tatil köyüne veriyoruz. Mevcut müşterilerin talebine ancak yetişebildiğimiz için, diğer lüks oteller ve tatil köylerinden gelen talepleri geri çevirmek zorunda kalıyoruz.'' 
     
     ACİL İNEĞE İHTİYAÇ VAR 

     En büyük sorunlarının, kooperatif üyeleri ve bölgedeki çiftçilerin elinde yeterli sayıda inek bulunmaması olduğunu vurgulayan Ünalan, sözlerini şöyle sürdürdü 
     ''Bölgede yetişen otların zenginliği nedeniyle, sütün kalitesi ve değeri artıyor. Ürünlerimizin özellikle turizm merkezlerinden yüksek talep görmesi, kötü durumda olan bölge hayvancılığının gelişmesi için büyük bir şans yarattı. Bu nedenle Tarım ve Köyişleri Bakanlığı'ndan, üyelerimize, uygun faizle geri ödemeli 200 adet Holstain cinsi inek dağıtılmasını istedik. Durumu tüm ayrıntılarıyla yetkililere anlatmamıza karşın, şu ana kadar talebimize olumlu ya da olumsuz bir yanıt gelmedi.'' Ünalan, söz konusu 200 ineğin üyelere dağıtılmasıyla günlük süt işleme kapasitelerinin 10 tona çıkabileceğini belirterek, ''sağlanacak destekle çok az bölgenin sahip olduğu verimli otlaklar en iyi şekilde değerlendirilerek bölge ekonomisine kazandırılabilir'' diye konuştu. 
     
</TEXT>
</DOC>
