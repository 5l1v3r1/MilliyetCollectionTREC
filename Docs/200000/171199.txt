<DOC>
<DOCNO> 171199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sonspo12.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Başdemir doping iddialarını reddetti... 
</HEADLINE>
<TEXT>

     642. Tarihi Kırkpınar Yağlı Güreşleri'nde doping içeren madde kullandığı açıklanan Mustafa Başdemir, güreşler sırasında sadece baş ağrısı için ''gripin'' kullandığını söyledi. 
     İzmit Büyükşehir Belediyesi sporcusu olan Başdemir, kendisinin doping içeren madde kullandığına ilişkin açıklamadan haberi olmadığını ve buna inanmak istemediğini söyledi. 
     Başaltı'nda üçüncü olan Başdemir, bir gazetede dopingli numaraların yayımlandığını ve kendi numarasının bunların içinde olmadığını ifade ederek, şunları kaydetti 
     ''Daha önce birinciliklerim, derecelerim oldu. Şimdiye kadar doping kullanmadım. Edirne'ye gittiğimizde havasından rahatsızlandım, baş ağrısı için sadece gripin ve doping içermeyen vitamin ilaçlarından kullandım. Köy ortamında çalışıyorum, doğal kaynaklardan besinimi alıyorum.'' 
     
</TEXT>
</DOC>
