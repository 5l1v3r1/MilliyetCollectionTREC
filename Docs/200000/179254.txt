<DOC>
<DOCNO> 179254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/siyaset/siy02.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yeni doktrinler üretmeliyiz' 
</HEADLINE>
<TEXT>

   Değişim mesajı veren Genelkurmay Başkanı Orgeneral Özkök, Cumhuriyet'i iç ve dış tehditlere karşı korumak için yeni konsept ve doktrinlerin üretilmesinin zorunlu olduğunu söyledi 
      ANKARA Milliyet 

   
   Genelkurmay Başkanı Orgeneral Hilmi Özkök, 30 Ağustos Zafer Bayramı nedeniyle Türk Silahlı Kuvvetleri TSK mensuplarına hitaben bir kutlama mesajı yayımladı. Dünyada yaşanan son gelişmelere, enerji kaynaklarını kontrol altında tutma girişimlerine, şiddetini gittikçe artıran etnik ve köktendinci akımlara, uluslararası terör ortamına değinen Özkök şunları kaydetti 
   "Diğer taraftan Türkiye'de yeniden hız artıran gerici ve ayrılıkçı cereyanlar TSK'ya yeni ve zorlu görevler yüklemektedir. Öte yandan, dünyada artan yeni demokratik değer yargıları ve değişen egemenlik kavramları bu yeni ve zorlu görevin başarılabilmesinde yeni konsept ve doktrinlerin üretilmesini zorunlu kılmaktadır. Bu yeni dünyada akıl, bileğin gücünü etkisizleştirirken, kendi gücünü yüceltmekte, kanın, barut kokusunun yerini bilgi ve itidal almaktadır." 
   
   GELECEK NESİLLERE IŞIK 
   Dogmalardan uzak, akla, bilime dayalı olan Atatürkçü düşünce tarzının sürekli gelişime açık, kendisini yenileyen yapısıyla gelecek nesiller için de yol gösterici bir ışık ve çağdaş bir ideal olmayı sürdüreceğini belirten Özkök, şöyle devam etti 
   "Büyük Zafer'in 81. yılını kutladığımız bu süreçte, TSK'nın değerli mensuplarının Atatürk ilke ve devrimlerinin yol göstericiliğinde, Cumhuriyet'in temel niteliklerine yürekten bağlı olarak, içinde yaşadığımız yüzyılda birey ve ülke olarak büyük bir yarışın içinde olduğumuz bilincinden hareketle, dünyada sürekli gelişen ve değişen konsept ve teknolojileri yakından takip ederek, kendilerini 21. yüzyılın muharip ve aydınları yapacak gerekli atılımları yapacağına ve değişen dünyanın farkında olarak iç ve dış risk ve tehditlere karşı akılcı mücadeleye aynı azim ve kararlılıkla devam edeceğine olan inancımı teyiden ifade etmek isterim." 
   
</TEXT>
</DOC>
