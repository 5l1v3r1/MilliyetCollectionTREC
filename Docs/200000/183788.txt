<DOC>
<DOCNO> 183788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/sontur16.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Diş bakımında sınıfta kaldık 
</HEADLINE>
<TEXT>

     Türkiye'de yıllık diş macunu tüketiminin 80-85 gram olduğu, 4 kişinin yılda bir diş fırçası tükettiği belirlendi. 
     TDB'nin ''tdb.org.tr'' adlı internet sitesinde yeralan bilgiye göre, Türkiye'de 3250 kişiye bir diş hekimi düşüyor. Yıllık diş fırçası tüketiminde 4 kişiye bir diş fırçası düşerken, İngiltere'de bir kişinin yılda 2,4 diş fırçası, İsveç'te ise bir kişinin yılda 2,5 diş fırçası tükettiği belirtiliyor. 
     Türkiye'de kişi başına 80-85 gram olan diş macunu tüketiminin, İngiltere'de 480 gram, İtalya'da 270 gram, İspanya'da 155 gram olduğu ifade edilirken, ülkemizde evlerin yüzde 70'inde diş macununun bulunmadığı vurgulanıyor. 
     
     10 KİŞİDEN BİRİ DİŞ HEKİMİNE HİÇ GİTMİYOR 
     Ülkemizde yılda 100 bin makara diş ipi kullanıldığı, 34 bin kişinin de diş ipini tercih ettiğinin belirtildiği istatistiklerde, ülke nüfusunun yüzde 40'ının dişlerini arada bir, yüzde 26'sının ise günde 2-3 kez fırçalaması dikkat çekiyor. 
     Yine ülke nüfusunun yüzde 10'unun diş hekimine hiç gitmediği, yüzde 43'ünün ise bir yıldır diş hekimine uğramadığı vurgulanırken, gelişmiş ülkelerde yılda 2 kez diş hekimine gidildiği kaydediliyor. 
     Çürükler konusunda da bilgilerin verildiği sitede, Türkiye'de 6 yaş grubunun yüzde 83'ünün süt dişlerinde, 12-13 yaşlarındaki her 100 çocuktan 83'ünün ağzında ve 30-34 yaş grubunda her 100 yetişkinin 97'sinin dişinde çürük olduğu ifade ediliyor. 
     
</TEXT>
</DOC>
