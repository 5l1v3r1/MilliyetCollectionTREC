<DOC>
<DOCNO> 176667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/yazar/guclu.html </URL>
<DATE> 2003/08/19/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Kayıt işkencesi başladı 
</HEADLINE>
<TEXT>

   
   Okullar açılıncaya kadar veliler ile birlikte biz de kayıt işkencesinden üzerimize düşen payı alıyoruz. Tanıdık, tanımadık nerede kilitlenen bir kayıt olayı varsa bir anda kendimizi onun içinde buluyoruz. 
   Veli de haklı, okullar da. Ama bazen her iki taraf da dozu öylesine kaçırıyor ki zıvanadan çıkmak işten bile değil. 
   Veli, sınavı kazanamayan oğlunu en iyi okullara sokmaya çalışıyor. Okul yöneticileri de karnını zor doyuran asgari ücretli memurdan, işçiden milyarları bulan bağış istiyor. Her iki tarafa da anladıkları dilden yaptıkları işin yanlış olduğunu anlatmak bazen zaman alıyor. Çünkü burası Türkiye, burada her şey olur mantığı kafalara öylesine işlemiş ki söküp atmak neredeyse mümkün değil. 
   Okul yöneticileri, haklı olarak yine ödeneksizlikten yakınıyorlar. Devlet kendilerine ödenek ayırmıyor. Bir şekilde veli katkısı gerekiyor. Yoksa ne okullarda temizlik açısından hijyenik bir ortam sağlanabilir ne de karda kışta donmaktan kurtulabilirler. Ama işin dozunu kaçırıyorlar. Öylesine yüklü bağışlar isteniyor ki kafalarda kuşku yaratıyorlar. Oysa her şeyin çocuklarının sağlığı ve geleceği için olduğu inandırıcı bir şekilde velilere anlatılsa her şey çok daha farklı olacak. Ama nedense bu yol denenmiyor. 
   
   YÖK meydan savaşı    Üniversitelerarası Kurul bugün Ankara'da toplanıyor. Üniversitelerin YÖK yasa tasarısı ile ilgili görüşleri kurulda ele alınacak. Muhtemelen, hükümete tek tek görüş bildirme yerine ortak bir görüş sunulacak. Gelen sinyaller, hükümete bildirilecek görüşün zehir zemberek olacağı yönünde. Çünkü üniversitelerden gelen görüşlerin tamamına yakını bu minvalde. 
   Üniversitelerarası Kurul'a bugün ilk kez Yıldız Üniversitesi Rektörü Ayhan Alkış başkanlık edecek. Başkanlık, üniversitelerin kuruluş yıllarına göre bir yıl süre ile el değiştiriyor. Bir önceki başkan Marmara Üniversitesi Rektörü Tunç Erem'di, bir sonraki ise Mimar Sinan Üniversitesi Rektörü İsmet Vildan Alptekin olacak. Tabii ki YÖK yasası değişip her şey altüst olmazsa .. 
   Üniversitelerarası Kurul yeni dönemde daha aktif olacağa benziyor. Aslında bugüne kadar YÖK'ün hegemonyasından kurtulup kendi ayakları üzerinde durmayı becerebilseydi, eski hükümetler ya da yeni hükümet YÖK'ün yetkilerinden bir bölümünü buraya aktarsaydı, şimdi öyle köklü bir üniversite reformuna hiç gerek kalmazdı. 
   Bakan Çelik, yasayı en kısa sürede çıkarmanın peşinde. Bu Meclis aritmetiği ile kendileri için de çok zor olmaz. Ama yapılacak bu şipşak operasyonun da ABD'nin Irak operasyonundan hiçbir farkı olmaz. Esas sorunlar, yasa çıktıktan sonra başlar. Umarız aklıselim galip gelir. 
   Hükümet, bu köklü reformu Gürüz için yapıyor ise boşuna acele ediyor. İki ay sonra zaten kendiliğinden gidiyor. Yok eğer sistemi düzeltmek içinse ona itiraz eden yok. Ama şu ana kadar ortaya koydukları tavır hiç de üniversitelerin lehine gözükmüyor. Her ne kadar itiraz etseler de intikam yasası ve tasfiye söz konusu. Aksine bir durum için ise şeffaf ve samimi olmaları gerekiyor. Ama bunu da bir türlü gerçekleştiremiyorlar. 
   Özetin özeti Elbette bir üniversite reformu şart. Ama bunu üniversitelere rağmen yapmak akılcılıktan çok uzak olur... 
   
      
   
</TEXT>
</DOC>
