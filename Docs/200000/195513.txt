<DOC>
<DOCNO> 195513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/soneko05.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir başarı öyküsü... Emekli öğretmen yufka ihracatçısı oldu 
</HEADLINE>
<TEXT>

     Kayseri'de kurulu Öz-El Unlu Mamüller Ltd. Şti tarafından üretilen yufka ve börek çeşitleri, 18 ülkeye ihraç ediliyor. 
     Şirketin sahibi ve kurucusu Yusuf Öztürk, A.A muhabirine yaptığı açıklamada, 1996 yılında kurduğu şirkette yufka ve börek üreterek Almanya'ya ihracata başladığını kaydetti. 
     Şirketi yufka işi ile uğraşan bir yakınının tavsiyesi üzerine kurduğunu ifade eden Öztürk, ''Çeşitli yerlerde 25 yıl öğretmenlik yaptıktan sonra 1994 yılında emekli oldum. Yufka işi ile uğraşan bir yakınım bu işe girmemi ve Almanya'ya ihraç etmemizi tavsiye etti. 1996 yılında Kayseri'de küçük bir atölye kurdum ve burada ürettiğimiz yufka ve sigara böreğini Almanya'ya ihraç etmeye başladım. Ürünlerimizin Almanya'da beğenilmesi üzerine zamanla işleri geliştirdim'' dedi. 
     Anadolu'nun çoğu bölgelerinde ekmek ihtiyacının yufka olarak karşılandığını belirten Öztürk, şunları söyledi 
     ''Yufka ve börek her aile tarafından bilinir. Yufka yapmak için tandır, ocak ve yufkayı açmak için de özel tahta gibi düzenek gerekir. Zamanla Avrupa'nın çeşitli ülkelerine hayatlarını kazanmak için giden Türk aileleri, bulundukları bölgelerde yufka yapabilecek düzenekleri bulamıyorlar ve bu ürünleri üretemiyorlar. Kurduğumuz bu şirkette Türk ailelerinin geleneksel mutfak ürünlerinden olan yufka ve böreği, gurbetçilerimizin yaşadıkları Avrupa ülkelerinde de tüketmelerini sağlamaya çalışıyoruz. 
     İlk yıllarda atölye şeklinde olan ve 30 bayanın çalıştığı işyerimizde ayda 12-13 ton civarında yufka, sigara ve muska böreği üretim kapasitemizi, ürünlerimizin beğenilmesi üzerine zamanla artırdık. Bugün, işyerimizde 160 genç kız ve kadın çalışmaktadır. Emekli olurken böyle bir işyeri açmayı düşünmemiştim. Şimdi işi büyütüp, üretim kapasitemizi de aylık 200 tonun üzerine çıkartıp çeşitlerimizi de artırdık. Sigara ve muska böreğine gül böreğini da kattık. Yufkayı da kiloluk ve yarım kiloluk ambalajların yanı sıra, börek yapımında kolaylık sağlamak için üçgen ve uzun yufkalar şeklinde ambalajlıyoruz. Ürün çeşitleri arasına katmer, mantı, kadayıf da girdi.'' Ürettikleri ürünleri ''Öz yufka'' markasıyla Almanya'ya ihraç ettiklerini kaydeden Öztürk, ürünlerin bu ülke üzerinden Türk işçilerinin bulunduğu Avrupa ülkeleri ile ABD ve Kanada'ya ihraç edildiğini bildirdi. 
     Öztürk, ürünlerinin Türk ailelerinin yanı sıra, Avrupalı ailelerin de mutfaklarını süslediğini belirterek, ''Özellikle börek çeşitlerimiz lokantaların vazgeçilmez yemekleri arasına girdi. Almanya'da kutlanan festivallerde börek ve katmer gibi ürünlerimize yoğun rağbet oluyor'' dedi. 
     
</TEXT>
</DOC>
