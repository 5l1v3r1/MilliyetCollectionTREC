<DOC>
<DOCNO> 165229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sontur17.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, grupta Cem Uzan'a seslendi "İmtiyazlı hortumcu" 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, halkın kendilerine emanet ettiği iktidarı, imtiyazlı hortumculara gölgeletme niyetinde olmadıklarını belirterek, ''her kim bizden adalet yerine ayrıcalık beklerse o beyhude bir meydan okumaya girmiş olur'' dedi. 
     Erdoğan, partisinin TBMM grup toplantısında yaptığı konuşmada, askerlik süresinin kısaltılmasına da değindi. Genelkurmay Başkanlığı'nın bu konuda uzun süren bir çalışma ve değerlendirme yaptığını, askerlik süresinde bir indirime gidilebileceği sonucuna vardığını belirten Erdoğan, bu uygulamanın 15 Temmuz 2003 tarihinden itibaren yürürlüğe girmesi için karar verdiklerini söyledi. 
     Konuya ilişkin Bakanlar Kurulu kararının imzaya açıldığını bildiren Erdoğan, Genelkurmay Başkanlığı'na konuya gösterdiği hassasiyete de teşekkür etti. 
     
     YOLSUZLUKLARLA MÜCADELE 
     Erdoğan, geçen hafta TBMM Yolsuzlukları Araştırma Komisyonu'nun çalışmalarının gündeme geldiğini hatırlatarak, şunları söyledi 
     ''Bizim seçim meydanlarında milletimize taahhüdümüz şu oldu AK Parti, adaletin ve kalkınmanın partisi olacaktır. Milletimiz bize güvenerek, sözümüze itibar ederek AK Parti'yi tek başına iş başına getirdi. Biz adalet kavramının kalkınmanın, kalkınma kavramını da adaletin olmazsa olmaz şartı olarak görüyoruz. Bu iki temel ilkeye bağlılık, iktidarımızın temel vasfıdır. 
     Bu nedenle her kim bizden adalet yerine ayrıcalık beklerse o beyhude bir meydan okumaya girmiş olur. Her kim ki, bizden geçmişte bir şekilde elde ettiği haksız ayrıcalıklarına dokunmamamızı bekliyorsa yanılıyor... Bu böyle bilinsin. Çünkü biz halkımızın bize emanet ettiği iktidarı imtiyazlı hortumculara gölgeletme niyetinde değiliz. Kim haksız bir statü ve gelir elde ettiyse bu halkımıza geri ödenmelidir. Kim soygun ve vurgun yapmışsa bunun hesabını vermelidir ve verecektir. Bu nedenle gerek Yolsuzlukları Araştırma Komisyonu marifetiyle gerek devletin başka kanalları vasıtalarıyla tespit edebildiğimiz ve ulaşabildiğimiz her yolsuzluğun, suiistimalin mutlaka üstüne gidilecektir. Sorumlularından yaptıklarının hesabı sorulacaktır. Türkiye artık bu suiistimallerden kurtulmalıdır. Artık halkımızın emeği, birikimi ve alınteri koruma altına alınmıştır. AK parti iktidarı bunun için var.'' 
     
     MİLLİLERE KUTLAMA 
     Başbakan Erdoğan, dün akşam 6. FIFA Konfederasyon Kupası'nda Brezilya ile 2-2 berabere kalarak yarı finale yükselen Milli Takım'ı kutladığı konuşmasının sonunda, ''Türkiye daha güzel günlere layık. Artık biz kabımıza sığmıyoruz ve inşallah artık Balkanlar, Avrupa, Dünya... Türkiye bir gerçek olarak her alanda buralardaki yerini alacaktır ve almıştır. Türkiye aydınlık yarınlara mutlaka ulaşacaktır. Bu böyle biline'' görüşünü dile getirdi. 
     AK Parti Grubu daha sonra basına ve ziyaretçilere kapalı olarak bir süre daha devam etti. 
     Bu arada grubun sabahki bölümünde milletvekillerinin bilgisine sunulan kamu yönetimi reformu taslağı konusunda milletvekillerinin taslak üzerinde görüşlerini açıkladıkları ve yerel yönetimlerle ilgili düzenlemeler hakkında sorular sordukları öğrenildi. Daha önce CHP'li yetkililerin de bilgisine sunulan taslağa, AK Parti'li milletvekillerinin görüşleri de değerlendirilerek önümüzdeki günlerde son şeklinin verileceği kaydedildi. 
     
</TEXT>
</DOC>
