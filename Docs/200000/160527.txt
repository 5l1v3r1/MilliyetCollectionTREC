<DOC>
<DOCNO> 160527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/soneko08.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracattaki artış sürüyor... 
</HEADLINE>
<TEXT>

     Mayıs ayında ihracat, yüzde 30.7 artarak 3 milyar 916 milyon dolar olarak gerçekleşti. 
     Türkiye İhracatçılar Meclisi TİM verilerine göre, Ocak-Mayıs dönemindeki ihracat da yüzde 33.7 büyüme kaydetti. Geçen yılın ilk 5 ayında 13 milyar 365 milyon 498 bin dolar olan ihracat, bu yılın aynı dönemde 17 milyar 866 milyon 446 bin dolar seviyesinde gerçekleşti. 
     TİM verilerine göre, 1 Haziran 2002-31 Mayıs 2003 dönemindeki ihracat, bir önceki dönemde gerçekleşen ihracat tutarı olan 31 milyar 788 milyon 203 bin doları yüzde 28 oranında geçerek 40 milyar 679 milyon 936 bin dolara ulaştı. 
     Mayıs ayındaki ihracat ise yüzde 30.7 artışla, 3 milyar 916 milyon 386 bin dolara yükselirken, ihracatın lokomotifi konumundaki hazır giyim ve konfeksiyon ihracatı yüzde 28.6 artışla 993 milyon 17 bin dolara çıktı. 
     
     OTOMOTİV İHRACATI YÜZDE 48.4 ARTTI 

     Taşıt araçları ve yan sanayii ihracatı ise geçtiğimiz ay yüzde 48.4 artışla 596 milyon 835 bin dolara ulaştı. 2002 yılı Mayıs ayında bu sektörün ihracatı 402 milyon 207 bin dolar olmuştu. 
     İhracat artışı hububat, bakliyat, yağlı tohumlar ve mamullerinde yüzde 85.2, zeytin ve zeytinyağında yüzde 291.5, kesme çiçekte yüzde 49.3, canlı hayvan ve su ürünlerinde yüzde 33.9, ağaç mamulleri ve orman ürünlerinde yüzde 36.7 oranında gerçekleşti. 
     Bu arada, yaş meyve ve sebze ihracatında yüzde 20.4, fındık ve mamulleri ihracatında ise yüzde 21.6 gerileme yaşandı. 
     
     TİM BAŞKANI SATICI 

     İhracat rakamlarını bir basın toplantısıyla açıklayan Türkiye İhracatçılar Meclisi TİM Başkanı Oğuz Satıcı, ihracatta geçen yıl sağlanan yüksek artışın 2003 yılında da, döviz kuru sorunu ve belirsizliğine rağmen devam etmesinin, Türkiye ekonomisi için son derece sevindirici olduğunu söyledi. 
     Satıcı, ''Artık bir alışkanlık halini almaya başlayan ihracat rekorlarından bir yenisi, Mayıs ayında kırılarak aylık 4 milyar dolar sınırına gelinmiştir'' dedi. 
     Yılın ilk 5 aylık ihracatın geçen yıla göre yüzde 33.7'lik bir artışa denk geldiğine işaret eden Satıcı, son bir yıllık dönem göz önüne alındığında 40 milyar dolar sınırının aşılmasının, ihracat açısından Mayıs ayının en kayda değer gelişmesi olduğunu vurguladı. 
     Bir önceki yıl ile karşılaştırıldığında ilk 5 aylık ihracat artışının lokomotif sektörlerinin, taşıt araçları ve yan sanayi, demir ve demirdışı metaller ile hazır giyim ve konfeksiyon sektörleri olduğuna dikkati çeken Satıcı, şunları kaydetti 
     ''Geçen sene yaşanan düşüşten sonra, tarım sektöründe bu sene başlayan artışın da yüzde 31 olarak gerçekleşmesi son derece sevindirici olmuştur. Tüm belirtiler, küresel ölçekte rekabetçi bir yatırım ve üretim ortamının sağlanması halinde, Türkiye üreticisi ve ihracatçısının daha büyük atılımları gerçekleştirebileceğine olan inancımızın son derece gerçekçi olduğunu göstermektedir. Mesele, bu inancın tüm kamu, özerk kurum ve kuruluşlar tarafından paylaşılmasıdır.'' 
     
</TEXT>
</DOC>
