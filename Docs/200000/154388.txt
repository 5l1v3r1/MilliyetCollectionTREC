<DOC>
<DOCNO> 154388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/yazar/bila.html </URL>
<DATE> 2003/05/04/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Sağlıkta dönüşüm projesi 
</HEADLINE>
<TEXT>

     Sağlık ve eğitimin başına gelen her bakan bu yapısal bozukluğu gidereceğini belirtiyor ve bazı projeler gündeme getiriyor. Ancak bugüne kadar kalıcı bir çözüm yerleştirebilen olmadı. Ya sözler unutuldu ya da bir yerlere çarpıp geri düştüler... Sağlıkta şimdi sıra Prof. Dr. Recep Akdağ'da... 
     Bakan Akdağ da vatandaşın yaka silktiği bu düzeni değiştirme iddiasında. Bazı projeler geliştiriyor, bazı yeni uygulamalara yöneliyor. 
     Sağlık Bakanı, birkaç gün içinde "Sağlıkta Dönüşüm Projesi" adı altında yaşama geçirmeyi düşündüğü reformları açıklayacak. Göreve geldiğinden bu yana uzmanlarıyla sürekli bu proje üzerinde çalıştığını söylüyor. Projenin bazı ayakları daha önce de kamuoyuna yansımış ve tartışılmıştı. Prof. Dr. Akdağ, dünkü görüşmemizde projenin esasını şöyle özetledi 
     1- Aile hekimliği Herkesin bir aile hekimi olacak. Seçtiği hekime kaydolacak. Bu hizmeti hem serbest, hem de resmi hekimler verebilecek. Sağlık ocaklarında, mahalle polikliniklerinde veya muayenehanelerde aile hekimliği yapılabilecek. 
     2- Uzman hekimlik Uzman hekime gidilmesi gereken hallerde buna aile hekimi hastayla karar verecek ve uzman hekimi birlikte seçecekler. Hasta istediği uzman hekime özel veya hastaneye gidebilecek. 
     3- Uzman hekimler hastanede bu yolla tedavi ettikleri hastaya göre puanlandırılacak ve puanı üzerinden döner sermayeden pay alacak. 
     4- İster memur, ister işçi kamu çalışanları devlet ve SSK hastaneleriyle özel hastanelere gidebilecek. Sevk işlemi kaldırılacak. Özel hastanelere gitmeleri halinde masrafları devletçe karşılanacak. Devlet ve SSK hastaneleriyle özel hastanelerin fiyatları arasında fark olmayacak. Fark ödeme durumu ayrıca değerlendirilecek. Maliye'nin ödemesi esas alınacak. 
     5- Doktorla - hasta arasındaki para ilişkisi kesilecek. Bıçak parası, adı altında hastadan para alınmayacak. Hastaların hastane hizmeti almak veya ameliyat olmaları için muayenehaneden geçmeleri engellenecek. 
     6- Bütçe yasasına konulan hüküm gereğince bir doktorun döner sermayeden alabileceği para sınırlanacak. En fazla 5.5 milyar lira olacak . 
     Sağlık Bakanı, SSK ve devlet hastanelerine sevksiz gitme uygulamasının birkaç gün içinde İstanbul, Ankara ve İzmir'de başlayacağını da açıkladı. Bıçak parası veya hastane hizmeti için önce muayenehaneye uğrama, uygulamasının da sıkı denetimle önleneceğini, bunun bir etik sorunu olduğunu vurguladı ve bu yola zorlanan vatandaşlar için yakında 800'lü hatlarla bakanlığa şikayette bulunabileceklerini belirtti. 
     Bu projenin bazı maddeleri uygulamaya konuldu. Aksaklıklar uygulamada görülecek. 
     Örneğin döner sermayeden alınan payların sınırlandırılması. Üniversite hastaneleri bu uygulamaya karşı çıkıyor. Tıp fakültesi öğretim üyelerinin bu uygulama nedeniyle üniversiteden ayrılma eğilimine girdiklerini kaydediyorlar. Aylık gelir 5.5 milyar lirayla sınırlanınca bazı hocaların özel sektöre gidebilecekleri, muayenehane hekimliğine yönelecekleri, bunun de hem döner sermaye, hem de üniversitede öğretim açısından kayıp olacağını savunuyorlar. 
     Bakan Akdağ, bu şikayetleri çok haksız bulmuyor. Üniversite ve döner sermayeye katkısı büyük olan hocaların katkıları oranında alacakları payın sınırlanmasını pek doğru bulmadığını söylüyor. Bu konuyu Maliye Bakanı'yla yeniden görüşeceğini ifade etti. 
     Bakan'ın açıkladığı proje uygulanabilir ve hem hastaları, hem doktorları tatmin edebilirse ne ala... Doktorla - hasta arasına paranın girmediği, sistemin hastayı çaresiz bırakmadığı, doktoru yan yollara sevk etmediği bir biçimde işlemesi herkesin ortak isteği... 
     
     

</TEXT>
</DOC>
