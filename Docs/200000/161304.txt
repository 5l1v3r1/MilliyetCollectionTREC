<DOC>
<DOCNO> 161304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sontur10.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK Kadek'te ABD operasyonu korkusu kamp boşalttırıyor... 
</HEADLINE>
<TEXT>

     Terör örgütü PKK-KADEK'in, örgüte yönelik olası bir ABD operasyonuna karşı, Irak'ın kuzeyindeki terörist sayısını azaltarak, mensuplarını yeni faaliyet alanlarına kaydırdığı bildirildi. 
     Edinilen bilgiye göre, Irak harekatı sonrasında ABD'nin kendisine yönelmesinden endişelenen terör örgütünün, kış üslenme bölgelerindeki kamplardan küçük gruplar halinde geniş bir alana yayılmaya başladığı belirtildi. 
     Türkiye'deki silahlı unsurlarını takviye amacıyla Kandil Dağı ve Behdinan bölgelerinde bulunan 150 militana Irak, İran ve Suriye üzerinden sınırı geçme talimatı veren terör örgütünün, Irak'ın kuzeyindeki mensuplarının yanı sıra Tunceli, Bingöl ve Ağrı kırsalındaki militanlarını da yeni üslenme bölgelerine hareketlendirdiği kaydedildi. 
     
     37 TERÖRİST ETKİSİZ HALE GETİRİLDİ 
     Bu arada, güvenlik güçlerinin kırsal alanda yürüttüğü son operasyonlarda da 2'si ölü, 16 teröristin ele geçirildiği, 21 teröristin teslim olduğu belirtildi. 
     Iraklı mensuplarını örgüt güdümündeki Kürdistan Demokratik Çözüm Partisi'nin PÇDK büyük kentlerdeki bürolarında görevlendiren örgütün, bölgede rahat faaliyet göstermek için buradaki partilere de militan yerleştirmeye çalıştığı kaydedildi. 
     Türkiye'nin çıkaracağı bir Pişmanlık Yasası'nın örgütten kaçışları hızlandırmasından korkan örgütün, ''asla silah bırakılmayacağı'' yönünde talimat verdiği, BM kontrolündeki Mahmur Kampı'ndan Türkiye'ye dönmek isteyen sığınmacılara karşı da ağır tedbirler aldığı ifade edildi. 
     
</TEXT>
</DOC>
