<DOC>
<DOCNO> 182672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/soneko21.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine'den çifte tahvil ihalesi... Faiz yüzde 35.14 oldu... 
</HEADLINE>
<TEXT>

     Hazine Müsteşarlığı'nın bugün düzenlediği 371 gün vadeli iskontolu devlet tahvili ihalesinde bileşik faiz yüzde 35.14 oldu. 
     Hazine'nin bugünkü ikinci ihalesi olan 3 ayda bir değişken faiz ödemeli tahvil ihalesinde de dönemsel faiz yüzde 9.31 olarak gerçekleşti. 
     Hazine'nin, iskontolu devlet tahvili ihalesinde net satış miktarı 400.9 trilyon lira, 3 ayda bir değişken faiz ödemeli tahvil ihalesinde ise net 1 katrilyon 323.8 trilyon lira oldu. 
     
     3 AYDA BİR ÖDEMELİ TAHVİL 

     Hazine Müsteşarlığı tarafından bugün düzenlenen 3 ayda bir değişken faiz ödemeli devlet tahvili ihalesinde, dönemsel faiz yüzde 9.31 oldu. 
     Toplam 1 katrilyon 415.4 trilyon lira teklifin geldiği ihalede, nominal 1 katrilyon 257.8 trilyon liralık satış gerçekleştirildi. İhalede net satış tutarı ise 1 katrilyon 323.8 trilyon lira oldu. 
     İhalede kamu kuruluşlarına 101 trilyon liralık, piyasa yapıcı bankalara da 130 trilyon liralık net satış da gerçekleştirildi. 
     3 ayda bir değişken faiz ödemeli tahvil ihalesinde satılan senetlerin geri ödemesi, 11 Mayıs 2005 tarihinde yapılacak. 
     İhalede satılan kağıtların ilk kupon ödemesi, 12 Kasım 2003'de yapılacak. 
     Tahvil ihalesinde söz konusu kupon ödemesine teşkil edecek faiz oranı, 13 Ağustos 2003 ihraç tarihli referans bono ihalesinde belirlenen oran olacak. 
     
     371 GÜN VADELİ TAHVİL İHALESİ 

     Hazine'nin 371 gün vadeli iskontolu tahvil ihalesine de toplam 1 katrilyon 702.3 trilyon liralık teklif geldi. İhalede nominal 544.9 trilyon liralık satış gerçekleşti. 
     İhaledeki net satış miktarı 400.9 trilyon lira olarak gerçekleşti. 
     Tahvil ihalesinde bileşik faiz yüzde 35.14, basit faiz ise yüzde 35.25 oldu. 
     371 gün vadeli ihalede piyasa yapıcı bankalara net 150 trilyon liralık satış gerçekleşti. Tahvilin geri ödemesi, 22 Eylül 2004'de yapılacak. 
     Bu arada, Hazine Eylül'deki ikinci yüklü itfasını yarın 2.1 katrilyon lira ile gerçekleştirecek. Hazine, Eylül'deki en yüklü itfasını ise 4 katrilyon 42 trilyon lirası piyasaya olmak üzere, 4 katrilyon 140 trilyon lira ile 24 Eylül 2003 tarihinde yapacak. 
     
</TEXT>
</DOC>
