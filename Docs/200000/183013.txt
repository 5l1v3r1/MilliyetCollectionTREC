<DOC>
<DOCNO> 183013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/dunya/dun03.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yeşil Hat'ta eşekli protesto 
</HEADLINE>
<TEXT>

   Rumlar, 22 Eylül'de pasaport kontrol noktalarına götürecekleri eşeklerle Denktaş'ı protesto edecek 
      DIŞ HABERLER SERVİSİ 

   
   Kıbrıslı Rumlar, KKTC Cumhurbaşkanı Rauf Denktaş'ı ilginç bir yöntemle protesto etmeye hazırlanıyor. 22 Eylül'de düzenlenecek olan protesto gösterisinde, Yeşil Hat'a eşekler yerleştirilecek. 
   KKTC Cumhurbaşkanı Rauf Denktaş'ın yıllar önce sarf ettiği "Kıbrıs Adası'nın tek yerlileri eşeklerdir" sözlerinden esinlenerek gösteriyi düzenleyen Rum protestocular, eşekleri Rum tarafıyla Türk tarafı arasındaki pasaport kontrol noktalarına götürecek. Gösteriyi düzenleyenler, "Bu Ada'daki tek gerçek Kıbrıslıların eşekler olduğu söyleniyor. Bu durumda bu hayvanların kontrol noktalarından pasaportsuz geçmeleri gerekir" diyerek amaçlarını açıklıyor. Kıbrıs Rum Kesimi ile KKTC sınırındaki pasaport kontrollerinin protesto edileceği eşekli gösteri, Ada'da yeni bir tartışma başlattı. Eşeklerin protesto amacıyla kullanılmasına karşı çıkan hayvan hakları savunucuları, protestoculara ateş püskürdü. İngiliz hayvan hakları savunucusu Patrick Skinner, "Eşeklerin politikaya karıştırılması tamamen saçmalık. İki toplum arasındaki sorunları insanlar yarattı. Kıbrıs sorununun bu hayvanlarla bir 
   ilgisi yok" dedi. 
   
</TEXT>
</DOC>
