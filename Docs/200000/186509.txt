<DOC>
<DOCNO> 186509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/ekonomi/eko05.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Barmanbek, dünyanın en güçlü 21'inci kadını 
</HEADLINE>
<TEXT>

   'Dünyanın en güçlü 50 iş kadını' sıralamasında, Doğan Holding Yönetim Kurulu Başkanvekili İmre Barmanbek 21'inci sırada yer aldı 
      EKONOMİ SERVİSİ 
   
   Amerikan dergisi Fortune, 'Dünyanın ve ABD'nin en güçlü 50 Kadını'nı seçti. Derginin araştırmasında uluslararası alanda en güçlü 50 iş kadını arasında, Türkiye'den sadece Doğan Holding Yönetim Kurulu Başkanvekili İmre Barmanbek yer aldı. Listeye 2001 yılında 33'üncü, 2002 yılında da 22'inci sıradan giren Barmanbek, bu yıl 21'inci sırada yer aldı. Böylece Barmanbek, listede üç yıl üst üste yer almış oldu. 
   Fortune Dergisi, Barmanbek'in iş hayatında yakaladığı başarıyı 'İslam dünyasında benzerine az rastlanır bir başarı' örneği olarak gösterdi. 1999 - 2002 yılları arasında Doğan Holding'de Genel Koordinatörlük ve Yönetim Kurulu Murahhas Üyeliği görevlerinin ardından Yönetim Kurulu Başkanvekili olan Barmanbek, dergide yer alan haberde medyadan turizme, enerji sektöründen finansal sektöre kadar 3.5 milyar dolarlık 125 şirketin başındaki kişi olarak gösterildi. 
   
      
   En güçlü kadın İngiltere'den    Derginin saptamalarına göre 'Dünyanın en güçlü iş kadını' İngiltere'den, Pearson Medya şirketinin 56 yaşındaki CEO'su Marjorie Scardino. Financal Times ile Penguin kitapçılığın da içine bulunduğu, 7 milyar dolarlık Pearson'un başında bulunan Scardino geçen yıl da listenin başında yer almıştı. Listeye Özbekistan, Güney Afrika, Pakistan ve Çek Cumhuriyeti'nden isimlerin de katılması dikkat çekti. 
   ABD'li en güçlü kadınlar listesinde ise 72 milyar dolarlık Hewlett Packard'ın CEO'su Carly Fiorina ilk sırada yer aldı. ABD'li en güçlü kadınlar sıralamasında e - bay CEO'su ve Başkanı Meg Whitman ikinci, Avon Products'ın CEO'su Anne Mulcahy ise üçüncü sırada yer aldı. 
   
   
</TEXT>
</DOC>
