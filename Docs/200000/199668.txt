<DOC>
<DOCNO> 199668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/spor/aspo.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
KRAL SARAYINI ÖZLEDİ 
</HEADLINE>
<TEXT>

   Galatasaraylı futbolcular, Westfalen Stadı'nın müthiş atmosferinden sonra acı gerçeği dile getirdi "Olimpiyat Stadı'na alışamıyoruz. Ali Sami Yen burnumuzda tütüyor." 
      HALİL ÖZER 

   
   'Ölüyü bile diriltir' 
   GALATASARAY'DA Juventus galibiyetinin ardından en çok konuşulan konuların başında Westfalen Stadı'nın müthiş atmosferi geliyordu. Sarı - Kırmızılı futbolcular, Olimpiyat Stadı'na alışamadıklarını, Ali Sami Yen'i özlediklerini dile getirdi. Hakan Şükür, "Bu atmosfer Olimpiyat Stadı'nda olmuyor. İnanılmaz bir hava vardı. Bu ortam olüyü bile diriltir" dedi. 
   
   'İçimizdeki gerçek' 
   HASAN Şaş, tribünlerin sahaya yakın olmasının motivasyonlarını üst düzeye çektiğini açıkladı. Yıldız futbolcu, "Westfalen Stadı, insanı inanılmaz havaya sokuyor. Maçın her anında taraftarımızın yanımızda olduğunu hissettik. Arkadaşlarımla birlikte, Ali Sami Yen Stadı'nı ne kadar özlediğimizi anladık. Çok acılar çektik. Böyle bir bütünleşmeye ihtiyacımız vardı" diye konuştu. 
   
   'Seyirci böyle olur' 
   OLİMPİYAT Stadı'nda aradıkları ortamı bulamadıklarını itiraf eden Ergün, "Böyle bir seyirci dünyanın hiçbir yerinde yok" yorumunu yaptı. Tecrübeli futbolcu şunları söyledi "Her yönüyle müthiş bir geceydi. İşte seyirci böyle olur. Böyle atmosfere hasret kalmışız. Hepimiz yüreğimizle oynadık. Benim için özel bir geceydi. Orta sahada oynadım, kendi kendime dünya varmış dedim." 
   
   'Çok uzak kalmışız' 
   JUVENTUS maçında sahanın en iyi isimleri arasında yer alan Berkant da taraftarlara övgüler yağdırdı. Gurbetçi oyuncu, "Böyle bir stadda oynamayalı meğer ne kadar çok olmuş. O atmosferin tadını çıkardık. Bu destek varken, iyi oynamamak mümkün değil. Olimpiyat Stadı'na 80 bin kişi geliyor, ama seslerini hiç duyamıyoruz ki. Keşke hep Dortmund'ta oynasak" ifadelerini kullandı. 
   
   Uğultu ve heyecan 
   BÜLENT Korkmaz, Westfalen Stadı'nın 90 dakika bitmeyen uğultusunun heyecanı doruk noktaya taşıdığını açıkladı. Tecrübeli oyuncu sözlerini şöyle sürdürdü "Olimpiyat Stadı'na seyircimiz çok istekli geliyor ama, ne yaparsan yap olmuyor. Doğrusu bu ortama hepimiz hasret kalmışız. Seyirci bir takım için gerçekten çok önemli. Ali Sami Yen özlemimiz her geçen gün büyüyor." 
   
   Fatura Dortmund'a    GALATASARAY-Juventus maçının ev sahibi Dortmund, UEFA'nın hedefi haline geldi. Maçtan önce UEFA'nın Alman kulübüne, "Sorumluluk sizde. Güvenlik önlemlerini alın" mesajını ilettiği bildirildi. Atılan meşaleler ve maç sonunda sahaya girilmesi nedeniyle Dortmund'a 150 bin İsviçre frankı cezanın gündemde olduğu öğrenildi. Ayrıca Dortmund, Galatasaray'dan taraftarlarının yol açtığı 100 bin euroluk zararın tazmin edilmesini de istedi. 
   SARI - Kırmızılı yönetim, jest yapıp tüm sorumluluğu üstlenirken, Alman kulübüne verilmesi düşünülen cezayı cebinden karşılayacağını açıklandı. Yönetimin ayrıca, Dortmund'a Türkiye'de kamp yapmaları durumunda her türlü kolaylığı sağlama sözü verdiği öğrenildi. Maçın Avusturyalı gözlemcisi Kapl'ın ise olayları detaylı bir şekilde rapor edeceği bildirildi. 
   
   Mersi Mondragon    CİM - BOM'UN Juventus zaferinde kuşkusuz Mondragon'un da önemli bir rolü vardı. İlk yarıdaki İtalyan baskınlarını etkisiz hale getiren Kolombiyalı eldiven, dönüş yolculuğu öncesinde, havaalanında Başkan Özhan Canaydın ile bir araya geldi. Canaydın, tecrübeli kaleciyi performansı nedeniyle kutlarken, "Mersi Mondragon. Seni hep böyle görmek istiyorum" dedi. 
   
   'Anneciğim Türkler'    Galatasaray'ın Juventus zaferi, Avrupa basınında geniş yankı uyandırdı. İtalyan gazeteleri, Almanya'da kabus gibi bir gece yaşandığını vurguladı 
   Sarı - Kırmızılı takımın, Şampiyonlar Ligi'nde Juventus engelini 2 - 0'lık sonuçla aşması, Avrupa'da günün en önemli spor olayı oldu. İtalyan gazeteleri, manşetlerine Hakan Şükür'ü taşırken, Juventus'un k bus gibi bir gece yaşadığını belirtti. İspanya ve Yunanistan basını da İtalyan ekibinin dağıldığını vurguladı. 
   
   İtalyan basını 
   La Gazzetta dello Sport Anneciğim Türkler Juve kaçırdı, Hakan kaçırmadı. İki müthiş gol. Dortmund işgal altındaydı. 
   Corriere dello Sport Juve kaçırdı, Şükür mıhladı. Hakan Şükür, Juve'ye duman attırdı. İlk yarıda Maresca'nın topa elle müdahalesi penaltıydı. Dortmund, İstanbul gibiydi. Hasan Şaş maçı değiştirdi. 
   Tutto Sport Juve'de alarm. Di Vaio atamadı, Hakan da nefesi tükenmiş savunmanın canına okudu. Juventus, Inter yenilgisinden Galatasaray mağlubiyetine kadar 3 kara gün yaşadı. 
   
   İspanyol basını 
   As Gazetesi Galibiyetin mimarları Mondragon ve Hakan Şükür'dü. Türkler'in gizli silahı Hakan attı, çığrından çıkmış bir Mondragon'a karşı ise Juventus hiçbir şey yapamadı. Real, Galatasaray'dan tur için puan almak zorunda. 
   Marca Gazetesi Real, tur atlamak için bir puan kovalamalı. Galatasaray'ın tılsımı Hakan. Chimenti'yi mağlup ettiği kafa golü mükemmeldi. 
   
   Yunan basını 
   Filathlos Gazetesi Hakan Şükür hem Juventus'a, hem de Olympiakos'a zarar verdi. Hakan Şükür, İtalyanlar'ı sahada çıplak bıraktı. 
   To Vima Hakan Şükür ve Mondragon, Olympiakos'un Avrupa ümidini makasladı. Juventus, Olympiakos'un da, Real Sociedad'ın da kendisinden bekledikleri hediyeyi sunmadı. Türkler, stadı adeta ateşe verdi. 
   Ta Nea Gazetesi Avrupa'nın devi Juventus ağlanacak halde. En son umudun öldüğü söylenir. Olympiakos'un UEFA Kupası'na katılabilmesi mucizeye kaldı. Boğaziçi'nin boğası Hakan Şükür, Juventus'u infaz etti. 
   Etnos Gazetesi Galatasaray'ın galibiyetinde aslarını Almanya'ya götürmeyen Lippi'nin önemli bir rolü vardı. 
   Goal News Gazetesi Türk hüneri Olympiakos'u 3. sıradan etti. Mondragon takımının başını dik tutan isim oldu. 
   Sportime Gazetesi Juventuslular, Şükür ile Mondragon'un ellerinde son nefeslerini verdiler. 
   
   
</TEXT>
</DOC>
