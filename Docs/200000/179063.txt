<DOC>
<DOCNO> 179063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/guncel/agun.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye kıymete bindi 
</HEADLINE>
<TEXT>

   Irak'ta Amerikan askerlerine yönelik saldırılar devam ederken, ABD'li yetkililer her fırsatta Türkiye'nin önemini vurgulayıp, işbirliği yapmak istediklerini dile getiriyor 
      SEMA EMİROĞLU 
NEW YORK 

   
   Irak'taki olaylara her gün bir yenisi eklenirken, ABD'li sivil ve askeri yetkililerin Mehmetçiği Irak'a davet eden çağrıları yoğunlaştı. Bu kapsamda açıklamalarda bulunan Irak Savaşı'nın mimarlarından Savunma Bakan Yardımcısı Paul Wolfowitz, Cumhuriyetçi Senatör Richard Lugar, ABD Genelkurmay Başkanı Richard Myers ve Irak operasyonundan sorumlu komutanlar General John Abizaid ile General Ricardo Sanchez Türk askerinin önemini vurguladılar. ABD Genelkurmay Başkanı Myers, Washington'da, Türk Silahlı Kuvvetler Ataşeliği'nin Zafer Bayramı vesilesiyle düzenlediği resepsiyonda "Irak'ta Türk askeriyle çalışmak isteriz, ancak karar Türkiye'nin" dedi. 
   
   İLK MÜSLÜMAN ÜLKE 
   Paul Wolfowitz de, "Türkiye, Irak'ın başarıya ulaşması gerektiği konusunda, ABD ile aynı iradeyi paylaşıyor" dedi. Irak'taki Amerikan kuvvetlerinin komutanı General John Abizaid ise New York Times gazetesine verdiği demeçte, "İttifakımıza çok daha geniş uluslararası katılım gerekli. Türkiye ve Pakistan gibi Müslüman ülkeler başta olmak üzere diğer ülkelerden gelecek asker sayısı artmalı" diye konuştu. ABD Kongresi'nin en önemli isimlerinden Senato Dış İlişkiler Komitesi Başkanı Senatör Richard Lugar da, "Türkiye'nin İstikrar Gücü'ne katılımı çok önemli. Çünkü bu güce iştirak eden ilk Müslüman ülke olacak ve başka Müslüman ülkelerin katılımını sağlayacak" dedi. 
   
   'Polonya askeri geleceğine...'    ŞEYHMUS ÇAKAN FERİT ASLAN IRAK DHA 

   Türk askerlerinin Irak'a gitmesi durumunda konuşlanacağı üç yerleşim biriminden biri olacağı belirtilen Bağdat'ın 15 kilometre kuzeyindeki Diala kenti yetkilileri, bölgeye gelecek Mehmetçiğin Birleşmiş Milletler Barış Gücü'nde yer almasını istedi. Huzursuzluk yaşanan bölgelerden biri olan Diala'nın Polis Müdürü General Ziyaddin Mucemei de Mehmetçiğe sıcak baktıklarını söyledi. 
   
   KARŞI OLAN DA VAR 
   Mucemei, "İngiliz, Polonyalı, ABD askeri olacağına, Türk askeri olsun. ABD askerleri işgal amacıyla geldi. Türk ve Pakistan askerinin başımızın üstünde yeri var. Çünkü onlar Müslüman" dedi. Diala'daki en büyük aşiretlerden Azemilerin lideri Habib Hayzelan ise "Türk askeri bize hizmet etmeye geliyorsa, gelsin. Ama ABD gibi işgalci güç olarak gelecekse karşı dururuz" dedi. Irak İslam Partisi Temsilcisi Dr. Hüseyin Zübeydi de, BM Barış Gücü haricinde yabancı güç istemediklerini, Müslüman bir ülkenin askerine yazık olacağını söyledi. 
   
   Şiilerden Kerkük protestosu    Kerkük ve Tuzhurmatu'da 10 kişinin ölümüyle sonuçlanan olayları protesto etmek amacıyla Bağdat, Kerbela, Necef ve Hurmatu'dan gelen binlerce Şii, Kerkük'teki Hüseyni Camii'ni doldurdu. Sokaklara taşan kalabalık arasında Türkmen Cephesi Kerkük Sorumlusu Mustafa Kemal Yaylıcı da vardı. Sık sık "Ya Ali ya Muhammet" sloganı atan Şiiler, hutbeden sonra "Biz isteklerimizi anlatmak için Kerkük'e geldik. Gösteri yapmayacağız. Gösteri yapanlar bizden değil" uyarısı üzerine dağıldı. Hutbede ise, Irak Geçici Hükümet Konseyi Üyeleri ajanlıkla suçlanarak "Kerkük Kürdistan'ın değil, Irak'ındır. Olaylardan sorumlu olan Kerkük yönetimi istifa etmelidir" denildi. Türkmen Cephesi Kurucusu Turhan Ketene de, gösterilerin KYB ve KDP'ye bir gözdağı olduğunu söyledi. 
   
   
   
   
</TEXT>
</DOC>
