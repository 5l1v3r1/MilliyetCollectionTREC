<DOC>
<DOCNO> 154943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sontur35.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da Fatih Terim için suç duyurusu.. 
</HEADLINE>
<TEXT>

     Trabzon Valiliği Özel Kalem Müdürü Hasan Kamber, Galatasaray Teknik Direktörü Fatih Terim hakkında, ''Allah'a ve dine küfrettiği'' iddiasıyla Trabzon Cumhuriyet Başsavcılığı'na suç duyurusunda bulundu. 
     Kamber, Birinci Süper Futbol Ligi'nde, 4 Mayıs Pazar günü Hüseyin Avni Aker Stadı'nda yapılan ve sarı-kırmızılı takımın 2-1'lik galibiyetiyle sona eren maçta Teknik Direktör Fatih Terim'in, ''Allah'a ve dine küfrettiğini'' iddia etti. 
     Bu olay üzerine, Trabzon Cumhuriyet Başsavcılığı'na bir dilekçe ile başvurarak, Terim hakkında suç duyurusunda bulunduğunu belirten Kamber, dilekçesinde şu görüşlere yer verdiğini söyledi 
     ''Karşılaşmanın 7. dakikasında Trabzonspor'un lehine verilen penaltı ile devamında, Galatasaray aleyhine verilen ofsayt kararlarından sonra, Galatasaray Teknik Direktörü Fatih Terim, agresif tavırlar sergileyerek, hakem, federasyon temsilcisi ve gözlemcilere yönelik hakaret ve küfürler etmeye başladı. Bu tutum ve davranışlarıyla da seyircileri tahrik etmiştir. 
     İlk yarının bitimine müteakip şeref tribünü altındaki giriş kapısından içeriye girdikleri sırada Terim, binlerce kişinin önünde Allah'a ve dine küfretmiştir. Kendisinin küfrüne karşılık veren Mehmet Gürdoğan adlı seyirci ile kargaşa yaratmıştır. 
     Terim, Allah'a ve dine küfrederek, seyircinin tahrik olmasına ve galeyana gelmesine sebep olmuş, güvenlik kuvvetlerinin yerinde müdahaleleriyle olay büyümeden önlenmiştir. Bu olay, bütün seyircilerin gözleri önünde cereyan etmiştir. Gazetelerde de haber olarak yayınlanmıştır.'' Hasan Kamber, dilekçesinde, Türk Ceza Kanunu'nun 175. maddesine göre işlem yapılarak, Terim'in cezalandırılmasını istediğini de bildirdi. 
     Kamber, dilekçesinde, Trabzonspor Yönetim Kurulu Üyesi Kenan Sönmez'in de aralarında bulunduğu 4 kişiyi şahit olarak bildirdiğini ve çeşitli gazete kupürlerini delil olarak Cumhuriyet Başsavcılığı'na sunduğunu kaydetti. 
     
</TEXT>
</DOC>
