<DOC>
<DOCNO> 189708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sonspo21.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen - Galatasaray 89-65 
</HEADLINE>
<TEXT>

     Türkiye Basketbol Ligi'nde Efes Pilsen, Galatasaray'ı farklı bir skorla 89-65 yendi. 
     Karşılaşmaya hızlı başlayan Efes Pilsen, Ermal'ın özellikle pota altında hırslı ve skorer oyunuyla rakibine üstünlük kurdu ve 5. dakikayı 11-4 önde geçti. Ancak Galatasaray kısa sürede toparlanarak, Burak ve Arda ile bulduğu 3 sayılık basketlerle farkı kapatmaya çalıştı. İlk 5'deki oyuncularından 4'ünü değiştiren Galatasaray, Uche ile pota altından bulduğu basketlerle 1. periyodun son saniyelerinde beraberliği 21-21 sağladı. Efes Pilsen, Granger ile bulduğu basketlerle 1. periyodu 24-21 önde kapadı. 
     2. periyotta Efes Pilsen, Granger ve Kaya ile farkı açmaya başladı. Galatasaray, pota altında Uche ile rakibine karşılık vermeye çalışırken, lacivert-beyazlılar üstüste bulduğu sayılarla 18. dakikayı 45-31, devreyi de 50-34 önde kapadı. 
     Maçın ikinci yarısına her iki takım da tutuk başlayıp hücumda hatalar yapınca, ilk 2.5 dakikada yalnızca 3 sayı atılabildi. Efes Pilsen, ilerleyen dakikalarda Prkacin, Kerem ve Ender'in oyuna ağırlıklarını koymalarıyla rakibini adeta sahadan sildi ve 3. periyodu 66-48 önde tamamladı. 
     Son periyotta Ender'in mükemmel oyunuyla farkı daha da açan Efes Pilsen, karşılaşmadan 89-65 galip ayrıldı. 
     Karşılaşmayı Galatasaray Kulübü Başkanı Özhan Canaydın, basketbol şubesine dışardan destek veren Ergun Gürsoy ile birlikte protokol tribününden izledi. 
     Efes Pilsen'de kaptan Ömer, arka adalesindeki sakatlığı nedeniyle forma giyemedi. 
     Bu arada lacivert-beyazlılar spor giyim sponsorları FILA ile sözleşme yeniledi. 
     
</TEXT>
</DOC>
