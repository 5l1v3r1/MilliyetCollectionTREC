<DOC>
<DOCNO> 178083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sontur38.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu-Sen Ekmek kavgamızı siyasi boyuta taşıyanları ayıplıyoruz 
</HEADLINE>
<TEXT>

     Türkiye Kamu-Sen Antalya İl Temsilcisi Bünyamin Seçme, Kamu-Sen'in faaliyetlerinde kamu düzenini bozmayacağını belirterek, ''Ekmek kavgamızı siyasi boyuta taşımaya çalışanları ayıplıyoruz'' dedi. 
     Bünyamin Seçme, Kışlahan Otel önünde gerçekleştirilen basın toplantısında, Antalya'da ''Toplu Görüşme Destek Çadırı'' kurulmasına yönelik talepte bulunmalarına rağmen, bu girişimin engellendiğini kaydetti. 
     Kamu-Sen'in faaliyetlerinde, kamu düzenini bozmayacağını dile getiren Seçme, ''Bizler emeğimizin, alın terimizin karşılığını alma gayretindeyiz. Demokratik hakkımızı kullanmamızı engelleyenleri kınıyoruz. Ekmek kavgamızı siyasi boyuta taşımaya çalışanları ayıplıyoruz'' diye konuştu. 
     Antalya'da Türkiye Kamu-Sen mensubu bürokratların görevden alındığını iddia eden Bünyamin Seçme, şunları söyledi 
     ''Tarım ve Sağlık il müdürlüklerinde görevden almalar devam etmektedir. Son olarak Sağlık İl Müdürlüğü'nde İl Müdür Yardımcıları Ahmet Çiçek ve Hayati Peker'in görevlerinden alınarak alt görevlere verildiğini öğrenmiş bulunuyoruz. Bu tasarrufların kimseye faydası olmayacağının siyasi irade tarafından bilinmesi, Nasrettin Hoca misali bindikleri dalı kesmemelerini ümit ediyoruz.'' Hükümetin Kerkük'te yaşanan olaylara karşı kayıtsız kaldığını iddia eden Seçme, ''Kerkük'te kardeşlerimiz katledildi, hükümet hala Amerika Birleşik Devletleri'ne yalvarıyor'' diye konuştu. 
     
</TEXT>
</DOC>
