<DOC>
<DOCNO> 197016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sondun19.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçikalı turistlerin Türkiye'ye güvenleri sürüyor... 
</HEADLINE>
<TEXT>

     Belçikalı turistlerin ''Türkiye'ye güvendikleri'' ve çok az seyahat iptalleri olduğu açıklandı. 
     Belçika'daki büyük seyahat acenteleri sözcüleri, İstanbul olaylarının Belçikalı turistlerde ''panik yaratmadığını'', İstanbul'a yönelik bazı iptaller olduğunu, turistlerin Akdeniz sahillerini tercih ettiklerini belirttiler. 
     Seyahat Acenteleri Birliği UPAV Müdürü Jean-Christophe, Türkiye'ye seyahat iptali olmadığını, ancak orta ve uzun vadede Türk turizminin bu tür olaylardan zarar görebileceğini düşündüğünü söyledi. 
     ''Thomas Cook'' şirketi temsilcisi Claude Perignon, Türkiye'de halen yüzlerce Belçikalı turist bulunduğunu, hiçbir iptal kaydedilmediğini, turistlerin güvenliklerinin tehdit altında olmadığını, tüm seyahatlerin normal koşullarda devam edeceğini açıkladı. 
     Seyahat acenteleri temsilcileri, Türkiye'ye geçen yıl 13 milyon turist gittiğini, bunların arasında 300 binden fazla Belçikalı bulunduğunu hatırlattılar ve terör eylemlerinin Türk turizmini olumsuz etkileyip etkilemeyeceğinin önümüzdeki günlerde görüleceğini, bugünkü aşamada bir panik yaşanmadığını anlattılar. 
     
</TEXT>
</DOC>
