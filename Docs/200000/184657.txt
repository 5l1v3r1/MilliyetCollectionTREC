<DOC>
<DOCNO> 184657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sontur41.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker cinnet geçirdi, yoldan geçenleri rehin aldı 
</HEADLINE>
<TEXT>

     Eskişehir'de, nöbet değişiminde tartıştığı arkadaşını piyade tüfeğiyle yaraladıktan sonra yoldan geçen otomobildeki 3 kişiyi rehin alan asker, teslim olduktan sonra çıkarıldığı askeri mahkemece tutuklandı. 
     Alınan bilgiye göre, Alanönü Mahallesi Seyitgazi Caddesi'ndeki Yıldıztepe Hava Lojmanları'nda nöbet tutan 5 aylık asker Musa Kaya 22 , nöbet değişiminde Evren Dilek 20 ile ''devrecilik'' nedeniyle tartışmaya başladı. 
     Musa Kaya, tartışmanın büyümesi üzerine G-3 piyade tüfeğiyle 2 el ateş edip Evren Dilek'i ağır yaraladı ve üzerindeki silahla firar etti. 
     Yaralı Evren Dilek, Hava Hastanesi'ne kaldırılırken, bu sırada yoldan geçen öğretmen Bülent Külahçı 28 yönetimindeki 26 PK 743 plakalı otomobili silah zoruyla durduran Musa Kaya, sürücü ile eşi Mine 29 ve 1.5 yaşındaki kızı Beste Külahçı'yı rehin aldı. 
     Bülent Külahçı'nın yolda konuşarak ikna ettiği firari asker Musa Kaya, rehinelerden Mine Külahçı ile kızı Beste Külahçı'nın Eskişehir-Ankara Karayolu'nun 39. kilometresinde otomobilden inmelerine izin verdi. 
     Mine Külahçı'nın emniyet güçlerini arayıp olayı anlatması ve kaçırılan eşinin cep telefonu numarasını vermesi üzerine, Eskişehir Merkez Komutanlığı ve İl Emniyet Müdürlüğü yetkilileri Musa Kaya'nın Samsun'da yaşayan ailesine ulaştı ve çocuklarını rehine Bülent Külahçı'nın cep telefonundan arayıp ikna etmelerini istedi. 
     Ailesinin cep telefonunda konuşup rehineyi bırakması ve teslim olması konusunda ikna ettiği Musa Kaya, ailesi aracılığıyla emniyet ve güvenlik güçlerinin Eskişehir-Ankara Karayolu'nun 7. kilometresindeki bir akaryakıt istasyonuna gelmelerini istedi. 
     Burada rehine Bülent Külahçı'yı serbest bırakıp içinde 18 mermi bulunan şarjör ve piyade tüfeğiyle teslim olan Musa Kaya, gözaltına alınarak İl Merkez Komutanlığı'na götürüldü. 
     Sorgusunun ardından çıkarıldığı askeri mahkemece tutuklanan Musa Kaya'nın ''silah tehdidiyle otomobil gasp etmek ve adam kaçırma'' suçlarından yargılanması bekleniyor. 
     
</TEXT>
</DOC>
