<DOC>
<DOCNO> 181703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/soneko27.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin dış ticaret açığı Temmuz'da 40.3 milyar dolar oldu 
</HEADLINE>
<TEXT>

     ABD'nin dış ticaret açığının büyümeye devam ederek, Temmuz ayında 40.3 milyar dolara ulaştığı bildirilddi. 
     ABD Ticaret Bakanlığının açıklamasına göre, Temmuz ayındaki aylık açık, bir önceki aya göre yüzde 0.7 büyüdü. 
     Açıklamada, ABD'nin Temmuz ayında 126.4 milyar dolarlık mal ve hizmet ithal ettiği, buna karşılık aynı dönemdeki toplam mal ve hizmet ihracatının 86.1 milyar dolarda kaldığı belirtildi. 
     Açığın büyümesinde, petrol ithalatının artması ve Çin ile ikili ticaretteki açığın büyümesi etkili oldu. 
     ABD'nin Temmuz ayındaki petrol ithalatının da Çin ile ikili ticaretinde verdiği açığın da aylık bazda rekor büyüklüklere ulaştığı belirtildi. 
     ABD'nin Temmuz ayında Çin ile ticaretinde verdiği açığın 11.3 milyar dolar olduğu kaydedildi. 
     Ucuz Çin ürünlerinin iç pazarı istila etmesi, ABD imalat sanayiinin şiddetli yakınmalarına yol açıyor. 
     Üreticilerden gelen baskılara maruz kalan ABD hükümeti, Çin yönetimini, parasının ABD Doları karşısındaki değerini yükseltmeye ikna etmeye çalışıyor. ABD, Çin'in parasının değerini yapay olarak düşük tutup, Çin ürünlerinin fiyatını göreli olarak ucuz tutarak haksız rekabet üstünlüğü sağladığını iddia ediyor. 
     Dış ticarette yıllardır süren ve son yıllarda rekor üzerine rekor kıran devasa açık ve imalat sanayiinde bunun getirdiği gerilemenin, gelecek yılkı başkanlık seçimlerinde yeniden aday olmayı düşünen ABD Başkanı George Bush'un şansını önemli ölçüde etkileyeceği kaydediliyor. 
     
</TEXT>
</DOC>
