<DOC>
<DOCNO> 157249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/yazar/guclu.html </URL>
<DATE> 2003/05/17/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
İzmir'de çok şeyler oluyor 
</HEADLINE>
<TEXT>

     Ege Çağdaş Eğitim Vakfı'nın EÇEV Büyükşehir Belediyesi'nin katkıları ile yaptırdığı Yamanlar Eğitim Merkezi'nin açılış töreni için dün İzmir'deydim. 
     Öğrencilerin okul dışı saatlerini değerlendirmelerine yönelik olarak muhteşem bir eğitim ortamı yaratılmış. Beceri kazandırma ve hobiler için çok sayıda atölye var. 
     Yetişkinler de unutulmamış. Alman Konsolosluğu'nun hediye ettiği dikiş makineleri ile biçki dikiş kursu açılmış. Gecekondu bölgelerindeki kadınlar daha tören bitmeden ilk dersin heyecanını yaşıyorlardı. 
     EÇEV, 8 yıl önce kurulmuş. Kurucularının çoğu İzmir'in önde gelen ailelerinin kadın temsilcileri. Eğitimin önemine öylesine gönülden inanıyorlar ki bunu attıkları her adımda görebiliyorsunuz. Okuma yazma kurslarından kız öğrenciler için yurt yapımına, öğrenci burslarından engellilerin eğitimine kadar eğitim adına her türlü etkinliğe imza atıyorlar. Bugüne kadar binlerce öğrenciye burs olanağı sağlamışlar. Yüzlerce kurs açmışlar. Hedef kitleleri sadece çocuk ve gençler değil. Zamanında okuma ve meslek edinme olanağı elde edememiş yetişkinlere de dost elini uzatıp eğitimin aydınlık yüzü ile tanıştırıyorlar... 
     Türkiye Eğitim Gönüllüleri Vakfı'nın bölgesel olanı. İzmir, pek çok konuda olduğu gibi bu konuda da fark yaratıyor. Keşke diğer kentlerde de böylesi vakıflar kurulabilse ve böylesine aktif olabilseler... 
     EÇEV Yönetim Kurulu Başkanı Gülgün Ünal, Karşıyaka Belediye Başkanı Şebnem Tabak ve Büyükşehir Belediye Başkanı Ahmet Piriştina, açılışta duygu yüklü konuşmalar yaptılar ve öğrenciler ile birlikte yöre halkından coşkulu alkış aldılar. Sanatçılar gibi hayırsever ve politikacılar da bu coşkulu alkışlardan çok etkileniyor. Bu yüzden, tek çivi çakanı bile daha çok alkışlayalım ki ülkemize, çocuklarımıza daha çok hizmet etsinler .. 
     
     Yapınca oluyormuş 
     Son birkaç yıl öncesine kadar İzmir'e ne zaman gitsem, mutsuz döner ve bunu da yazılarımda dile getirirdim. Sanki gecekondu şehrine dönüşmüştü. Yolları kışın çamurdan, yazın tozdan geçilmezdi. Eğitime ilgi yok gibiydi. İç göç nedeni ile okuma yazma bilmeyenlerin en yoğun olduğu kentlerden birisiydi. Sonra sanki bir sihirli el değdi ya da kafaları dank etti ki çok şeyler değişmeye başladı. Sahilden yukarılara doğru giderek artan bir şekilde Batılı bir kent oluyor. Karşıyaka sahilleri sanki bir cennet olmuş. Tek eksiği bir üniversite. Devlet mi yapar yoksa yine hayırseverlerin oluşturduğu bir vakıf mı bilmem ama Karşıyaka'ya bir üniversite çok yakışır... 
     Başkan Piriştina, hızlı bir şehir turu attırdı. Daha önce görmediğim birçok yeni yerleri görme fırsatı yakaladım. İstanbul'un son 10 yılındaki değişim ile İzmir'deki değişimi kıyasladım. Hemen her açıdan arada büyük fark var. Şehre çekidüzen gelmiş. İstanbul'un karmaşası yok. Başkan Piriştina, kaldırıma park eden bir araba ya da kuraldışı bir ilan tabelası gördüğünde küplere biniyordu. Biz Haliç'i h l temizleyemedik ama onlar Körfez'i çevresi ile birlikte pırıl pırıl yapmışlar. 
     Şimdi, komşunun tavuğu ev sahibine kaz görünürmüş diyenleriniz çıkabilir. Ama bir fırsat yaratın ve gidin İzmir'i yeni haliyle görün. İtalyan kentlerinden birine gitmiş kadar keyif alırsınız. 
     Özetin özeti Tayyip Erdoğan İstanbul'u referans gösterip Başbakan oldu. Piriştina İzmir ile neler olmaz ki Ama nedense iş yapmaktan reklamını yapmaya fırsat bulamıyor. Sadece İzmir'in tüm okullarını nasıl pırıl pırıl yaptığını anlatsa o bile yeter .. 
     
     

</TEXT>
</DOC>
