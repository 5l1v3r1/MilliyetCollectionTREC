<DOC>
<DOCNO> 193404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/spor/spo04.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon 'seçim' dedi 
</HEADLINE>
<TEXT>

   Bordo - Mavili yönetimin dün yaptığı toplantıda başkan seçilemedi, 21 Aralık'ta olağanüstü genel kurul kararı alındı. Bu süre içinde sorumluluk Kenan Atalay'a bırakıldı 
      
   TRABZONSPOR'UN 26 Ekim'de gerçekleştiremediği kongrenin ardından, dün akşam yapılan yönetim kurulu toplantısında yeniden seçim kararı çıktı. Yaklaşık 1.5 saat süren toplantının ardından bir açıklama yapan Genel Sekreter Yusuf Ziya Yılmaz, başkan bulma konusunda ısrar etmediklerini belirterek, "Camiamızın beklentilerine uygun olarak 21 Aralık'ta yeniden olağanüstü genel kurul yapmayı uygun bulduk" dedi. 
   TOPLANTIDA birkaç ismin başkan olarak ön plana çıktığını belirten Yılmaz, Asbaşkan Erol Tuna'nın başkanlığının da söz konusu olduğunu ancak kendisini destekleyenlerin ısrarcı olmadıklarını belirtti. Bordo - Mavili yönetici, yönetimdeki 15 kişinin hepsinin Tuna'nın başkanlığına sıcak bakmadığını vurguladı. Yönetim, 21 Aralık'a kadar Bordo - Mavili kulüpte sorumluluğu Kenan Atalay'a bıraktı. 
   
   Fatih'e tepki 
   BORDO - Mavili yönetim, Fenerbahçe kaptanı Fatih Akyel'in Akçaabat Sebatspor maçından sonra kullandığı sözler üzerine taraftarlarına, "Kışkırtmalara gelmeyin" uyarısında bulundu. Yapılan yazılı açıklamada, "Fatih'in talihsiz sözlerini üzüntüyle karşıladık. Ancak kışkırtmaya yönelik bu ifadeler sporun dostluğuna gölge düşüremeyecek" denildi. 
   
   
</TEXT>
</DOC>
