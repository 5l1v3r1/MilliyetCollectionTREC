<DOC>
<DOCNO> 179166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/soneko01.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası 80 yaşında... 
</HEADLINE>
<TEXT>

     Büyük önder Mustafa Kemal Atatürk'ün talimatıyla 26 Ağustos 1924 tarihinde kurulan Cumhuriyet döneminin ilk ulusal bankası İş Bankası, 80. yaşına girdi. 
     İş Bankası Genel Müdürü Ersin Özince, iktisadi ve sosyal sorunların çözümlenmesinde tarihi bir misyonu olan İş Bankası'nın, ülke ekonomisini, reel sektörü ve sanayii desteklemeye devam ettiğini söyledi. 
     Özince, şunları kaydetti. 
     ''Gönül arzu ederdi ki, İş Bankası 80. yaşına girerken ülkemiz ekonomisi daha çok kendine yeten ya da daha çok uluslararası piyasalarla entegre bir ülke olsun. İş Bankası daima uluslararası rekabete ayak uydurabilecek özel teşebbüs mantığıyla çalıştı. 80 yaşında daha İş Bankası'na da, İş Bankası gibi milli kuruluşlara da çok görev düştüğünü ve çok ihtiyaç olduğunu düşünüyorum. Keşke ülkemiz bu geçen süre içinde bu tür misyoner kuruluşlara daha çok sahip olsaydı.'' İş Bankası'nın enflasyondan arındırılmış mali tablolara göre, yılın ilk 6 ayı itibariyle özel bankalar arasında özkaynak ve aktif büyüklüğünde birinci, karlılıkta ikinci konumda olduğunu vurgulayan Özince, bankanın aktifinin 24.6 katrilyon, özkaynağının 4.8 katrilyon ve net karının 235 trilyon lira olduğunu belirtti. 
     Toplam mevduatlarının 16.3 katrilyon lirayı aştığını ifade eden Özince, ''TL tasarrufta artış önceki döneme göre çok daha fazla. Türkiye'nin geleceğini kurmak için sermaye birikimini, yatırımlarını en fazla destekleyecek unsur olan TL tasarruf mevduatında İş Bankası en yakın rakibinin katrilyonlar seviyesinde önüne geçti. Bu, müşterinin güvenini gösteriyor'' diye konuştu. 
     Bankanın kredi büyüklüklerine dikkat çeken Özince, ''Kredi büyüklüklerinde de çok az alanda rakip tanıdığımızı söyleyebilirim. Yaygın kredi ve Türkiye'nin ve Türk reel sektörünün riskini alma konusundaki inancımız, ısrarımız sürecek. Kredi piyasasında da en büyük hedefleri öngörüyoruz'' dedi. 
     Türkiye'deki bankaların uluslararası rakiplerine nazaran küçük boyutlu olduğuna işaret eden Özince, İş Bankası olarak verimli büyümeyi, bunu yaparken aktif yapılarını bozmamayı hedeflediklerini söyledi. 
     Ersin Özince, İş Bankası olarak geçirdikleri 79 yıllık sürece ilişkin şöyle dedi 
     ''Bazen çok canımız yanıyor. Biz, Türkiye'nin sorunlarına maruz kalıyoruz. Bundan da zaman zaman üzüldüğümüzü, zaman zaman engellerle karşılaştığımızı ama yorulmadığımızı ve yılmadığımızı söylemek isterim. İş Bankası daima beklentilere cevap vermiş ve beklentilerini de realize etmiştir. 
     Kuruluş misyonumuz halen devam ediyor. 30 binin üzerindeki çalışanı, tüm hissedarları inançla, sektörümüz, ülke ekonomimiz için çalışmaya devam ediyor. Daha 80 yaşında İş Bankası bir kurum yaşı açısından aynen Cumhuriyetimiz gibi daha çok genç, daha yapacak çok işimiz var.'' Cumhuriyet döneminin ilk ulusal bankası olan İş Bankası, Atatürk'ün direktifleriyle İzmir Birinci İktisat Kongresi'nde alınan kararlar doğrultusunda 26 Ağustos 1924 tarihinde kuruldu. 
     1 milyon Türk Lirası nominal sermaye ile kurulan bankanın bu sermayenin 250 bin liralık bölümü de bizzat Atatürk tarafından karşılandı. 
     İş Bankası ilk Genel Müdürü Celal Bayar'ın liderliğinde 2 şube ve 37 personel ile hizmete başladı. 
     Celal Bayar, ''Demiryolu gittikçe İş Bankası da gidecek'' diyerek, bankanın başarıyla yoluna devam edeceği inancını paylaşıyordu. 
     Kuruluşundan beri halka açık bir şirket olan İş Bankası, bugüne kadar 300'e yakın şirkete iştirak etti ve öncülüğünü yaptığı birçok şirket ve yatırımda misyonunu tamamladıktan sonra hisselerini devretti. 
     Bankanın halen finans, cam, enerji, telekomünikasyon başta olmak üzere çeşitli hizmet ve sanayi alanında faaliyet gösteren 71 şirkette doğrudan, şirkette ise dolaylı iştiraki bulunuyor. 
     
</TEXT>
</DOC>
