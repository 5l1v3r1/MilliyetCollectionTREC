<DOC>
<DOCNO> 169650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/guncel/gun01.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Akaryakıt çetesini jandarma çökertti 
</HEADLINE>
<TEXT>

Çatalca'da biri emekli iki polisin vurulmasıyla başlayan soruşturma jandarmayı büyük bir akaryakıt kaçakçılık çetesine götürdü. İki petrol şirketi, 18 tankeri ve 2 yatı bulunan çete lideri tutuklandı 
     İSTANBUL Milliyet 

     Çatalca'da biri emekli iki polisin vurulmasını araştıran jandarma, büyük bir akaryakıt kaçakçılığı şebekesini ortaya çıkardı. Daha önce de aynı suçtan 1997'de gözaltına alınan çete lideri Recep Ahmet Mercan'ın, 18 tankeri ve iki de yatı olduğu kaydedildi. Tutuklanan Mercan'ın kaçakçılık yapan bazı kişileri de ihbar ettiği öne sürüldü. 
     Geçtiğimiz ay, örgüt üyesi olduğu öne sürülen Seyfettin Karataş tarafından bir otomobilde silahla vurulan emekli polis Mehmet Güzel ölürken, polis Önder Aktaş ise ağır yaralanmıştı. Yakalanan Karataş'ın sorgulanmasında Mercan'ın ismine ulaşıldı. Soruşturmayı derinleştiren jandarma, çeşitli resmi kurumlardaki bazı kişilerle bağlantısı olduğu öne sürülen Mercan'ı takibe aldı. 
     
     30 KİŞİ GÖZALTINDA 
     Mercan'a ait tankerlerin demirliği olduğu Yenikapı sahilindeki araştırma yoğunlaştırıldı. 18 tanker ve iki yata baskın düzenleyen jandarma, Mercan'ın da aralarında bulunduğu 30 kişiyi gözaltına aldı. Mercan'ın, ifadesinde, kendisine ait iki petrol şirketi bulunduğunu, yabancı gemilerden aldıkları kaçak akaryakıtı yasadışı yollardan piyasaya sürdüklerini söylediği öne sürüldü. 
     
     6 KİŞİ TUTUKLANDI 
     Daha önce polis ve jandarmanın güvenini kazanmak için akaryakıt kaçakçılığı yapan kişiler hakkında bilgi veren Mercan'ın bağlantılı olduğu görevlilerin isimlerini ise vermediği öğrenildi. Şebeke ile bağlantısı olan kamu görevlileri ile ilgili araştırma sürüyor. Sorguları tamamlanan 30 kişiden DGM'ye sevk edilen 11 kişiden Mercan, oğlu Alpsen Mercan, emekli polis Hüseyin Anman, Muzaffer Ermanlar, Fikret Acar ve Olgay Ensert tutuklanırken, beş kişi de serbest kaldı. İkisi eski özel timci beş kişi hakkında da gıyabi tutuklama kararı çıkarıldı. 
     
     

</TEXT>
</DOC>
