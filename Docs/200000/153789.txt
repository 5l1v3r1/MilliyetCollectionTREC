<DOC>
<DOCNO> 153789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sonspo19.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor Kayseri karşısında rahat... 
</HEADLINE>
<TEXT>

     İkinci Futbol Ligi A Kategorisi'nde liderlik keyfi süren Konyaspor, Kayserispor karşısında rahat bir futbol oynayarak puan ya da puanlar almayı planlıyor. Konyaspor Teknik Direktörü Hüsnü Özkara, Sivasspor karşısında alınan sürpriz beraberliğin, galibiyete şartlanan oyuncularını etkilediğini, ancak bunun kısa sürede atlatıldığını söyledi. Ankara'da Ankaragücü Tesisleri'nde Kayserispor maçının hazırlıklarını sürdürdüklerini belirten Özkara, oyuncularını rahat futbol oynamaları için motive ettiğini ifade etti. 
     Kayserispor'un bu maçtan mutlak galibiyetle ayrılmak zorunda olduğunu kaydeden Özkara, ''Oysa bu maç bizim üzerimizde büyük bir baskı yaratmıyor. Rakibin içinde bulunduğu sıkıntıya karşılık bizim oyuncularımız rahat bir oyun sergileyecek ve Kayserispor maçından puan ya da puanlarla ayrılacağız'' dedi. 
     Özkara, Kayserispor'un cezası nedeniyle Ankara 19 Mayıs Stadı'nda oynanacak karşılaşmada, taraftardan kendilerini yalnız bırakmamalarını da istedi. 
     




</TEXT>
</DOC>
