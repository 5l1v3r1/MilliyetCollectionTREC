<DOC>
<DOCNO> 161443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sondun27.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times ''AB uyum paketi Ankara'da gerilim yarattı'' 
</HEADLINE>
<TEXT>

     İngiliz Financial Times gazetesi, hükümetin yakında Meclise sunması beklenen 6. AB uyum paketinin Ankara'da ''gerilim'' yarattığı yorumunda bulundu. 
     Gazetedeki uzun yorumda, ''azınlık ve insan hakları konularındaki reformların orduyu rahatsız ettiği, Türk Silahlı Kuvvetleri'nin demokrasiye ne kadar hoşgörü göstereceği konusunda gelecek günlerde tarihi bir sınavla karşı karşıya kalacağı'' savunuldu. 
     Leyla Boulton ve David Gardner imzasını taşıyan yorumda, ''Türkiye'de ordunun geleneksel olarak, Atatürk tarafından kurulan Batı modelindeki cumhuriyetin koruyucusu sıfatıyla siyasete müdahale hakkını savunduğu ancak bu kez kaybedilecek şeyin çok büyük olduğu'' kaydedildi. 
     Yorumda, ''AK Parti, Avrupa demokrasi kulübünün kurallarını kendisini generallere karşı en iyi savunma yolu olarak görürken, ordu komuta kademesi de, gelecekteki Avrupa Birliği üyeliğini Atatürk'ün modern ve refah içindeki bir Türkiye hedefine ulaşmanın aracı olarak görüyor'' ifadesi kullanıldı. 
     Yorumda, ''Bu mücadelenin sonucu, Türkiye'nin AB'ye giriş için gerekli kriterlere ne kadar yaklaştığını, ordunun değişime mi yoksa statükoya mı hizmet ettiğini göstereceği'' görüşü savunuldu. 
     Gazetenin yorumunda, ''Eğer hükümet, bu kısıtlı reformlarda bile duraklayacak olursa Ankara'nın AB üyeliği girişimi baştan ölmüş olacak'' iddiasında bulunuldu. 
     

     
</TEXT>
</DOC>
