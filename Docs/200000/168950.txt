<DOC>
<DOCNO> 168950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sondun16.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Komiseri "Türkiye'nin AB adaylığı hassas bir konu" 
</HEADLINE>
<TEXT>

     AB dönem başkanı İtalya'nın organize ettiği ''Küresel pazarda rekabetçi Avrupa için politikalar'' konulu toplantıya katılan rekabetten sorumlu Avrupa Komiseri Mario Monti, ''Türkiye'deki gelişmeler olumlu, ama Türkiye'nin AB'ye adaylığı hassas bir konu'' dedi. 
     Monti, Roma'daki Sheraton otelinde yapılan konferanstan sonra ''Türk ekonomisinin modernleşmesi için AB içinde çok uzun zamandır yürütülen bir süreç bulunduğunu'' söyledi. Önemli ve olumlu sonuçlar gelmeye başladığını kaydeden Monti, ''Rekabetle ilgili düzenlenen bu ilk toplantıya AB, AB'ye adaylığı kabul edilen ülkeler ve müzakerelerin yürütüldüğü Romanya ve Bulgaristan ile Türkiye'nin de davet edilmesi bunun kanıtıdır'' diye konuştu. 
     Avrupa'nın rekabetini artırmak için konuyu geniş bir vizyonda ele aldığını kaydeden Monti, Avrupa'nın ekonomisini ilerletmek için aday ülkelere her zaman daha fazla önem vermeye başladığını, fırsat eşitliği yaratılmasına çalışıldığını ifade etti. 
     Monti, 2004 yılı sonunda Türkiye'ye müzakerelere başlama tarihi verilip verilmeyeceğine ilişkin bir soruya, ''Bu çok önemli ve çok hassas bir konu. Bunu diğer meslektaşlarım yürütüyorlar ve onlara bırakacağım. Bana öyle geliyor ki, Türkiye'deki ekonomik gelişmeler olumlu, ama kendimi daha detaylı görüş bildirme düzeyinde hissetmiyorum'' yanıtını verdi. 
     
</TEXT>
</DOC>
