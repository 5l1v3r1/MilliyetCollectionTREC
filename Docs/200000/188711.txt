<DOC>
<DOCNO> 188711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/spor/spo15.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Engelli fırtınası    3. Avrupa İşitme Engelliler Güreş Şampiyonası dün grekoromen müsabakalarıyla başladı. Burhan Felek Spor Salonu'ndaki şampiyonanın ilk gününde mindere çıkan 7 güreşçimizden 4'ü finale yükseldi. 60'ta Onur Özcan, 84'te İsmail Otamış, 96'da İlhan Çıtak ve 120'de Cemil Çavdar bugün şampiyonluk maçına çıkacak. 55'te Şenal Aydın, 66'da İlhan Tıraş, 74'te Ömer Terzioğlu ise bronz için mücadele edecek. 
   
   'Ferdinand ceza almalı'    FIFA Tıp Komisyonu Başkanı Michel D'Hooghe, zamanında doping testine girmeyen Rio Ferdinand'ın cezalandırılması gerektiğini belirtti. D'Hooghe, İngiliz Futbol Federasyonu'nun yaptırımının hafif olması durumunda müdahale edebileceklerine dikkat çekti. 
   
   Zafer Sengel'in    BİNİCİLİKTE Gençlik ve Spor Genel Müdürlüğü Kupası'nı, "Hafız Du Rezidal" isimli atıyla Ogan Sengel kazandı. Yarışlarda, ikinciliği "Pardon Cupidon" isimli atıyla Hüsnü Dinç, üçüncülüğü ise "Indiro" isimli atıyla Sencer Horasan elde etti. 
   
   Balkanlar'da iki bronz    ROMANYA'DA haftasonu düzenlenen Büyükler Balkan Masa Tenisi Şampiyonası'nda iki sporcumuz bronz madalya kazandı. Tek erkeklerde Peng Fei Jiang üçüncülüğü elde ederken, çift erkeklerde Safa Avcı - H. Gazi Yılmaz çifti de bronz madalyanın sahibi oldu. 
   
   Üç kulübe ceza    PFDK, İstanbulspor'u Denizlispor, Elazığspor'u da Beşiktaş maçında çıkan olaylar nedeniyle 2.5'ar, Konyaspor'u ise Fenerbahçe maçındaki olaylar nedeniyle 1 milyar lira para cezasına çarptırdı. Kurul Diyarbakırspor'u da Samsunspor maçında taraftarların yaptığı küfürlü tezahürattan dolayı ihtar ile cezalandırdı. 
   
   Türk Telekom'un Avrupa sınavı    FIBA tarafından bu sezon ilk kez organize edilen Avrupa Ligi FEL bugün oynanacak karşılaşmalarla başlayacak. FEL'de ülkemizi temsil edecek olan Türk Telekom ise A Grubu'nda TSİ 18.00'de Ukrayna deplasmanında Mariupol'le oynayacak. 
   
   Bünyamin Osman baba oldu    ROMANYA muhabirimiz Bünyamin Osman önceki gün baba oldu. Köstence'de gerçekleşen doğumda Bünyamin ve Süheyla Osman çiftinin bir erkek çocuğu dünyaya geldi. Spor servisi olarak minik yavruya sağlıklı bir ömür, Osman çiftine de mutluluklar diliyoruz. 
   
   
</TEXT>
</DOC>
