<DOC>
<DOCNO> 195875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/yazar/temelkuran.html </URL>
<DATE> 2003/11/16/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Kalenin bedenleri 
</HEADLINE>
<TEXT>

   Sistemin kalelerinin ayakta durması için bizim bedenlerimizi sevmememiz gerekiyor. Biz, "kalenin bedenleriyiz" Oysa "koyverin gidenleri" demeliyiz 
      
   Memleketin güzide spor kulüplerinden birinde, kadınların soyunma odası... Aniden içeriye, yaşları 30-40 arasında değişen kadınlar giriyor. İşkenceden kurtulmuş gibi bırakıyorlar karınlarını dışarı, göğüslerini aşağı, yanakları muhtemelen sevişirken olmadığı kadar kırmızı. Belki de, büyük popolarını oflaya puflaya oradan oraya sürüklemelerinin nedeni de bu "yanlış kırmızı". Başka bir kültürde, başka bir zamanda yaşıyor olsaydık güzel ve cazip sayılabilecek büyük gövdelerini saklayacak yer bulamıyorlar. Soyunma odasında her yerlerinde bir kusur bulmakta her türlü kolaylığı sağlayan aynalardan kaçarak duşa girmeye çalışıyorlar. Aynalardan kurtulsalar bile mutlaka yakalanıyorlar diğer kadınların gözlerine. Bütün kadınlar, kendi kalçasını öbürüyle, diğerinin göğsünü kendininkiyle karşılaştırıyor. Nihayet işkence bitiyor ve bedenleriyle baş başa kalacakları ıslak duş kabinlerine giriyorlar... 
   Ama iki kadın aynanın önünde, mest olmuş bir sesle konuşuyor 
   - Çikolata Mmmm.... 
   - Makarna Ahh 
   - Pasta Ohh Ohh 
   Yememeleri gereken şeyleri şehvetle sıralayıp o malum sesleri çıkarıyorlar. Vücutlarına acı çektiren dindarlar gibi lezzetli günahları hayal ediyorlar... 
   Beden sanayii 
   Kadınlar "fitness" yapıyorlar. Yani yürüme bantlarında, hiçbir yere varamadan yürüyüp, ondan sonra da her bir kaslarını tek tek çalıştıran aletlerde kalçalarını eritmeye, karınlarını sıkılaştırmaya, sarkan kollarını toparlamaya, bacaklarını inceltmeye, omuzlarını genişletmeye çalışıyorlar. Her bir kas için bir alet tasarlanmış. Bazısının içine oturuyorsun, bazısının ortasına yatıyorsun. Küçükten büyüğe halterlerle titreye titreye "kas yapıyorsun". Ortalık pırıl pırıl bir işkence salonu gibi... Başka bir gözle bakabilirseniz eğer, salondaki insanların kendi kendilerine işkence yapmak için aletlere sarıldığını düşünebilirsiniz mesela. 
   Fitness'ın mantığı tekrarlanan hareketlerde. Aletlerle, kollarını 30 kere açıp kapıyorsun, bacaklarını 40 kere kaldırıp indiriyorsun. Yani bedenini aptallaştırıncaya kadar aynı hareketi tekrarlatıyorsun ona. Doğal olarak beden aptallaşıyor. Oysa bedenin de bir aklı vardır herhalde. Aynı hareketi onlarca kez niye tekrarlasın ki Böyle bir şey için tasarlanmış bir makine değil o. Beden, dans etmek için, iş yapmak için, yollarda yürümek için, koşmak için, koşup koşup sarılmak için tasarlanmış bir şey. Çünkü bu, insan bedeni kuşe kağıt dergilerden makasla kesip çıkartılmış iki boyutlu bir resim değil. Evet çok şişman olmamak iyidir. Ama bu, aynalar tarafından faka bastırılmamak için değildir. Çok şişman olmamak, sevindiğinde zıplayabilmek için, sinirlendiğinde hızlı hızlı yürüyebilmek için, dans ettiğinde yorulmamak için, seviştiğinde hareket edebilmek için gerekir. Eğer bunları yapabiliyorsanız kaç kilo olduğunuz önemli değildir Ama bugün kurulmuş olan beden sanayii, bununla yetinmez. Spor aletlerinin imalatından moda dergilerine, sürekli yenisi icat edilen spor çeşitlerinden kozmetiğe kadar çok ciddi bir sanayi, kadının bedenini sevmemesi, ondan nefret etmesi, buna bağlı olarak da onu değiştirmek istemesi üzerine kuruludur. Onların para kazanması için sizin işkence çekmeniz gerekir. Sistemin kalelerinin ayakta kalması için bizim bedenlerimizi kurban etmemiz gerekir. Biz "kalenin bedenleriyiz", oysa "koyverin gidenleri" demeliyiz. Çünkü... 
   
   Bandist üretim ve popolarımız    Tekrarlanan hareketler... Sanayi devrimi öncesinde böyle bir spor zihniyeti yoktu muhtemelen. Dövüşebiliyorsan, çalışabiliyorsan, sevişip dans edebiliyorsan beden iyiydi. Ama ondan sonra... Tuhaf bir biçimde, kadınları o spor aletlerinde tek bir hareketi onlarca kez tekrarlarken görünce benim aklıma "bandist üretim tarzı" geliyor. Nedir Şudur basitçe Bir bant üzerinde ilerleyen üretim. Her insan kendine düşen vidayı takıyor ve aslında ne ürettiğini bilmeden sadece ve saatlerce aynı hareketi yapıyor. Herhalde böyle bir üretim tarzı için tek bir kasın gelişmesi yeterli oluyor ve nihai olarak da tek bir kas gelişiyordur zaten. Bana öyle geliyor ki, bugünkü spor salonlarının temel mantığı sanayi devriminin o ilk günlerinde yatıyor. Tekrarlanan hareketlerde ve bedeni akılsız sayan, akılsızlaştıran üretim biçiminde. Bandist üretimde sonuç üretilen şeye yabancılaşma ise eğer, spor salonlarında da sonunda "ürettiğiniz" bedene yabancılaşılıyor. Artık bedeninizi bir bütün olarak değil, "yeterince erimemiş popo", "yeterince kalkmamış meme", "yeterince sıkı olmayan karın" olarak parça parça algılıyorsunuz. Bu da bedeninizi sevmenizi değil, onun üzerinde gitgide nevrotikleşen bir denetim kurmaya çalışmanıza neden oluyor. Sonuç ne peki Neşe içinde dans eden bedenler mi Hayır. Sonuç, aynanın önünde başka bir yerde çıkarması gereken sesleri, birbirine yiyeceklerin adlarını sıralarken çıkaran kadınlar Mutluluk mu O aynaların olmadığı duş kabininin bir yerinde saklanıyor olmalı... 
   
      
   
</TEXT>
</DOC>
