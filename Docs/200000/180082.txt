<DOC>
<DOCNO> 180082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur18.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin yarısı deprem kuşağı üzerinde... 
</HEADLINE>
<TEXT>

     ODTÜ Mühendislik Fakültesi Jeoloji Mühendisliği Bölümü öğretim üyesi Prof. Dr. Erdin Bozkurt, Türkiye'nin 43 ili ile nüfusunun yaklaşık yarısının ve büyük mühendislik yapılarının çok büyük bir kesiminin birinci ve ikinci derece deprem kuşağında yer aldığını bildirdi. 
     ODTÜ Mühendislik Fakültesi Jeoloji Mühendisliği Bölümü, MTA Genel Müdürlüğü ve Japonya Aktif Tektonik Araştırma Merkezi işbirliğiyle, ''Uluslararası Kuzey Anadolu, Doğu Anadolu ve Ölüdeniz Fay Sistemleri Kongresi'' düzenlendi. 
     ODTÜ Kültür ve Kongre Merkezi'ndeki uluslararası kongreye, çeşitli üniversitelerden yerli ve yabancı araştırmacılar katılıyor. 
     Prof. Dr. Bozkurt, kongrenin açılışında yaptığı konuşmada, depremin Türkiye ve yakın çevresi için yaşamsal önem taşıdığını belirtti. 
     Depremin yıkıcı etkisini en aza indirmek için atılacak önemli adımlardan birisinin de, deprem kaynaklarını, özellikle fay hatlarını her yönüyle bilmek olduğunu ifade eden Prof. Dr. Bozkurt, Türkiye'de oluşan yıkıcı büyük depremlerin yaklaşık yüzde 80'inin iki büyük fay sisteminden kaynaklandığını, bu fay hatlarının da, Kuzey Anadolu ve Doğu Anadolu doğrultulu fay sistemleri olduğunu kaydetti. 
     Prof. Dr. Bozkurt, deprem konusunu anlamanın Türkiye için önemli olduğunu belirterek, ''Çünkü 43 ilimiz, Türkiye nüfusunun yaklaşık yarısı, yol, baraj, elektrik santralları, hava limanları, fabrikalar gibi büyük mühendislik yapılarının çok büyük bir kesimi birinci ve ikinci derece deprem kuşağında yer almaktadır. Türkiye, hareketli üç fay sisteminin kesiştiği bir bölgede olması nedeniyle deprem açısından farklı bir bölge'' diye konuşu. 
     Deprem kaynakları ve deprem sorunu ile çözüm yolları konusunda toplumun bilinçlenmesinin zorunlu olduğunu dile getiren Prof. Dr. Bozkurt, kongrede, Türkiye ve yakın çevresinin depremselliği ve deprem kaynakları, Marmara Denizi'nde son 5 yılda yapılan çalışmaların sonuçları ile 1999 İzmit ve Kaynaşlı depremlerinin tartışılacağını ifade etti. 
     
</TEXT>
</DOC>
