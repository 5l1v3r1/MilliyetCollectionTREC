<DOC>
<DOCNO> 192858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sonspo30.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayhan Bana yapılanlar önceden planlanmış .. 
</HEADLINE>
<TEXT>

     Galatasaraylı futbolcu Ayhan Akman, Beşiktaş ile yaptıkları derbi maçı sonrası yaşanan olayların planlı olduğunu savundu. 
     Sarı-kırmızılıların akşam antrenmanı sırasında basın mensuplarına bir açıklama yapan Ayhan, karşılaşma sonrası soyunma odasına giderken tanımadığı kişilerce sıkıştırıldığını ve darbeye maruz kaldığını anlatarak, ''Olay sırasında Beşiktaşlı yöneticiler de oradaydı ve yaşananları gördüler. Ama açıklamaları farklı şekilde oldu. Tamamen planlı ve bilinçli şeyler yapıldı'' dedi. 
     Oyun içinde Beşiktaşlı futbolcularla sürekli küfürleştiği biçimindeki iddialara da yanıt veren Ayhan, ''Yalnızca İlhan ile bir konuşmam oldu. Bunun dışında kimseyle konuşmadım. Zaten birçoğu benim arkadaşım. Ben Beşiktaş'ta futbol oynadım'' diye konuştu. 
     Ayhan ayrıca Beşiktaş Kulübü Asbaşkanı Yıldırım Demirören ile olayların sonunda bir diyaloglarının olduğunu, kendisinin Demirören'e küfürlü bir karşılık vermediğini sözlerine ekledi. 
     
</TEXT>
</DOC>
