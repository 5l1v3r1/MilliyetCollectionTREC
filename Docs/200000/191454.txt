<DOC>
<DOCNO> 191454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sontur18.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz Feneri Derneği Lojistik Merkezi açıldı... 
</HEADLINE>
<TEXT>

     Başbakan Recep Tayyip Erdoğan, ''Yarın ramazan başlıyor. Fevkalade bir hal olmadıktan sonra gelin biz bu ramazan boyu elimizdeki imkanlarımızı, mahallemizdeki, sokağımızdaki fakir komşumuzla, kardeşimizle paylaşalım'' dedi. 
     Başbakan Erdoğan, Deniz Feneri Derneği Anadolu Lojistik Merkezi'nin açılış töreninde yaptığı konuşmada, Kanal 7 televizyonunda yayınlanan Deniz Feneri programında Anadolu'nun bir ucundan diğer ucuna gidildiğini hatırlatarak, kendisinin de programı izlerken değişik bir haz duyduğunu söyledi. 
     Türk insanının bazı değerleri bulunduğunu ve bu değerlerin insanlara yüklediği önemli görevler olduğunu vurgulayan Erdoğan, sözlerini şöyle sürdürdü 
     ''Çünkü komşumuz açken bizim tok yatmamız mümkün değildir. O çıplakken bizim değişik giysiler giymemiz doğru değildir. Biz böyle değerler zenginliğine sahibiz. Böyle değerlerden geliyoruz. Fakat ne yazık ki, her geçen gün bunu kaybetme gibi bir zafiyet baş gösterdi. Hele hele geceleri, sadece bir mönüsünün 5 bin dolar, 10 bin dolar ailece olduğu şöyle yemekler, ziyafetler olduğu bir Türkiye veya olduğu bir İstanbul, muhasebe kayıtlarına girdiği zaman biraz kendi gönül dünyamda sarsılıyorum, sarsıntı geçiriyorum. Bizim bunu aşmamız lazım. Onun için de ben şahsen bu toplantıda ülkeme sesleniyorum Ülkemin şu anda sorumluluk noktasında olan, sizlerin vekaletiyle o noktaya gelmiş bir insan olarak... Yarın ramazan başlıyor. Diyorum ki fevkalade bir hal olmadıktan sonra gelin biz bu ramazan boyu elimizdeki imkanlarımızı, mahallemizdeki, sokağımızdaki fakir komşumuzla, kardeşimizle paylaşalım. Mümkün olduğu kadar içinde saltanat kokan zengin sofralarına oturmayalım. Bunu söylerken zorlanıyorum. Acaba bir istismar kokar mı diye zorlanıyorum. Fakat bunu vatandaşlarımdan istemek benim de hakkım. Niye Artık krizlerin yaşandığı bir Türkiye yok, aşıyoruz bunları. Aydınlık günler yakın. Bu görünüyor. Ekonomik parametreler bunu gösteriyor. Ama henüz bunu tabana tam yaymış değiliz.'' 
     
     ''EL ELE VERİP SIKINTILARI ASGARİYE İNDİRİRİZ'' 
     Başbakan Erdoğan, 3 anlayışla bunun tabana yayılabileceğine ve etkin hale getirilebileceğine dikkat çekerek, ''Bir devlet, ki birinci sektör. İki özel sektör. Üçüncü sektör, vakıflar, dernekler... Yani Deniz Feneri gibi... Biz el ele verip ülkemizde bu sıkıntıları asgariye indirebilir miyiz İndiririz'' dedi. 
     
</TEXT>
</DOC>
