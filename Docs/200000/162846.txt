<DOC>
<DOCNO> 162846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/siyaset/siy04.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell Geleceğiniz parlak 
</HEADLINE>
<TEXT>

ABD Dışişleri Bakanı Powell, "Benim ülkemin geleceği nasıl parlaksa sizinki de öyle olacaktır. Türkiye, Avrupa'ya doğru yol alıyor" dedi 
     AYTEN GÖRGÜN ÖZEL İstanbul 

     ABD Dışişleri Bakanı Colin Powell'ın konsolosluk açılışı törenine gönderdiği mesaj, Büyükelçi Pearson tarafından okundu. Pek çok kişinin İstanbul'u, kendisinin de doğup büyüdüğü New York'a benzettiğini ifade ederek, her iki şehrin de bir dünya kenti olduğunu belirten Powell, şunları kaydetti "ABD ve Türkiye büyük milletlerdir. Atatürk'ün dediği gibi her iki ülke için demokratik idealler esin kaynağı olmuştur. Benim ülkemin geleceği nasıl parlaksa sizinki de öyle olacaktır." Rumelihisarı'nın dört ayda tamamlandığını, ancak kendi binalarının bundan biraz uzun sürdüğünü ifade eden Powell, "Ama ne de olsa ben, Fatih Sultan Mehmet değilim. Bugünkü bürokrasi de biraz ağır işliyor" dedi. Powell mesajında, Türkiye'nin AB üyeliği konusunda şu görüşlere yer verdi "Türkiye, Avrupa'ya doğru yol alıyor. Modernleştikçe, siyasal, ekonomik ve idari reformlarını gerçekleştirdikçe bu yolda ilerliyor. Biz, Türkiye'nin Avrupa'daki geleceğini teşvik edip kuvvetle desteklerken, ikili ilişkilerimizi de sürdüreceğiz. İşte Türkiye'nin geleceği buradadır. Avrupa kendi geleceğine Türkiye'nin kendisinden ayrılmaz bir parça olduğu güveniyle bakmalıdır." 
     

</TEXT>
</DOC>
