<DOC>
<DOCNO> 189567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sontur20.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan, Bosna-Hersek'te 
</HEADLINE>
<TEXT>

     İspanya'nın Palma de Mallorca kentindeki Formentor Forumu'na katılan Başbakan Erdoğan Recep Tayyip Erdoğan, programını değiştirerek Bosna-Hersek'e geçti. Erdoğan, tedavi gören Bosna-Hersek eski Cumhurbaşkanı Aliya İzzetbegoviç'i ziyaret etti. 
     Başbakan Erdoğan'ı Saraybosna Uluslararası Havaalanı'nda Bosna- Hersek Bakanlar Kurulu Başkanı Adnan Terziç ile Türkiye'nin Saraybosna Maslahatgüzarı Kazım Çavuşoğlu karşıladı. 
     Erdoğan, daha sonra Bosna-Hersek eski Cumhurbaşkanı İzzetbegoviç'i tedavi gördüğü Saraybosna Üniversitesi Klinik Merkezi'nde ziyaret etti. Ziyareti, basın mensuplarının görüntülemesine izin verilmedi. 
     Hastane çıkışında gazetecilerin ziyarete ilişkin sorularını yanıtlayan Erdoğan, İzzetbegoviç'in sağlık durumunun iyi olduğunu belirterek, ''Kendilerini görmenin arzusu içindeydim. Brüksel ve Mallorca'dan sonra da kendisini ziyaret ederek böyle sağlıklı bir şekilde görmek benim için ayrı bir mutluluk vesile oldu'' dedi. 
     Erdoğan, İzzetbegoviç'in Türk halkı için önemli bir isim olduğunu anımsatarak, kendisini Bosna-Hersek mücadelesinin sembolü olduğunu vurguladı. Erdoğan, Türkiye'de İzzetbegoviç'in farklı bir şekilde sevildiğini, takdir edildiğini ifade etti. 
     Başbakan Erdoğan, daha sonra Adnan Terziç ile kısa bir görüşme yaptı ve daha sonra Saraybosna Havaalanı'ndan özel uçak ATA ile İstanbul'a hareket etti. 
     
</TEXT>
</DOC>
