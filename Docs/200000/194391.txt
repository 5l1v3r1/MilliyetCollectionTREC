<DOC>
<DOCNO> 194391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/soneko06.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ASO Başkanı'nın durumu iyiye gidiyor... 
</HEADLINE>
<TEXT>

     Başkent Hastanesi Başhekimi Prof. Dr. Rengin Erdal, iki gün önce rahatsızlanarak hastanelerine gelen ASO Başkanı Zafer Çağlayan'ın durumunun her geçen gün daha iyiye gittiğini açıkladı. 
     Devlet Bakanı Ali Babacan, Ankara Sanayi Odası ASO Başkanı Zafer Çağlayan'ı hastanede ziyaret etti. 
     Başkent Hastanesi'ne gelen Babacan, Çağlayan'ın eşi Songül Çağlayan ve Başhekim Prof. Dr. Rengin Erdal ile görüştü ve Çağlayan'ı ziyaret edenler için hazırlanmış özel ziyaret defterini imzaladı. 
     Rahatsızlık geçirdiği toplantıdan önce Zafer Çağlayan'la birlikte olduğunu söyleyen Bakan Babacan, doktoruna, ASO Başkanı'nın son durumunu sordu. Çağlayan'ın iyileşme sürecine zarar vermek istemediğini de belirten Babacan, ziyaretin doktorun takdirine kaldığını söyledi. 
     Prof. Dr. Erdal da, anlayışından dolayı Babacan'a teşekkür etti. Erdal, Çağlayan'ın durumunun her geçen gün daha iyiye gittiğini, ancak kendisini heyecanlandıran durumlardan kaçındıklarını söyledi. Ziyaretçilerden bulaşabilecek herhangi bir hastalığa önlem olarak da hastalarını kimseyle görüştürmediklerini ifade eden Erdal, hastaneden çıktıktan sonraki sürecin Çağlayan için daha önemli olduğunu söyledi. 
     Kalp krizi ile ilgili Erdal'dan bilgi alan Babacan, damar tıkanıklığının tespitinin daha önceden mümkün olup olmadığını sordu. Prof. Erdal da, bunun için çeşitli tetkikler yapıldığını ancak, ASO Başkanı Çağlayan'da kolestrol oranının yüksek çıktığını söyledi. 
     Songül Çağlayan ise eşinin sigara içmediğini ve sürekli spor yaptığını ancak, yoğun stres altında olduğunu anlattı. 
     Ankara Giyim Sanayicileri Derneği AGSD Başkanı Canip Karakuş ile de bir süre görüşen Bakan Babacan, daha sonra Başkent Üniversitesi Hastanesi Rektörü Prof. Mehmet Haberal ile Çağlayan'ın odasının bulunduğu kata çıkarak, Zafer Çağlayan'a uzaktan el salladı. 
     
</TEXT>
</DOC>
