<DOC>
<DOCNO> 193798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sonspo09.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreş milli takımına yabancı antrenör 
</HEADLINE>
<TEXT>

     Gençlik ve Spor Genel Müdürü Mehmet Atalay, hem serbest hem de grekoromen güreş milli takımlarının başına yabancı antrenör getirileceğini açıkladı. 
     Güreş Federasyonu Başkanı Osman Şansal ile Ankara'da yaptıkları toplantıda, Türk güreşinde son dönemde yaşanan düşüşün nedenleri üzerinde durduklarını anlatan Mehmet Atalay, ''Milli takım antrenörlerimizin yeterli kapasitede olmadıkları konusunda görüş birliğine vardık. Ayrıca Serbest Güreş Milli Takımı için yurtdışından Türk asıllı Müslüman sporcular transfer edilmesine karar verdik'' dedi. 
     Serbest Güreş Milli Takımı'nda teknik direktör olarak görev yapan İsmail Nizamoğlu ve Grekoromen Güreş Milli Takımı'nda aynı görevi üstlenen Mehmet Akif Pirim'in bugüne dek beklenen başarıyı ortaya koyamadıklarını vurgulayan Atalay, şöyle devam etti 
     ''Atina Olimpiyat Oyunları'na artık kısa bir süre kaldı. Orada başarılı olabilmemiz için, hem serbest hem de grekoromen stilde, milli takımlarımızın başına yabancı antrenörler getirmemiz gerekiyor. Bu konuda Güreş Federasyonu'nun çalışmaları devam ediyor.'' Türkiye'nin grekoromen stilde son derece yetenekli güreşcilere sahip olduğunu, fakat Serbest Güreş Milli Takımı'nın yurtdışından transfer edilecek Türk asıllı Müslüman güreşcilerle takviye edilmesinde yarar gördüklerini belirten Atalay, ''Federasyon yetkilileri, öncelikle Rusya Milli Takımı'nda forma giyen Çeçen asıllı Avrupa, Dünya ve Olimpiyat şampiyonu Bouvaisar Saitiev ve yine kendisi gibi defalarca Avrupa ve Dünya Şampiyonu olan kardeşi Adam Saitiev ile görüştü. Fakat çok yüksek transfer ücreti istemeleri nedeniyle bu sporcuların transferi gerçekleştirilemedi. Buna rağmen özellikle Rusya Milli Takımı'nın formasını giyen bazı Dağıstanlı sporcularla görüşmeler sürüyor'' diye konuştu. 
     
</TEXT>
</DOC>
