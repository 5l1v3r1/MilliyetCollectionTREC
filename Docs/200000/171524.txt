<DOC>
<DOCNO> 171524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/spor/spo03.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
YAPRAK DÖKÜMÜ 
</HEADLINE>
<TEXT>

   Cim-Bom'da beklenen zirve dün Florya'da gerçekleşti. Teknik Direktör Fatih Terim'in raporu doğrultusunda Revivo, Xavier ve Suat Usta'nın gönderilmesi kararlaştırıldı 
      HALİL ÖZER 

   
   Üç de kiralık 
   GALATASARAY'DA beklenen kritik zirve dün Florya Metin Oktay Tesisleri'nde gerçekleşti. İkinci Başkan Ali Dürüst ve Futbol Şube Sorumlusu Özer Saraçoğlu'yla bir araya gelen Teknik Direktör Fatih Terim detaylı bir rapor vererek gönderilmesini istediği isimleri bildirdi. Toplantı sonunda Revivo, Xavier ve Suat Usta'nın gönderilmesi, Volkan Glatt, Sedat ile İlker'in ise kiralanması karara bağlandı. 
   
   Bardağı taşırdı 
   REVİVO'NUN gönderilmesine Avusturya kampı sırasındaki disiplinsiz ve isteksiz tavırlarının sebep olduğu, İsrailli futbolcunun Hannover ile Kopenhag maçlarında penaltı atmak istememesinin de Terim'i bir hayli kızdırdığı öğrenildi. Dünkü antrenmana çıkmayan ve İsrail'den kulübü telefonla ararayarak "Sakatım. Raporumu yarın getiririm" diyen Revivo'nun bu davranışı da bardağı taşıran son damla oldu. 
   
   "Paramı almadan gitmem" 
   BUGÜN, yönetimle görüşecek olan Revivo'nun "Paramı almadan bir yere gitmem" dediği ifade edildi. Xavier'e zirvede alınan kararın bugün bildirileceği, kulübü Liverpool'la görüşmelerin de sürdürüleceği belirtildi. Lukunku'nun durumu ise şimdilik askıya alındı. Bu oyuncu hakkındaki karar önümüzdeki günlerde verilecek. Bu arada alınacak futbolcular konusunda Yıldıray Baştürk ile Kallon için temasların hızlandırılması da kararlaştırıldı. 
   
   Florya'da top başı    YENİ sezon öncesi ilk etap kamp çalışmalarını Avusturya ve Danimarka'da yaptıktan sonra Türkiye'ye dönen Galatasaray'da iki günlük izin dün sona erdi. Sarı - Kırmızılı takım, akşam tek antrenman yaptı. Hollandalı yıldız Frank de Boer ve Rumen oyuncu Tamas ilk kez Florya'da idmana çıktı. Teknik Direktör Fatih Terim, çift kale maç sırasında oyuncularını sık sık uyararak, saha içinde yardımlaşmayı ihmal etmemelerini istedi. Bu arada Cim - Bom'un dünkü idmanında taraftarlar futbolcuları teker teker tribüne çağırarak sevgi gösterisinde bulundular ve meşaleler yakıp coştular. 
   
   Haydi hayırlısı    Galatasaray'ın Şampiyonlar Ligi 3. ön eleme turundaki rakibi bugün çekilecek kurayla belli olacak. Sarı - Kırmızılılar seribaşı olmasına karşın dişli takımlarla boğuşacak 
   Gözler Nyon'da 
   YENİ sezonda Avrupa'da büyük başarılar hedefleyen Galatasaray'ın Şampiyonlar Ligi 3. ön eleme turundaki rakibi bugün belli olacak. UEFA'nın Nyon'daki merkezinde gerçekleştirilecek olan kura çekimi TSİ 13.00'te başlayacak. Kura çekimine seribaşı olarak katılacak olan Sarı - Kırmızılılar, Lazio, Chelsea ve Ajax gibi devlerle eşleşmeyecek. Ancak geçtiğimiz yıllara oranla Sarı - Kırmızılılar'ı bu kez daha dişli takımlar bekliyor. 
   
   Seri başları    Galatasaray, Lazio, Deportivo, C.Vigo, B.Dortmund, Chelsea, AEK, D.Kiev, Ajax, Newcastle, G.Rangers, Sparta Prag, Marsilya, L.Moskova, R.Bükreş - Anderlecht galibi, Kaunas - Celtic galibi. 
   
   Muhtemel rakipler    Brugge, Grasshopper, Benfica, Kopenhag, A.Wien, Leotar - Slavia Prag galibi, Bohemians - Rosenborg galibi, W.Krakow - O.Nicosia galibi, Maribor - D.Zagreb galibi, Tiran - Grazer galibi, Sheriff - S.Donetsk galibi, Partizan - Djurgardens galibi, Zilina - Maccabi galibi, P.Erivan - CSKA Sofya galibi, MTK - Helsinki galibi, CSKA Moskova - Vardar galibi. 
   
   ASLAN gibiler    MİLLİ Takım ile birlikte Fransa'da olduğu için sağlık muayenesine katılamayan Galatasaraylı Ergün ile yeni transferler Frank de Boer ve Hakan Şükür dün doktor kontrolünden geçti. Detaylı bir sağlık taraması uygulanan üç futbolcunun da sağlam olduğu açıklandı. Kaptan Bülent ile Rumen futbolcu Tamas'ın kontrollerinin ise bugün yapılacağı bildirildi. n ERHAN TELLİ 
   
   Erdem için özel maç    FATİH Terim, Galatasaray'ın resmi internet sitesinde Sinan Erdem'in vefatıyla ilgili üzüntülerini dile getirdi. Terim, Erdem'i anmak için bugün Olimpiyat Stadı'nda Bakırköyspor ile özel bir maç yapacaklarını açıkladı. Karşılaşmanın saat 19.00'da start alacağı bildirildi. 
   
   Elvir Baliç'ten dönüş hazırlığı    'Sakatlığım geçiyor' 
   GEÇEN sezonun son haftalarında dizinden sakatlanan ve bıçak altına yatan Elvir Baliç, Ağustos ayı içersinde tedavi sürecini tamamlayacağını açıkladı. Boşnak futbolcu, üç aylık rehabilitasyonun sonuna geldiğini dile getirerek, "Kendimi çok iyi hissediyorum ve bomba gibi bir dönüş yapmak istiyorum. Takıma yeni yıldızlar katıldı. Frank de Boer ve Hakan Şükür büyük katkı sağlayacak. Ancak sonuna kadar forma savaşının içinde ben de olacağım" diye konuştu. 
   
   
</TEXT>
</DOC>
