<DOC>
<DOCNO> 184250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/yasam/yas02.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Reina'dan toplayıp çocuk büyütüyorlar 
</HEADLINE>
<TEXT>

   Onlar sadece magazin sayfalarında boy göstermiyor. El ele vermiş, yardıma muhtaç çocukların 'geleceğini kurtarmak için çalışıyorlar' 
      ŞÜKRAN PAKKAN İstanbul 
   
   Müge Çelebican, Evren Mermercioğlu, Fatma Aslı Berker, Yeşim Salkım, Jenia Pinto, Arte Çelik ve Ebru Gökçek. Bu yedi kadının ortak özelliği, gazetelerin magazin sayfalarında sık sık yer almaları. Ancak, daha az bilinen bir ortak yönleri daha var Yardıma muhtaç çocukları kurtarma mücadeleleri... 
   'Geleceğin Çocukları Vakfı' çatısı altında örgütlenen kadınlar, dört yıldır sessiz sedasız çalışıyor. Diğer vakıfların aksine kermesler düzenlemeyip yardım gecelerini Reina'da yapıyorlar. Müge Çelebican, vakfın kurucusu. Vakıf, ilk olarak Sosyal Hizmetler ve Çocuk Esirgeme Kurumu SHÇEK ile ortak bir protokol imzaladı. Buna göre, SHÇEK'in barındıramadığı çocuklar vakfa yönlendirildi. 
   
   30 çocukla başladılar 
   Edirnekapı'da satın aldıkları araziye içinde oyun parkı, çalışma odaları, yurdu bulunan binalar yaptırdılar. Yurda, 4 - 15 yaş arası 30 korunmaya muhtaç erkek çocuğu alındı. Kısa süre sonra, Bahçelievler'de 13 - 18 yaş arası 50 kız çocuğunun kalabileceği bir yurt daha açtılar. Ardından Halkalı'da 15 - 18 yaş arası 67 erkek çocuğunun yaşayacağı bir yurdu daha hizmete soktular. 
   Hayırsever kimliklerini öne çıkarmayan kadınlardan Müge Çelebican, şunları söyledi "Eğer ekonomik gücü kuvvetli bir çevreye ulaşmasam, vakfı kuramazdım. Elimizi taşın altına koyduk. Bu çocukları hayata kazandırmak için, gücümüzün yettiği yere kadar devam edeceğiz." 
   
   
</TEXT>
</DOC>
