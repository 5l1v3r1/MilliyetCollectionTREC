<DOC>
<DOCNO> 163335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sonspo06.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Toni Schumacher futbol turnuvası... 
</HEADLINE>
<TEXT>

     Antalya'nın Manavgat İlçesi'ne bağlı Titreyengöl'deki Aldiana Otel'de, Almanlar'ın efsanevi kalecisi Toni Schumacher adına mini futbol turnuvası düzenlendi. 
     Her yıl eşiyle tatil yaptığı Aldiana Otel tarafından düzenlenen ve 4 gün süren turnuvada hakemlik de yapan Schumacher, dereceye giren takımların kupalarını kendi eliyle verdi. 8 takımın katıldığı ve beyaz takımın şampiyon olduğu turnuva sonrası futbolculara, Schumacher imzalı formalar ve çeşitli hediyeler de verildi. 
     Tatil yaptığı otelde tatilcilerin sevgilisi haline gelen Schumacher, otelde kalan müşterilere her sabah Bechsoccer-Camp adı altında bir program uygulayarak antrenman yaptırıyor. Schumacher, profesyonel futbolculara uygulanan antrenman programını uyguladığı otel müşterilerine zor anlar yaşatıyor. 
     Uzun yıllar Alman Milli Takımı'nın kalesini koruyan ve bir süre Fenerbahçe formasını da giyen Schumacher, halen Almanya 1. Lig takımlarından Bayer Leverkusen'i çalıştırıyor. 
     Zor bir sezon geçirdiklerini ve küme düşmekten son anda kurtulduklarını anlatan Schumacher, Cristoph Daum'un Fenerbahçe'nin başına getirilmesini isabetli bir karar olarak nitelendirdi. 
     Schumacher, Fenerbahçe'nin, Daum ile özlediği şampiyonluğu yeniden yaşayabileceğini belirterek, Türkiye'de çalışmak isteyip istemediği yolundaki bir soruya, ''Türkiye benim ikinci vatanım. Daum ile birlikte çalışmak isterdim. Ama bana bir teklif gelmedi'' yanıtını verdi. 
     Alman kaleci, Fenerbahçeli Rüştü'yle ilgili de ''Rüştü, örnek bir sporcu. Onu tanıyan her genç, onun gibi olmak istiyor. Rüştü'nün Avrupa'da da başarılı olacağına inanıyorum'' dedi. 
     
</TEXT>
</DOC>
