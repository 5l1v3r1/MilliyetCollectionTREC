<DOC>
<DOCNO> 180872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sondun22.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar füze menzilini artırıyor... 
</HEADLINE>
<TEXT>

     Kıbrıs Rum yönetiminin, ASPIDE ve MISTRAL uçaksavar füze bataryalarını modernleştirmek için 60 milyon Kıbrıs Lirası KL ek ödenek ayırdığı ve söz konusu iki füzenin menzillerini artıracağı bildirildi. 
     Rum kesiminde yayımlanan Alithia gazetesinin haberine göre, Rum Savunma Bakanlığı, birkaç gün önce, bu füzelerin üretici firmalarıyla 60 milyon KL tutarında bir anlaşma imzaladı. Anlaşma, ASPIDE füzelerinin menzilinin 13 kilometreden 16 kilometreye, MISTRAL'ların ise 5 kilometreden 6,4 kilometreye çıkarılmasını öngörüyor. 
     Habere göre, ASPIDE'ler gemiyle İtalya'ya, üretici firma MBDA'ya götürülecek. Füzelerin geliştirilmesine, füze fırlatıcılarını üreten İsviçre'nin OERLIKON firmasının teknisyenleri de katılacak. MISTRAL'ler üretici firma Fransız MBDA tarafından Güney Kıbrıs'ta geliştirilecek. 
     Gazetenin haberinde ayrıca, 10 Temmuz 2002'de Rum Milli Muhafız Ordusu RMMO eski komutanı Evangelos Florakis'in ölümüyle sonuçlanan helikopter kazasından sonra Andreas Papandreu Baf Hava Üssü'nde çakılı duran Bell 206 helikopterlerinin genel bakımdan geçirilmesi için açılan uluslararası ihalenin birkaç gün önce tamamlandığı da belirtildi. 
     İhaleye bir İsveç, bir de Alman firmasının ilgi gösterdiğini yazan gazete, tekliflerin incelendiğini ve ihaleyi kazanacak firmanın muhtemelen bazı helikopterleri dış ülkeye götürüp genel bakımdan geçirebileceğini belirtti. 
     Gazete, ASPIDE ve MISTRAL'lerin geliştirilmesinin daha önce alınan bir karar olduğunu, ancak siyasi gelişmeler nedeniyle durdurulduğunu hatırlattı. 
     
</TEXT>
</DOC>
