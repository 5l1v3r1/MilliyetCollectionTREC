<DOC>
<DOCNO> 175879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sondun09.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanada ''Yıldırım düşmesi neden oldu'', ABD "Hayır olmadı" 
</HEADLINE>
<TEXT>

     Kanada, ABD ve Kanada'nın büyük kentlerinde meydana gelen elektrik arızasına Niagara Şelaleleri bölgesindeki bir Amerikan enerji santraline yıldırım düşmesinin neden olduğunu bildirdi. 
     Kanada Başbakanlık sözcüsü Jim Munson, Reuters'e yaptığı açıklamada, ABD-Kanada sınırının her iki tarafındaki yetkililerin, bu bölgede bulunan enerji santraline yıldırım düştüğünü teyit ettiklerini kaydetti. 
     Sözcü, yıldırım düşmesinin, ABD ve Kanada'nın büyük kentlerini kapsayan 9.300 kilometre karelik bir alanın karanlığa gömülmesine neden olduğunu belirtti. 
     Kanada Savunma Bakanlığı sözcüsü Heather Blunner de, AFP'ye yaptığı açıklamada, Niagara bölgesindeki Amerikan elektrik santraline yıldırım düşmesi sonucu yangın çıktığını söyledi. 
     
     ABD yalanladı 

     Amerikalı yetkililer, Kanadalı yetkililerin, ABD ve Kanada'nın büyük kentlerindeki elektrik kesintisine Niagara Şelaleri bölgesindeki ABD enerji santraline yıldırım düşmesinin neden olduğu açıklamasını yalanladı. 
     New York Enerji Kurumu yetkilisi Brian Warner, yaptığı açıklamada, Niagara'daki santrale yıldırım düşmediğini ve kesinti sırasında santralin faaliyetinin durmadığını söyledi. 
     Kanada Başbakanlık sözcüsü Jim Munson, yaptığı açıklamada, elektrik kesintisine, santrale yıldırım düşmesinin neden olduğunu bildirmişti. 
     Ancak sözcü, daha sonra bu açıklamasını, ''Bize önce santrale yıldırım düştüğü bildirilmişti, ancak şimdi bu, santralda yangın var gibi görünüyor'' şeklinde değiştirdi. 
     Amerikalı yetkililer, ilk açıklamalarında, elektrik kesintisinin Niagara Şelaleleri bölgesinden başlayıp hızla yayıldığını bildirmişlerdi. 
     
</TEXT>
</DOC>
