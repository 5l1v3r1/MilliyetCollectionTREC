<DOC>
<DOCNO> 162108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sontur32.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Balbay hakkında suç duyurusu... 
</HEADLINE>
<TEXT>

     Ankara Barosu'na kayıtlı 40 avukat, ''Genç Subaylar Tedirgin'' başlıklı haberi dolayısıyla, Cumhuriyet Gazetesi Ankara Temsilcisi Mustafa Balbay hakkında suç duyurusunda bulundu. 
     Ankara DGM Cumhuriyet Başsavcılığı'na verilen suç duyurusu dilekçesinde, Balbay imzasıyla 23 Mayıs 2003 tarihinde ''Genç Subaylar Tedirgin'' başlığıyla bir haber yayınlandığı belirtildi. 
     Dilekçede haber içeriğine atıfta bulunulduktan sonra, özetle şu görüşlere yer verildi 
     ''Mustafa Balbay, söz konusu haberi 27 Mayıs ihtilalinin yıl dönümüne 4 gün kala yayınlamıştır. Kullandığı ''Genç Subaylar'' deyimi 27 Mayıs ihtilalinin yapanlar için kullanılan bir deyimdir. Mustafa Balbay, bu deyimi özellikle kullanmış ve TSK içindeki genç subayların, TBMM ve Türkiye Cumhuriyeti Hükümeti'ni iskat etme ve vazifelerini yapmaktan men etmelerini sağlamayı amaçlamıştır. 
     Yalan haberiyle ayrıca askerleri kanunlara karşı itaatsizliğe teşvik etmiş, suçu övmüş ve suç işlenmesini tahrik etmiştir. Haberin genelinde, ordu mensuplarını meclis ve hükümete karşı kışkırtmakta, genç subayların 27 Mayıs 1960'da olduğu gibi ihtilal yapabileceği imajını vererek, Meclis'in ve Hükümet'in AB uyum yasaları ve benzer yasa çalışmalarını engellemeyi hedeflemiştir.'' Dilekçede, Balbay hakkında Türk Ceza Kanunu'nun TCK ''devlet kuvvetleri aleyhinde cürümler'' başlıklı 146 2, ''hükümeti cebren iskat ve vazife görmekten cebren men etmeyi teşvik etme'' hükmünü içeren 147, ''askerleri kanunlara karşı itaatsizliğe teşvik etme'' fiilini düzenleyen 1 ve ''suç işlemeye tahrik'' suçunu kapsayan 311. maddeleri uyarınca soruşturma yapılarak kamu davası açılması istendi. 
     
</TEXT>
</DOC>
