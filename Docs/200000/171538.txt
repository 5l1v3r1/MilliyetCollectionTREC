<DOC>
<DOCNO> 171538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/yasam/yas04.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz araştırmacı ayıbalığı kurbanı 
</HEADLINE>
<TEXT>

   Antarktika kıyısında dalış yapan Kirsty Brown'a saldıran bir 'leopar ayıbalığı', genç kadını suyun dibine çekip öldürdü 
      LONDRA Milliyet 
   
   Antarktika kıyılarında araştırma yapan bir İngiliz bilim kadını, 'leopar ayıbalığı'nın kurbanı oldu. 
   28 yaşındaki Kirsty Brown önceki gün Falkland adalarının 1290 kilometre güneyindeki Rothera Araştırma İstasyonu yakınlarında inceleme yapmak için şnorkelle daldı. Ancak bu sırada aniden ortaya çıkan bir 'leopar ayıbalığı brown'a saldırdı ve onu dibe çekerek öldürdü. Arkadaşları tarafından sudan çıkarılan Brown, bir saat boyunca hayata döndürülmeye çalışıldı ama sonuç değişmedi. 
   Brown'ın çalışma arkadaşları, normalde bu bölgede ayıbalıkları varken dalış yapmadıklarını ancak bu dalışta ayıbalıklarının saldırıdan önce ortalıkta görünmediğini söyledi. 
   
   30 yıldır ilk kez 
   Araştırma ekibinin yöneticisi Profesör Chris Rapley, iyi bir yüzücü olan ve buzdağlarının su canlılarının yaşamına etkisini inceleyen Kirsty Brown'ın gelecek vaat eden enerjik bir bilim kadını olduğunu ifade etti. 
   İngiliz yetkililer de, 30 yıldır bu tür bir saldırıyla karşı karşıya kalınmadığını belirttiler. 
   
   
</TEXT>
</DOC>
