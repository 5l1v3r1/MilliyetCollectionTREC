<DOC>
<DOCNO> 177046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sontur23.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokak köpeklerine karşı taktikler... 
</HEADLINE>
<TEXT>

     Konya'da terk edilen köpek sayısının arttığı yaz döneminde, sahipsiz hayvanlarla mücadele, hayvanların ekipleri ve araçları tanıyarak kaçmaları nedeniyle oldukça zor devam ediyor. 
     Merkez İlçe Selçuklu Belediyesi Veteriner Hekimi Mustafa Selman, sahipsiz hayvanların, 15-20 metre menzili olan uyuşturucu atan silahlarla etkisiz hale getirilerek, şehir dışında sahipsiz hayvanlar için kurulan barınmaevine götürüldüğünü söyledi. 
     Selman, ancak yaz döneminde Belediye'ye ait 2 araç ve ekibi aynı zamanda haşerelere karşı da kullanmak zorunda kaldıkları için, sokak köpeklerini toplamada yeterli olamadıklarını söyledi. 
     Mustafa Selman, bazıları çok iri ve hızlı olan köpeklerin önceki tecrübelerini kullanıp ekiplerden kurtulmayı başardıklarını belirterek, mavi ve kırmızı renkteki araçlar ile ekipte görevli işçilerin köpekler tarafından artık iyice tanınmasının, hayvanlara yaklaşmayı imkansız kıldığını söyledi. 
     Araçlara kamuflaj bile yapmayı düşündüklerini ifade eden Mustafa Selman, ''Ancak köpekler aracın sesini çok uzaktan duyar duymaz kendilerini yakalayacaklarını anlayarak ekiplerimizden kaçıyor ve izini kaybettiriyor'' dedi. 
     Köpeklere kent içinde gizlenerek yaklaşmanın mümkün olduğunu, ancak açık ve geniş alanlarda bunun çok zor olduğunu anlatan Selman, şöyle konuştu 
     ''Biz de bu hayvanlara karşı yeni yöntemler geliştiriyoruz. Özellikle çiftleşme döneminde ilk önce dişi köpekleri yakalamaya özen gösteriyoruz. Yakalanan dişi köpekleri araç arkasına bağlıyoruz. O zaman tüm erkek köpekler aracın peşinden geliyor. Bu şekilde 30-40 köpeği bir seferde yakalama imkanı buluyoruz. Bu yöntem için yılda 2 kez olan çiftleşme dönemini dikkatle takip ederek değerlendiriyoruz.'' Selman, okulların açılmasından önce, özellikle çocuklar için büyük risk olabilecek köpeklerin toplanmasına hız verdiklerini de sözlerine ekledi. 
     
</TEXT>
</DOC>
