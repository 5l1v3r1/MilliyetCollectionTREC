<DOC>
<DOCNO> 193208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/yazar/yilmaz.html </URL>
<DATE> 2003/11/04/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Emi Harita değişti "Erdem" oldu 
</HEADLINE>
<TEXT>

   
   İstanbul'un toplu taşımasında kullanılan entegre bilet sistemi AKBİL'de yolsuzluk yapıldığı iddiası ile 1999'da başlayan soruşturmadan sonra açılan dava, 30 Ekim'deki duruşmada tamamlanmadı 
   Mahkemenin verdiği karar AKBİL sistemi suiistimale açıktır, elle müdahaleye olanak tanıyor ve AKBİL'den ödeme yapılan Emi Haritacılık şireti araştırılmalıdır. 
   AKBİL davasına doğru uzanalım, oradan da EMi Haritacılık şirketinin bugününü size anlatayım... 
   Belediyede çalışan bir elektronik mühendisin üzerine 1 milyar 200 milyon lira geçirmesiyle başlayan soruşturma, "Temiz Şehir Operasyonu" ile büyümüş ve 37 kişinin DGM'de ifadeleri alınmış, serbest bırakılmışlardı. 
   AKBİL davasında, Başbakan Tayyip Erdoğan, AKP milletvekili seçilen İstanbul Belediyesi eski yöneticileri ve İstanbul Belediye Başkanı Ali Müfit Gürtuna'nın isimleri de geçiyordu. 
   Ceza mahkemesi yönünden, Yargıtay Cumhuriyet Savcılığı ve Danıştay 2. Dairesi, 2001 yılında Erdoğan ve Gürtuna hakkında "Erteleme Yasası kapsamına giriyor" kararı verdi. 
   Diğer sanıklar ile ilgili olarak da, AKBİL sistemini uygulayan Belbim AŞ çalışanlarının "kamu vazifesi" görmediğini, "kamu hizmeti" ürettiğini belirterek kendilerine açılan "zimmet" suçunun muhatabı olmadıklarını ifade etti. 
   Dava konusu diğer iddialar araştırıldığında, vergi ve mali yönden bir kusur bulunmadı. Sonuç olarak AKBİL sanıklarının sistemden yararlanarak kaynak aktardıkları yolunda bir belgeye rastlanmadı. 
   İstanbulluların sorması gereken soru Gürtuna neden suiistimale açık bir sistemi kullanmayı sürdürüyor 
   
   Unvanı ve ortağı değişti    Emi Harita Bilgi İşlem şirketi, Erdoğan'nın Belediye Başkanlığı döneminde Başdanışmanı Ahmet Ergün ve kardeşi Mustafa Ergün tarafından kuruldu. 
   Haritacılık teknolojisi ile donatılmış uçaklarla havadan fotoğraflar çekiyor ve kent hizmetlerinde kullanılacak çoğrafi bilgiler üretiyordu. 
   Emi, 28 Şubat sürecinin "kuşkulu şirketler" listesinde yer aldığı için, yılda bir tekrarlanan uçuş belgesini almakta güçlük çekti. 15 Mayıs 2001 tarihinde 10 milyon dolarlık şirketin yüzde 51'ini, Genpa Pazarlama'nın sahibi ve Türk Amerikan İşadamları Derneği TABA Başkanı Zeynel Abidin Erdem satın aldı. Erdem'in uçaklara ilgisi Emi ile ortaya çıkmış değil. İspanyol Casa uçaklarının temsilcisi olarak havacılık sektörüne yakınlığı bulunuyor. 
   Erdem'in, Emi'deki ortağı da haritacılık uzmanlarından Akın Ekinci oldu. 
   Şirketin unvanı, 18 Nisan 2002'de, Erdem Emi Harita Bilgi İşlem, İnşaat ve Taşımacılık Sanayi olarak değişti. 
   Faaliyet alanı kadastro, kamulaştırma, parselizasyon, otoban, su yolları, barajlar gibi kent hizmetlerinde çeşitlilik taşıyacak noktaya geldi. 
   Erdem, şirketi sıfır vergi vs.. yükümlülüğü satın aldığını belirtirken, yurtiçinde son 5 yıldır bir çalışma yapmadıklarını söylüyor. Moldova'da ihale alan şirketin, Bulgaristan ve Romanya'da da ihalelere geldiğini anlatıyor. 
   Ahmet Ergün'e gelince... 
   Casio markasının Türkiye temsilcisi olarak faaliyetlerini sürdürmeye devam ediyor. Erdem "Kendisi ile ortaklık yapmaktan mutlu olurum" dediği Ergün ile yolları bir daha nerede, nasıl kesişir bilemem ama şirketin adındaki "Emi" adı çıkacak, "Erdem" devam edecek. 
   
      
   
</TEXT>
</DOC>
