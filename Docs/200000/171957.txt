<DOC>
<DOCNO> 171957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/soneko09.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çizmede bu kışın modası yuvarlak burun western... 
</HEADLINE>
<TEXT>

     Ayakkabı üretiminin önde gelen merkezlerinden Konya'da, imalatçılar, kışlık sezon hazırlıklarına başladı. Üretici firmalar, kış sezonu için ağırlıklı olarak burun kısmı yuvarlak olan western tarzı çizme çalışıyor. 
     Konya'da kurulu Komderi'nin Ayakkabı İşletme Müdürü Ümit An, bu kış western tarzı çizmelerin uzun bir aradan sonra yeniden moda olacağını ancak, bu tarz çizmenin daha modern hatlarla tüketiciye sunulacağını kaydetti. 
     Firmaların bu yaz ön plana çıkan sivri burun erkek ayakkabı üretimini, kış sezonuna da taşımak için birbirinden ilginç modeller geliştirdiğini ifade eden An, şunları söyledi 
     ''Western tarzı çizmelerin burun kısmı klasik western çizmeye göre daha yuvarlak. Renklerde ise siyah ve kahverenginin yanı sıra milenyum adı verilen karışık renkli ve viski rengi çizmeler ağırlıklı olarak üretiliyor. Taban kısımları ise dışardan bakıldığında kösele zarafetini sunan çizmelerin kaygan zeminlerde kaymayı önleyecek derin çizgileri bulunuyor. Sergi için ürettiğimiz bu modeller, ayakkabı firmaları tarafından beğeni ile karşılanıyor.'' An, Mardini, Bossano ve Konya markaları ile piyasaya sürülecek kışlık ayakkabılardan 165 model ürettiklerini ve 4 ay garanti verileceğini bildirdi. 
     
</TEXT>
</DOC>
