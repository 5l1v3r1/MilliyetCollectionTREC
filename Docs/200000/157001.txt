<DOC>
<DOCNO> 157001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/spor/spo04.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
GÖKDENİZ KRİZİ 
</HEADLINE>
<TEXT>

Trabzonspor Teknik Direktörü Samet Aybaba, "Herkes 35. kuruluş gecesine katılacak" dedi. "İşim var" cevabını veren Gökdeniz kadro dışı kaldı. Yıldız futbolcu geceye gelerek kendini kurtardı 
     TRANSFERİN gözde isimlerinden Gökdeniz, Gaziantepspor maçı öncesinde kriz yarattı. İdman sonrasında Samet Aybaba, tüm futbolculara, 35. yıl kutlama ve kupa gecesine katılacaklarını bildirdi. Gökdeniz ise, "Hocam benim işim var. Geceye gelemeyeceğim" dedi. Gökdeniz’in cevabına kızan Aybaba da, "Öyle mi Peki sen kampa da katılamazsın. Gaziantep kadrosunda yoksun" yanıtını verdi. 
     BU gelişmenin ardından Aybaba, Gaziantepspor maç kadrosunu 17 kişi olarak açıkladı ve Gökdeniz’in ismini listeye almadı. Ancak Zorlu Grand Otel’deki gece başladığında, Gökdeniz’in de takımla birlikte kutlamaya gelmesi Samet Aybaba’nın yüzünü güldürdü. Aybaba "Gökdeniz, madem işini hallettin ve geceye geldin. Seni kadroya dahil ediyorum" diyerek gerilimi sona erdirdi. 
     
     İster kullan, ister sat 
     TRABZONSPOR Yönetimi, transfer taksitlerini ödemek için futbolculara farklı bir teklif önerdi. Bordo - Mavililer, oyunculara maddi sorunlar nedeniyle nakit para yerine otomobil önerdi. Asbaşkan Erol Tuna, "Futbolcularımızla konuşuyoruz. Otomobil isteyene veriyoruz. Bu yöntem hem bizim için iyi, hem de futbolcular açısından iyi" diye konuştu. 
     

</TEXT>
</DOC>
