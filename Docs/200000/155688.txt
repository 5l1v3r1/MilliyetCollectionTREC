<DOC>
<DOCNO> 155688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur28.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan Türkiye'nin AB'ye girmesinden başka alternatif yok 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, Türkiye-AB ilişkilerindeki en önemli hedeflerinin katılım müzakerelerine başlanması olduğunu söyledi. 
     Gül, Avrupa Günü nedeniyle AB ülkelerinin Ankara büyükelçilerine Hilton Oteli'nde öğle yemeği verdi. 
     Dışişleri Bakanı Gül, yemek öncesi yaptığı konuşmada, Türkiye ile AB ilişkilerinin son 4 yılda hızla geliştiğine işaret ederek, ''Türkiye-AB ilişkilerindeki esas hedefimiz, katılım müzakerelerine başlanmasıdır. Biz siyasi kriterleri yerine getirmeye karalıyız. Bunun için siyasi irade ve parlamentoya ait gerekli çoğunluğa sahibiz'' diye konuştu. 
     Gül, ''Müzakere sürecinin başlatılması, AB'nin yeni bir bölünme yaratmadan Avrupa'yı birleştirme yönündeki kararlılığını gösterecektir. Bu, Türkiye ve AB için tarihi bir görevdir'' dedi. 
     Sürece ilişkin Türkiye'nin önünde kısıtlı zaman kaldığını, ancak Kopenhag siyasi kriterlerini tamamlayabilmek için her türlü adımı atmaya kararlı ve hazır olduklarını ifade eden Gül, bu çerçevede iki reform paketini meclisten geçirdiklerini, yeni paketin de hazırlık aşamasında olduğunu söyledi. Gül, ayrıca ''işkence ve kötü muameleye sıfır tolerans göstereceklerini'' de daha önce beyan ettiklerini hatırlattı. 
     Katılım Ortaklığı Belgesi ışığında yeni Ulusal Programı Haziran ayında tamamlamayı planladıklarını söyleyen Gül, Türkiye ile müzakere sürecinin başlatılmasına ilişkin verilecek kararda, Komisyon'un, Türkiye için 2004 sonuna kadar hazırlayacağı iki ilerleme raporunun önemli rolü oynayacağına işaret etti. 
     Gül, bu çerçevede raporların ''tarafsız, adil ve objektif'' olmasının, Türkiye için kritik önem taşıdığını vurguladı. Gül, bu anlamda büyükelçilere seslenerek, başkentlerine adil ve doğru bilgiler ileteceklerine olan güvenini dile getirdi. 
     
     KRİSTİDİS, GÜL'E KRAVAT HEDİYE ETTİ 
     AB Dönem Başkanı Yunanistan'ın Ankara Büyükelçisi Mihalis Kristidis de yaptığı konuşmada, Türkiye'nin AB sürecinde 59. hükümetin yaptığı çalışmaların farkında olduklarını ve bu çalışmaları takdir ettiklerini belirtti. 
     Kristidis, ancak AB yolunda daha yapılması gerekenler bulunduğuna işaret ederek, uygulamanın da önemine dikkat çekti. 
     Türkiye'nin bu yolda attığı samimi adımları başkentlerine ilettiklerini söyleyen Büyükelçi, Türkiye için verilmiş takvimin işlemesi için ellerinden geleni yapacaklarını kaydetti. 
     Kristidis, Türkiye'nin AB'ye katılmasını istediklerini belirterek, ''Türkiye'nin AB'ye bir an önce girmesinden başka alternatif olmadığına inanıyoruz'' diye konuştu. 
     Yunanistan Büyükelçisi, konuşmasının ardından Gül'e, AB dönem başkanı olarak, Avrupa Günü dolayısıyla bir kravat hediye etti. 
     
</TEXT>
</DOC>
