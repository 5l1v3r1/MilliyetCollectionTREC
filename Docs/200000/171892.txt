<DOC>
<DOCNO> 171892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/spor/ymese.html </URL>
<DATE> 2003/07/27/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Sıkıntı çok 
</HEADLINE>
<TEXT>

   
   Hazırlık döneminde ilk kez çıplak gözle izlediğim Beşiktaş'ın hem Süper Lig'de hem de Şampiyonlar Ligi'nde ciddi sıkıntılar yaşayacağını gözlemledim... Hatta bunun adını kriz bile koyabiliriz. Bana göre Kartal bu sezon kalesinde ciddi sıkıntılar yaşayacak. Arsenal'e gitmek için her yolu deneyen ancak yönetim tarafından son dakikada tapusu alınan Cordoba isteksiz sözleşme sonrası sanırım kimseye yaranamayacak. Çünkü Rapid Wien karşısında iki gol yiyen Cordoba müthiş tepki gördü. Ne güzel söylemiş büyüklerimiz, "Gönülsüz evlilikten doğan çocuk sakat olur" diye. Savunmada büyük bir sıkıntı yok. İsimler aynı, sadece oyun içinde değişiklikler oluyor. 
   Gelelim kanatlara... Lucescu'nun 3 - 5 - 2 sisteminde tüm yük Kartal'ın iki kanadında olacak. Bu tartışmasız. Sol tarafta İbrahim Üzülmez, Lucescu'nun isteklerine yanıt verebilecek tek adam. Allah korusun İbrahim Üzülmez'e bir şey olursa alternatifini takım içinde arıyorum da h l bulamadım. Sağ kanatta ise durum biraz farklı. Bu alanda geçtiğimiz sezon en çok Kaan Dorba görev yaptı. Kaan Dobra tecrübeli, çok tehlikeli şutları var, kritik gollerin ismi. Ancak bu kulvarda İbrahim Üzülmez gibi gidip gelemez. Buna ne yaşı, ne de tecrübesi izin vermez Bu alanda Lucescu Okan Koç'u deniyor. Ne var ki Okan Koç genç olmasına karşın İbrahim Üzülmez'den bekleneni asla veremez. Veremez diyoruz ancak onun yeteneksiz olduğunu söylemiyoruz. Ofansif bir oyuncu, geri dönüşlerde zorlanıyor. Lucescu'nun işine burnumuzu sokmak haddimiz değil ancak Okan Koç tekniği, gençliği ve yırtıcı özellikleriyle forvette daha yararlı olur. Zaten geçtiğimiz sezondan bu yana Beşiktaş'ta en büyük sıkıntı forvette yaşanmadı mı İlhan Mansız ortalarda yok Ahmet Dursun'un sadece adı var. Dursun, maalesef eski gücünden çok uzakta. Dün ilk yarıda herkese saç - baş yoldurdu. Kartal'a iyi bir golcü şart... Para mı yok, yoksa isim mi yok. Bilemiyoruz. Bu tip hazırlık maçlarında skor beni hiç ilgilendirmiyor. Ben sahada yenilerin ve eskilerin ne yaptıklarına bakarım. Dünkü mücadele bir gerçeği gösterdi... Beşiktaş fizik, kondisyon olarak henüz tam hazır değil. Ama süre var. 
   
   
</TEXT>
</DOC>
