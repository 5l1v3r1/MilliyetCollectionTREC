<DOC>
<DOCNO> 181559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/dunya/dun01.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin'den 11 Eylül'e kutlama mesajı 
</HEADLINE>
<TEXT>

      DIŞ HABERLER 

   
   El Cezire TV'si, 11 Eylül saldırılarının 2. yıldönümünün arifesinde dün gece Usame bin Ladin ve yardımcısı Eymen El Zevahiri'nin yeni bir video kasedini yayınladı. Bin Ladin, 11 Eylül saldırısını düzenleyenler için, "Bu adamlar düşmana büyük zarar verdiler ve planlarını bozdular" övgüsünden sonra, eylemi yapan 5 kişiyi tek tek adlarıyla anarak, bu kişileri tanımaktan duyduğu memnuniyeti dile getirdi. Bin Ladin, "Said el Hamdi ve kardeşleri, Allah için kendilerini kurban ederek sağlam imanlarını kanıtladılar" diye konuştu. Saldırganları gerçek inananlar olarak nitelendiren ve diğer inananlar için ideal olduklarını öne süren Bin Ladin, 11 Eylül saldırganları "El Hamdi, Muhammed Atta, Halid El Mihdar, Siyad Cerrah, Mervan El Şehi"yi diğerlerine örnek gösterdi. El Zevahiri de Iraklı direnişçileri kutlarken, "Amerikalıları Irak'a gömmelerini" istedi. El Zevahiri, "Irak'taki mücahit kardeşlerimizi selamlıyor ve ellerini sıkıyoruz. Allah, Haçlılara karşı savaşta onların kahramanlığını ve fedak rlığını korusun" dedi. El Cezire'nin yayınladığı kasette, Bin Ladin ile El Zevahiri, bilinmeyen dağlık bir bölgede silahlarıyla yürürken görülüyor. El Cezire, kasedin ne zaman ele geçirildiği belirtmezken, çekimin nisan sonu ya da mayıs başında yapıldığını aktardı. 
   
   
</TEXT>
</DOC>
