<DOC>
<DOCNO> 190813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sontur10.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP kurultayının yapılacağı salon tamamen doldu... 
</HEADLINE>
<TEXT>

     CHP 30. Olağan Büyük Kurultayı'nın toplandığı Atatürk Spor Salonu'nun tribünleri ve delegeler için salon zemininde ayrılan yer tamamen doldu. 
     Sabah erken saatlerinden itibaren kurultay salonuna gelmeye başlayan partililer, saat 10.00'dan sonra yoğunlaştı. 5 bin kişi kapasiteli tribünler ve delegeler için ayrılan salon zemininde saat 10.45 sıralarında yer kalmadı. 
     PM üyeleri ve milletvekilleri yerlerini alırken, kurultay öncesindeki açıklamaları ile dikkatleri üzerinde toplayan İstanbul Milletvekili Kemal Derviş de salona geldi. Derviş, milletvekilleri için ayrılan tribünde İstanbul Milletvekili Zülfü Livaneli'nin yanına oturdu. 
     Bu arada, tribünlerde yer bulmaya çalışan partililerin zemin etrafında dolaşmaları nedeniyle, delegeler ve basın mensupları, salona giriş çıkışta güçlük yaşıyor. 
     Öte yandan, Genel Başkan Deniz Baykal'ın Genel Merkez'de il başkanlarıyla yaptığı toplantı sona erdi. 
     Kurultayın çalışmalarına başlaması için, Genel Başkan Deniz Baykal'ın salona gelmesi bekleniyor. Partililer, tribünlerde müzik eşliğinde halay çekip şarkılar söyleyerek Genel Başkan Deniz Baykal'ı bekleyişlerini sürdürüyor. 
     
</TEXT>
</DOC>
