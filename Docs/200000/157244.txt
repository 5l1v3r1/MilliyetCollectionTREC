<DOC>
<DOCNO> 157244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/yazar/altan.html </URL>
<DATE> 2003/05/17/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Görmezlikten gelinen tarihsel muhalefet ırmağı 
</HEADLINE>
<TEXT>

     Yüz binlerce, belki de milyonlarca kişide bir kaygı dalgası yoğunlaşmada.... 
     Sakıncalı bölgelerde oturanlar daha güvenli bölgelere nasıl gidecek, nasıl taşınacaklar 
     Kaldı ki, oturulan yapıların depreme dayanıklılık kalitesi çok daha önemli zemin sorunundan... 
     Ve İstanbul'un büyük bir depreme karşı tümden güvenceye alınabilmesi, yüz milyonlarca dolarlık harcamalar gerektiriyor. 
     Bireyler açısından da, kamu kuruluşları açısından da, kolay olmayan büyük, çok büyük harcamalar... 
     
     Yangın söndürme aygıtlarının doldurulduğu bir atölyede bir patlama... 
     Kazada yaralanan ve kolu kopan genç bir adam... 
     Adam hastaneye götürülürken, kopan kolun yerde unutulması... 
     Kopmuş ve yerde bırakılmış kolu gören sade vatandaşlar, kolu naylon bir poşete koyup, başlıyorlar sağlık kuruluşları arasında koşturmaya. Ola ki, yaralanmış ve sakatlanmış adam bulunur da, kolu yeniden yerine dikilir diye... 
     Gittikleri bir hastane 
     - Bizi ilgilendirmez, diyor, siz onu ortopediye götürün... 
     Ortopedi 
     - Bizi ilgilendirmez, diyor, siz onu cerrahiye götürün... 
     Ve sade vatandaşlar, poşet içindeki kopuk kolu koşturuyorlar oradan oraya... 2003 Mayıs'ının ortasında ve megakent İstanbul'da... 
     
     Adalet Bakanı ve Hükümet Sözcüsü Cemil Çiçek'in bir sözü, Radikal'in iç sayfalarında manşet 
     "Nema işi bir batak" 
     Zorunlu tasarruftan, kurumlarca toplanmış paraların, ne oranda Ziraat Bankası'na yatırılmış olduğu pek belli değil... 
     Ayrıca banka da, on beş yıl önce gelen paraları, özensiz bir biçimde, birtakım kartonlara yazıp, kaldırmış bir köşeye... 
     Kesilmiş paralarla, bankadaki paralar sık sık birbirini tutmuyor... 
     Siyasal ve kamusal tam bir keşmekeş ve tutarsızlık... 
     Ve Bakan Çiçek'in açıklaması 
     "Nema işi bir batak" 
     
     Şimdiii... 
     Osmanlı da dahil, değişik iktidar dönemlerinde, hiç mi toplumsal tepkiler olmadı mevcut yamukluklara 
     Olmaz olur mu 
     "Ferman padişahın dağlar bizimdir" türküleriyle alevlenmiş Celali başkaldırıları... 
     Yeniçeri başkaldırıları... 
     Medrese başkaldırıları... 
     Devrilen padişahlar, devrilen sadrazamlar... 
     
     Bu arada bir de yabancı elçilerin yazdıkları gizli raporlar var... 
     Örneğin Avusturya Elçisi Thugut'un 17 Ağustos 1774'te yazdığı rapordan bir cümle 
     "Tefessüh etmişliğin bu inanılmaz delillerine, esaslarından sapmış ve bozulmuş kötü idareyi de ilave edersek, diyebiliriz ki, bu Doğu imparatorluğunun yıkılışını Rus silahlarından çok, bu kötü idare, bu bozulmuşluk hazırlamıştır..." 
     
     İttihatçılar döneminde Tevfik Fikret'in yazdığı şiirler... Cumhuriyetçiler döneminde, içeri tıkılıp kitapları toplatılmış yazarların yazdıkları romanlar, şiirler... 
     
     Neden bizdeki tarihsel muhalefet ırmağı, hep görmezlikten gelindi ve su üstüne çıkarılmadı 
     Neden "statüko"ya karşı ve ekonomiye dayalı bir muhalefet yerine hep siyasal kadrolara karşı bir muhalefetle, aynı statükonun içindeki koltuklara yerleşilmek istendi 
     Neden gölge kabineler kurulmadı, neden iktidar bütçesine karşı, "kontr - bütçe" yapılmadı 
     
     2003 yılının Mayıs ortasında, artık ekranlara da yansımaya başlayan kepazelikleri görmek ve deprem kaygısıyla ne yapacağını bilememek için mi 
     
     

</TEXT>
</DOC>
