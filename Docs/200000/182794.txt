<DOC>
<DOCNO> 182794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/siyaset/siy01.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fakire kömür yardımı 
</HEADLINE>
<TEXT>

   AKP, maddi durumu kötü olan vatandaşlara 500 kilogram kömür yardımı yapılmasını kararlaştırdı. Dağıtım valiler kanalıyla yapılacak... 
   ANKARA Milliyet 

   
   Başbakan Recep Tayyip Erdoğan'ın başkanlığında yapılan AKP MKYK toplantısında, fakir vatandaşlara Türkiye Taşkömürü İşletmelerinden TTK en az 500 kilogram olmak üzere yakacak yardımı yapılması kararlaştırıldı. Önümüzdeki günlerde fakir vatandaşa kömür yardımı yapılacak. 
   AKP MKYK, fakir vatandaşlara kış ayında yapılabilecek yardımları tartıştı. Üyelerin "kömür yardımı" tavsiyesi üzerine Erdoğan, Enerji Bakanı Hilmi Güler'e bu yönde çalışma yapma talimatı verdi. Açıklama yapan Genel Sekreter İdris Naim Şahin, fakir, fukara, vatandaşların yakacak sıkıntısının bir ölçüde giderilmesi için ihtiyaç sahiplerine asgari 500 kilogram yardımda bulunulması amacıyla MKYK'nın hükümete tavsiye kararı aldığını vurguladı. Bunun ne şekilde uygulanacağının ise Enerji Bakanlığı, Sosyal Yardımlaşma ve Dayanışmayı Teşvik Fonu'nun yapacağı çalışmayla belirleneceğini kaydeden Şahin, valiler ve kaymakamlar aracılığıyla bunun dağıtılacağını vurguladı. 
   
</TEXT>
</DOC>
