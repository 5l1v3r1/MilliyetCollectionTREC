<DOC>
<DOCNO> 179243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/guncel/gun04.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuk özlemi bebek kaçırttı 
</HEADLINE>
<TEXT>

   Antalya'da iki kez düşük yapan ve psikolojik problemleri bulunan kadın hastaneden çocuk kaçırdı 
   Antalya DHA 

   
   Antalya'da iki kez düşük yapan ve psikolojik problemleri bulunan S.T. 17 , hastaneden bebek kaçırdı. İki yıl önce evlenen ve psikoljik problemleri bulunduğu bildirilen S.T., iki kez düşük yapmasının ardından çocuğu olmayacağı korkusuna kapıldı. Karnına doldurduğu pamuklarla kendisine hamile süsü veren S.T., önceki gün devlet hastanesine giderek çocuk servisinde dolaştı. Burada, Hilal ve Aykut Cesur çiftinin 4 gün önce dünyaya gelen bebeği Sahra'yı gözüne kestiren S.T., bütün geceyi hastanede geçirdi. Sabah saatlerinde yeniden çocuk servisine gelen S.T., kuvözün bulunduğu bölüme girerek Cesur çiftinin bebeği Sahra'yı hastaneden kaçırdı. Kuvöz odasına giden anne Hilal Cesur ise bebeğini bulamayınca hemşirelerden yardım istedi. Bir hemşirenin, sabah saatlerinde yeni doğum yaptığını söyleyen bir kadının kuvöz odasında dolaştığını söylemesi üzerine minik Sahra'nın kaçırıldığı anlaşıldı. 
   
   Ablası ihbar etti 
   S.T. ise, ablası Cemile Şahin'i arayarak, "Bebeğim oldu. Gel beni hastaneden al" diyerek yardım istedi. Kardeşinin hamile olmadığını bilen Şahin, yetkililere adresini ve telefonunu bırakarak hastaneden ayrıldı. 
   Hastane görevlilerinin haber verdiği polis, Cemile Şahin'in yaşadığı Hacılar köyünde ki evine baskın düzenledi. S.T. ve bebeği burada bulan polis, bebeği anne ve babasına teslim etti. İfadesinde, "Çocukları çok sevmeme rağmen çocuğum olmuyordu. Onun için kaçırdım" diyen S.T. çocukları koruma şubesine sevk edildi. 
   
   
</TEXT>
</DOC>
