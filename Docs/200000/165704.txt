<DOC>
<DOCNO> 165704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sontur38.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim'de açığa çıkan klor gazından 9 işçi zehirlendi... 
</HEADLINE>
<TEXT>

     İzmir'in Aliağa İlçesi'nde faaliyet gösteren Petkim A.Ş'de klor gazından zehirlenen 9 işçiden 5'i hastaneye kaldırılırken, 4 işçi de işyeri revirinde ayakta tedavi edildi. 
     Petrol-İş Sendikası Aliağa Şubesi Mali Sekreteri Salih Mehmet Aydın, Petkim A.Ş. bünyesindeki kloralkali fabrikasında elektrik kesintisi sonucu açığa çıkan klor gazından, o sırada bakım yapan dokuz işçinin zehirlendiğini söyledi. 
     Zehirlenen işçilerden 4'ünün işyeri revirinde ayakta tedavi edildiği, 5 işçinin Aliağa SSK Hastanesi'ne kaldırıldığı bildirildi. 
     İşçilerin hastanede gözetim altında tutulduğu, gerekmesi halinde İzmir'deki SSK Tepecik Hastanesi'ne sevk edilebileceği kaydedildi. 
     
</TEXT>
</DOC>
