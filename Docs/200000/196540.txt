<DOC>
<DOCNO> 196540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sondun14.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan İsrail basınına konuştu Saldırı tüm insanlığı hedefliyor 
</HEADLINE>
<TEXT>

     Başbakan Recep Tayyip Erdoğan, İstanbul'da Cumartesi günü düzenlenen terörist saldırıların hedefinin ''tüm insanlık'' olduğunu belirtti. 
     Erdoğan, İsrail'de yayınlanan Yediot Aharonot gazetesine yaptığı açıklamada, ''İstanbul'daki saldırılar sadece Türkiye'deki Musevi toplumunu değil, tüm Türk halkını ve tüm insanlığı hedeflemektedir. Bunlar ne ilk ne de son olacaktır. Uluslararası terörizm şu anda dünyadaki bir numaralı sorundur. Teröristlerin İstanbul'daki gerçek hedefi Musevi toplumu değil, tüm toplum ile halkın güvenlik ve istikrarıydı'' dedi. 
     Erdoğan, Türkiye'de Musevilerle diğer Türk vatandaşlarının kardeş olduklarını ve aynı aileye mensup olduklarını ve birbirleri arasında yüzyıllık bir uyum bulunduğunu kaydederek, ''Ne zaman biri zarar görse diğerleri de acı çeker. Modern Batı dünyası bunu örnek almalıdır'' dedi. 
     ''Batı ülkelerinin terörizme karşı politikalarını yeniden gözden geçirmesi gerektiğini ve Türkiye'nin terörizme karşı ortak bir platform oluşturulması amacıyla daha önce yapmış olduğu çağrıya cevap vermeleri gerektiğine'' dikkat çeken Erdoğan, Türkiye ile İsrail arasındaki siyasi, ekonomik, teknolojik, bilimsel ve askeri alanlardaki ilişkilerin her iki tarafın yararına gelişmeye devam edeceğini belirtti. 
     Başbakan Erdoğan, İsrail'in de Türkiye gibi, demokratik prensiplere ve piyasa ekonomisine bağlı olduğunu kaydetti. 
     
</TEXT>
</DOC>
