<DOC>
<DOCNO> 195849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/spor/spo06.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
O hep Mutlu 
</HEADLINE>
<TEXT>

   Kanada'da dün başlayan Dünya Halter Şampiyonası'nda 62 kiloda podyuma çıkan Halil Mutlu üç altın madalya kazandı 
      
   Koparmada 147.5 
   KANADA'NIN Vancouver kentinde dün start alan 73. Erkekler ve 16. Bayanlar Dünya Halter Şampiyonası'nda Halil Mutlu, koparma, silkme ve toplamda üç altın madalya kazandı. İlk kez 62 kiloda mücadele eden Mutlu, koparmada 147.5 kilo kaldırdı ve yarışma tartısı farkıyla Çinli Zhiyong'un önünde birinciliğe uzandı. 
   
   Rekor denedi 
   HALİL Mutlu, silkmede ise ikinci hakkında kaldırdığı 175 kiloyla altın madalyaya ulaştı. Tecrübeli haltercimiz üçüncü hakkında 180 kilo ile Dünya rekorunu denedi, ancak başarılı olamadı. Mutlu, toplamda da 322.5'luk bir derece elde etti ve üçüncü kez altın madalyayı boynuna geçirdi. 
   
   Artunç'tan gümüş 
   56 kiloda ise Sedat Artunç bir gümüş, bir bronz madalya kazandı. Koparmada son hakkında kaldırdığı 125 kiloyla gümüşü yakalayan Artuç, silkmede 145 kiloyla dördüncülükte kaldı. Haltercimiz toplamda da 277.5'la bronz aldı. Şampiyonada bugün erkekler 69'da Ferit Şen, bayanlar 48'de Nurcan Taylan podyuma çıkacak. 
   
   
</TEXT>
</DOC>
