<DOC>
<DOCNO> 196250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/siyaset/siy05.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'ye demokrasi için özel inceleme 
</HEADLINE>
<TEXT>

   Yargıtay Başsavcılığı, CHP Kurultayı'nda gerçekleştirilen ve tepkiyle karşılanan tüzük değişiklikleri için inceleme başlattı... 
   GÖKÇER TAHİNCİOĞLU, EZELHAN ÜSTÜNKAYA Ankara 

   
   CHP'nin, 23 - 24 Ekim tarihlerinde gerçekleştirilen 30. Olağan Kurultayı'nın ilk gününde tüzüğün dokuz maddesinde yapılan değişikliklerle CHP'nin Parti Meclisi PM üye sayısı 72'den 80'e yükseltildi. PM üyelerinden 68'inin "blok listeyle" belirlenmesi kabul edildi. Böylece PM'nin çarşaf listeyle belirlenmesi geleneği son buldu. 12 üyenin ise eskiden olduğu gibi yine 'genel başkan kontenjanından' belirlenmesi kararlaştırıldı. 
   Ayrıca genel başkanlığa aday olabilmek için kongre üyelerinin tam sayısının en az yüzde 20'sinin imzasının alınması şartı getirildi. Yüzde 5 olan bu oranın yükseltilmesi sonucu daha önce kararlarını açıklayanların hiçbiri genel başkan adayı olamadı. 
   Tüm parti kongrelerinden sonra rutin soruşturma yürüten Yargıtay Başsavcılığı, tüzük değişiklikleriyle ilgili 'anti demokratik' iddialarını ciddi buldu ve değişikliklerin Siyasi Partiler Yasası'nın 'parti içi çalışmaların demokrasi esaslarına uygun olma zorunluluğu' başlıklı 93. maddesine aykırı olup olmadığını incelemeye başladı. İnceleme sonucunda CHP'ye düzenlemelerin değiştirilmesi için ihtar verilebileceği ya da ihtar verilmesi için Anayasa Mahkemesi'ne başvurabileceği kaydedildi. CHP'nin ihtara uymaması halinde, Hazine yardımının kesilmesi istemiyle dava açılabilecek. 
   
   
   
</TEXT>
</DOC>
