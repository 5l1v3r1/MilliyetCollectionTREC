<DOC>
<DOCNO> 190949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sondun16.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta şiddet dinmiyor 3 ölü, 9 yaralı 
</HEADLINE>
<TEXT>

     Bağdat'ın kuzeyinde dün gece Amerikan askeri konvoyuna roket saldırısı düzenleyen 2 Iraklının öldürüldüğü bildirildi. 
     Irak polisine göre, dün gece yarısından sonra 2 kişi, Bakuba yakınlarındaki Hib Hib köyünde Amerikan askeri konvoyuna roket saldırısı düzenledi. Konvoydaki askerler, ateş açarak 2 Iraklıyı öldürdü. Amerikan ordusundan konuyla ilgili açıklamada bulunulmadı. 
     
     PAZARYERİNDE PATLAMA 
     Bağdat'ın güneyindeki bir pazaryerinde dün meydana gelen patlamada 1 Iraklının öldüğü, 6'sının da yaralandığı bildirildi. 
     Irak polis yetkililerinden Abbas Nasır Hüseyin, El Dura mahallesindeki pazaryerinde meydana gelen patlamaya havan mermisinin yol açtığını söyledi. 
     Hüseyin, bölgeye iki havan mermisi fırlatıldığını, mermilerden birinin pazaryerine, diğerinin de boş bir binaya düştüğünü belirtti. 
     Iraklı uzmanların hazırladığı raporda ise patlamanın nedeni olarak bölgeye katyuşa roketi fırlatılması gösterildi. 
     
     FELLUCE 
     Öte yandan Bağdat'ın batısındaki Felluce'de bir Amerikan askeri aracına düzenlenen bombalı saldırıda, 3 askerin yaralandığı bildirildi. 
     Görgü tanıkları, bu sabahki patlamanın, araç kentin batı ucundaki köprüden geçtikten hemen sonra meydana geldiğini belirtti. 
     Tanıklar, askerlerin saldırının ardından rasgele ateş açtığını ve olay yerinde helikopterlerin uçmaya başladığını söyledi. 
     Askerlerin, olay yerinin yakınındaki 5 dükkan sahibini tutukladığı da kaydedildi. 
     
</TEXT>
</DOC>
