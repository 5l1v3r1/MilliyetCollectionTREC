<DOC>
<DOCNO> 197327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/ekonomi/aeko.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Uyarı var ama tur iptali olmaz' 
</HEADLINE>
<TEXT>

   The Economist dergisi, İngiliz turistlerin Ege ve Akdeniz kıyılarını tercih ettiğini ve 'tehlike' uyarısı nedeniyle Türk turizminde olumsuz etkilenme beklenmediğini yazdı 
      EKONOMİ SERVİSİ 
   
   İstanbul'daki patlamalarla ilgili olarak internet sitesinde geniş bir habere yer veren İngiliz The Economist dergisi Türkiye ekonomisinin ne yönde etkileneceğinin merak konusu olduğunu belirtti. 
   Patlamalara gelen ilk ekonomik tepkilerin Türkiye ve diğer gelişmekte olan piyasa bonolarının satılması olduğunu belirten dergi, ancak cuma günü bu durumun toparlandığını kaydetti. İngiltere'nin Dışişleri Bakanlığı'nın İstanbul ve diğer önemli şehirlerde daha önceden terörle ilgili tehlike seviyesini artırdığını ve Afganistan ve Irak ile aynı kategoriye koyduğunu belirten dergi, Türkiye'ye her yıl 1.4 milyon İngiliz'in turistik olarak geldiğini hatırlattı. Bu turistlerin önemli bir bölümünün Ege ve Akdeniz kıyılarına geldiğini aktaran The Economist, seyahat acentalarının eğer daha fazla terör saldırıları olmazsa turizm sektöründe önemli bir etkilenme beklemediklerini kaydetti. 
   
   TUI Gerileme beklemiyoruz    Alman gazetesi Frankfurter Allgemeine Zeitung, Almanya'nın en büyük tur operatörü TUI'nin uzun dönemde Türkiye'deki turizm işinde bir gerileme beklemediğini yazdı. 
   Alman Tur Operatörleri ve Acentaları Birliği'nden yapılan açıklamada her yıl 2.5 milyon Alman'ın Türkiye'ye geldiği belirtilirken TUI sözcüsü, "Her yıl TUI ile Türkiye'ye seyahat eden 1.1 milyon Alman turistten sadece yüzde 1'i İstanbul'a geliyor. Büyük çoğunluk tatilini daha popüler olan Akdeniz ve Ege sahillerinde geçiriyor. Burası da İstanbul'dan yüzlerce kilometre uzakta. Bu bölgelere genel çalışma kriterlerimizde bir değişiklik olmadı ve beklentilerimiz aynı" diye konuştu. 
   Alman Havayolları Lufthansa da Türkiye'ye olan tüm uçuşlarının eksiksiz devam edeceğini kaydetti. Lufthansa herhangi bir iptal dalgası ile karşı karşıya olmadıklarını söyledi. 
   
   
</TEXT>
</DOC>
