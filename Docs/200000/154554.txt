<DOC>
<DOCNO> 154554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/yazar/sazak.html </URL>
<DATE> 2003/05/05/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Solda birlik arayışı 
</HEADLINE>
<TEXT>

     Cem bunu 3 Kasım öncesinde CHP ile ittifak yapsaydı, AKP seçimi açık ara önde kazanmazdı. Neyse, kaybedilmiş seçimin davası olmaz Sonuçta aldığı oy yüzde bir de olsa, 'özeleştiri' yaparak 2004 Nisan'ındaki yerel seçimlerde soldaki partilere 'seçim beraberliği' çağrısında bulunmak YTP lideri açısından demokratik bir olgunluk. 
     İsmail Cem'in çıkışı en azından zamanlama açısından yerinde. 
     Toplum AKP iktidarının geleceğini sorgulamaya başladı. Geçen altı ay sonunda şu ortaya çıktı ki, Erdoğan - Gül yönetimi iktidara hazırlıklı değil. 23 Nisan'daki türban gerilimi yaşanmamış olsa, AKP'nin dış politikadaki acemiliği daha net gözükecekti. Hükümet, savaş sonrası denklemin tümüyle dışında kaldı. Türkiye'den 'barış gücü'ne asker bile istenmiyor ABD Savunma Bakanı Donald Rumsfeld Irak - Afganistan turundan Ankara'yı pas geçerek dönüyor. 
     Dışarıdaki gelişmeler karşısında 'global' bakış açısını daraltan Hükümetin şimdi tek şansı AB'ye asılmak. 
     Gül bunu yaparken, Erdoğan Bingöl'deki depremin AKP'de yol açtığı hasarı onarmakla meşgul. Müteahhit - aşiret - siyaset üçgeninde bu defa AKP milletvekillerini görüyoruz. 
     Tayyip Bey, 'AKP iktidara geldi, yolsuzluklar sona erdi' dese de siyaseti yozlaştıran ihalecilik ve kadroculuk asıl bundan sonra AKP yönetimini zorlayacak. Belediyecilikten gelme alışkanlıkla, iktidardan rant dağıtma anlayışı yeni skandalları tetikleyecek. 
     Yine de yerel seçimlere iktidar olarak girmek büyük avantaj. Gelecek nisanda bir buçuk yılını dolduracak AKP hükümetteki gücünü belediyelere taşımaya çalışacak. 
     YTP lideri İsmail Cem'in sol içerikli partilere 'seçim beraberliği' yapma çağrısı bu açıdan isabetlidir. 
     CHP, solun Meclis'teki 'tek temsilcisi' olmasına karşın geçen altı ayda başarılı bir 'muhalefet' sınavı veremedi. CHP'nin yerel seçimlerde özellikle 3 büyük kentte başarılı olması gerekiyor. 
     Baykal'ın eleştiri oklarından kurtulması için 2004 seçimlerinden CHP'nin 'çıtayı' yükselterek çıkması şart. 
     CHP muhalefet kulvarında artık tek değil, yerel seçimde AKP dışında Cem Uzan'ın Genç Partisi ile de yarışacak. İstanbul Belediye Başkanı Ali Müfit Gürtuna GP'den aday olacakmış. İsmail Cem'in de 'solun adayı' olarak İstanbul'da seçime girmek istediği konuşuluyor. 
     Solda 'seçim beraberliği' denilince DSP'den söz etmemek olanaksız İzmir'in başarılı belediye başkanı Ahmet Piriştina da solun ortak adayı olabilir. Ankara'da ise akla gelen isim Murat Karayalçın. 
     Solda ittifak için sivil toplum önderleri de devrede. 
     Bu defa erken seçim de yok, akılcı değerlendirmelerle topluma 'demokratik seçenek' sunmak solun önceliği olmalı. 
     
     

</TEXT>
</DOC>
