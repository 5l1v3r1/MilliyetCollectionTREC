<DOC>
<DOCNO> 164395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/soneko17.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO ''Obezite toplumu oluyoruz'' uyarısı yaptı 
</HEADLINE>
<TEXT>

     Batılı tarzda ayakta ve çabuk beslenme eğiliminin giderek arttığını bildiren İstanbul Ticaret Odası İTO Başkanı Mehmet Yıldırım, ''obezite toplumu oluyoruz'' uyarısında bulundu. 
     İTO Başkanı Mehmet Yıldırım yaptığı yazılı açıklamada, gurmelerin, gazetelerin ve televizyonların, bilinçsizce ithal malı kullanmak yerine yerli ve mevsimlik ürünler kullanarak Türk mutfağını geliştiren, tanıtan restoranları öne çıkarmasını istedi. 
     Aşçılar ve ev kadınlarının bu yönde özendirilmesinin hem sağlıklı beslenme, hem de kültürel değerlerin korunması açısından şart olduğunu kaydeden Yıldırım, kadınların iş hayatında daha aktif yeralması, şehirlerdeki hızlı iş temposu ve özellikle gençlerdeki kültürel etkilenmelerin sonucu Batılı tarzda ayakta ve çabuk beslenme alışkanlıklarının giderek arttığını, bu durumun geleneksel Türk mutfağına ve Türk tarımına büyük zarar verdiğini vurguladı. 
     Yaşanan değişimler neticesinde ortaya çıkan özentinin, Türk toplumunu sağlıksız beslenen, ''obezite'' oranı yüksek bir toplum olmaya ittiğini belirten Yıldırım, toplumun sağlıklı beslenmesi, Türk mutfağının mevsimlik sebze-meyvelerle yeniden canlandırılıp ve dünyaya tanıtılması için ev hanımları başta olmak üzere otel, lokanta, turizm meslek okulları, meslek kuruluşları, pastaneler, yemek fabrikalarındaki karar alıcı ve uygulayıcı pozisyonundakilere büyük görev düştüğü inancıyla bu kitleye dönük bir bilinçlendirme kampanyasına ihtiyaç olduğunu bildirdi. 
     İTO'nun, yerli üretim ve ülkeye özgü ürünleri ön plana çıkaracak bu yöndeki ulusal bir kampanyaya destek verebileceğini belirten Mehmet Yıldırım, kampanya çağrısı yapacaklarını duyurdu. 
     
</TEXT>
</DOC>
