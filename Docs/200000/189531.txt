<DOC>
<DOCNO> 189531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sonspo04.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de Spurs, Knicks'e yenilirken Hidayet 7 sayı kaydetti... 
</HEADLINE>
<TEXT>

     ABD Profesyonel Basketbol Ligi NBA'de, 2003-04 sezonu öncesi hazırlık maçlarına devam edildi. 
     Türk oyuncuların da yer aldığı takımlar San Antonio Spurs, Detroit Pistons ve Orlando Magic, bugünkü maçlarını yitirdi. 
     San Antonio Spurs, New York Knicks'e evinde 88-74 yenilirken maça yedek oyuncu olarak başlayan Hidayet Türkoğlu, toplam 24 dakika forma giydi ve 7 sayı attı. Toplam 7 şuttan 2'sini değerlendiren Hidayet, 2 sayılık atışlarda 6'da 1, 3 sayılık atışlarda 1'de 1, faul atışlarında 4'te 2 isabet sağladı. 1'i hücumdan toplam 6 ribaunt alan Türk basketbolcu, 2 de top çaldı. 
     Takımda Tim Duncan, 20 sayıyla en çok sayı üreten oyuncu oldu. Duncan, aynı zamanda 13 ribauntla ''double-double'' yaptı. 
     New York Knicks'de Keith Van Horn 22 ile en skorer oyuncu unvanını aldı. 
     Detroit Pistons, evinde Miami Heat'e 84-71 yenilirken, oyuna sonradan giren Mehmet Okur, toplam 22 dakika oyunda kaldı. Toplam 8 şuttan 1'inde topu çemberden geçiren Okur, 2 sayılık atışlarda 6'da 1 isabet sağlarken, 2 kez denediği 3 sayılık atışlarda başarılı olamadı ve 4 sayı kaydetti. Türk basketbolcu, faul atışlarında 2'de 2 yaparken, 1 ribaunt aldı, 1 asist yaptı ve 1 top çaldı. 
     Takımda Chauncey Billups 17 sayı, geçen yılın ribaunt kralı Ben Wallace, 14 ribauntla en başarılı isimler oldu. 
     Miami Heat'de ise Eddie Jones, 19 sayıyla en çok sayı atan oyuncuydu. 
     Gecenin bir diğer maçında Orlando Magic, deplasmanda Memphis Grizzlies'e 84-65 yenildi. Magic'de, aynı zamanda Türk pasaportu da bulunan Gürcü asıllı Zaza Pachulia'ya, yedek oyuncu olarak çıktığı maçta toplam 16 dakikalık bir şans tanındı. 
     Toplam 6 sayı atan Pachulia, hiç 3 sayılık atış kullanmadığı karşılaşmada, 2 sayılık şutlarda 9'da 3 isabet gerçekleştirdi. Zaza Pachulia, 4 kez faul atışı kullandı ancak bunlarda başarılı olamadı. Gürcü asıllı oyuncu, 2'si hücumdan 6 ribaunt alırken, 1 de asist yaptı. 
     Magic'de en çok sayı üreten oyuncu 11 ile Juwan Howard olurken, Grizzlies'in İspanyol forveti Pau Gasol, 26 sayıyla maçın en skorer oyuncusuydu. 
     Gecenin diğer maçlarında Toronto Raptors, Denver Nuggets'ı86-81, Los Angeles Clippers, Cleveland Cavaliers'i 95-90, Los Angeles Lakers, Phoenix Suns'ı 91-84, Indiana Pacers, Minnesota Timberwolves'ı 96-93, Utah Jazz, Philadelphia 76ers'ı 87-86 yendi, New Jersey Nets de evinde Boston Celtics'e 95-90 yenildi. 
     
</TEXT>
</DOC>
