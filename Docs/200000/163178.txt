<DOC>
<DOCNO> 163178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/soneko03.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Saymanlıklarda 15.7 trilyon liralık yolsuzluk.. 
</HEADLINE>
<TEXT>

     Maliye Bakanlığı Muhasebat Genel Müdürlüğü denetim elemanları, geçen yıl yaptıkları denetimlerde, genel ve katma bütçeli saymanlıklar ile idarelere bağlı döner sermaye ve fon saymanlıklarında toplam 15.7 trilyon liralık yolsuzluk yapıldığını belirledi. 
     Türkiye Serbest Muhasebeci Mali Müşavirler ve Yeminli Mali Müşavirler Odaları Birliği'nin TÜRMOB aylık yayın organı Bilanço'nun Haziran sayısında yayımlanan Muhasebat Genel Müdürlüğü Denetim Birimi Başkanlığı Raporu'na göre, tespit edilen 15.7 trilyon liralık zarar tutarı ilgililer adına borç kaydedilerek takibata başlandı. 
     Rapora göre, muhasebat kontrolörleri, geçen yıl 128 inceleme raporu, 10 soruşturma raporu ve 5 ön inceleme raporu olmak üzere toplam 143 inceleme ve soruşturma raporu hazırladı. 
     Yapılan inceleme ve soruşturma sonucunda, gelir kanunları ve bağlı mevzuata aykırı işlemler nedeniyle 11 trilyon 6 milyar liralık Hazine zararı belirlendi. Devlet İhale Kanunu ve bağlı mevzuatına aykırı işlemler nedeniyle 2 trilyon 243.6 milyar lira, tedavi ve yeşil kart mevzuatına aykırı işlemler nedeniyle 1 trilyon 269.4 milyar lira, personel kanunları, harcırah ve bağlı mevzuata aykırı işlemler nedeniyle de 738.5 milyar lira zarar oluştuğu ortaya çıktı. 
     Bu zararın 1 trilyon 972 milyar lirası genel bütçeli, 6 trilyon 293 milyar lirası katma bütçeli, 7 trilyon 521 milyar lirası da döner sermaye saymanlıklarında gerçekleşti. 
     İncelemeler ve soruşturmalar sonucunda toplam 107 kişi hakkında Türk Ceza Kanunu'nun değişik maddelerine istinaden suç duyurusu yapılırken, 57 memur hakkında disiplin cezası önerildi. 
     Dergide yayımlanan raporda, Muhasebat Genel Müdürlüğü denetim biriminin denetimi kapsamında bin 981 birim bulunduğu, geçen yıl bu birimlerden 159'unun denetlendiği, 128 denetim elemanından 69'unun fiili denetim yaptığı belirtildi. 
     Raporda, söz konusu birim tarafından 2001 yılında yapılan denetimlerde 10.1 trilyon liralık Hazine zararı tespit edildiği kaydedildi. 
     Rapora göre, muhasebat kontrolörlerinin geçen yıl 159 birimde yaptığı inceleme ve denetimlerde, 15.7 trilyon liralık hazine zararının 5 trilyon 218.8 milyar liralık bölümünün İzmir, 3 trilyon 842.9 milyar lirasının Giresun, 2 trilyon 379.6 milyar lirasının Ankara, 1 trilyon 619.2 milyar lirasının da Isparta'daki birimlerde oluştuğu ortaya çıktı. 
     
</TEXT>
</DOC>
