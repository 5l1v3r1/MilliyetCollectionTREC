<DOC>
<DOCNO> 184469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/spor/spo02.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Orta'lık karıştı 
</HEADLINE>
<TEXT>

   Tuncay'ın cezasının bitmesi, Ümit Özat'ın da ön liberoda kusursuz oynaması nedeniyle Fenerbahçe'nin hocası Daum, ilk 11 kararsızlığına girdi. Alman teknik adam, Ümit ile Selçuk arasında bir tercih yapacak 
      YUSUF KOBAL 

   
   Defansta yer yok 
   GENÇLERBİRLİĞİ ile oynanacak karşılaşmanın hazırlıklarını sürdüren Fenerbahçe'de ilk 11 bir türlü şekillenemedi. Teknik Direktör Daum, Galatasaray karşısında savunmada başarılı bir performans ortaya koyan Tomas ile Luciano ikilisini yine birarada düşünürken, Kaptan Ümit Özat'a artık zorunlu olmadıkça defansta yer vermeyeceğini gösterdi. 
   
   Serhat yine kadroda 
   TUNCAY'IN yeniden takıma dönmesi nedeniyle Gençlerbirliği maçına üç forvet oyuncusuyla hazırlanan Alman teknik adam, bu önemli karşılaşmada orta sahada Kemal ve Aurelio'nun yanına, Ümit ya da Selçuk'tan birini kullanmayı düşünüyor. Son maçın en fazla eleştirilen ismi Serhat'ın ise yine forvetin solunda yer alacağı görüldü. 
   
   Gençlerbirliği maçı İzmir'de    PFDK tarafından Gaziantepspor maçındaki olaylar nedeniyle sahası bir maç kapatılan Fenerbahçe, Gençlerbirliği'ni İzmir'de ağırlayacak. Futbol Federasyonu, cumartesi günkü karşılaşmanın İzmir Atatürk Stadı'nda oynanmasını kararlaştırdı. Bu arada yönetim, uygulamanın durdurulması için Tahkim Kurulu'na başvurdu. Genel Sekreter Vedal Olcay, "Saha tayin edildikten sonra kararın değişmesi zor" dedi. 
   
   Gözden düştüler    FENERBAHÇE'NİN büyük umutlarla transfer ettiği Erhan Albayrak, kötü performansı nedeniyle tam bir hayal kırıklığı oldu. Daum, gurbetçi futbolcunun yanı sıra Hakan Bayraktar ve İsmail Güldüren'i taktik çalışmaya almadı. Kaleci İmmel'in kontrolünde hazırlıklarını sürdüren üç futbolcunun oldukça moralsiz olduğu gözlendi. 
   
   Ortega'ya erteleme    ZAFER ATAMER 

   FENERBAHÇE ile Ortega arasındaki krizin ekim başında çözüleceği açıklandı. FIFA Tahkim Kurulu üyesi Matthieu Reeb, "Yargıçlar, iddialar ve savunmaları inceleyor. Her hangi bir hataya yol açmamak için, kararın ekim ayı başında verilmesini uygun gördük" dedi. FIFA'nın Ortega'nın cezasını 11'den 7 - 8 milyon dolara indirip, geçici lisansla futbol oynamasına izin vereceği iddia edildi. 
   
   Aslında No Problem    AVUSTURYALI bir grup engelliden oluşan 'No Problem Orchestra' adlı müzik grubu, Teknik Direktör Daum'u ziyaret etti. Daum'a kaset ve cd hediye eden grup üyeleri, 'No Problem' ismini engellilerin herkes gibi olduğunu ispatlamak için koyduklarını belirtti. Bu arada Avusturya'nın yüksek tirajlı gazetelerinden Kronen Zeitung, Daum ile tesislerde röportaj yaptı. 
   
   
</TEXT>
</DOC>
