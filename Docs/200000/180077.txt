<DOC>
<DOCNO> 180077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur13.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat öldürür Çocuklardaki kafa travmaları... 
</HEADLINE>
<TEXT>

     Uludağ Üniversitesi UÜ Tıp Fakültesi Nöroşirürji Anabilim Dalı'nca yapılan araştırma, ölüm veya sakatlık sebepleri arasında üçüncü sırada yer alan kafa travmalarının, lösemiden 5 kat, beyin tümörlerine bağlı ölümlerden ise 18 kat daha fazla ölüme neden olduğunu ortaya koydu. 
     UÜ'den Prof. Dr. Kaya Aksoy ve Gazi Üniversitesi'nden Prof. Dr. Kemali Bakaner tarafından 284 çocuk hasta üzerinde yapılan araştırmada, kafa travmalarının nedenleri arasında, düşme, motorlu araç kazaları, çocuk ihmal ve istismarlarının ilk sıralarda yer aldığı saptandı. 
     Araştırmada, gerekli tedavi yapılmadığı takdirde ciddi sağlık sorunlarına yol açabilen çocukluk çağındaki kafa travmalarının, lösemiye göre 5, beyin tümörlerine göre ise 18 kat daha fazla ölüme sebebiyet verdiği belirlendi. 
     Prof. Dr. Aksoy, kafa travmalarının yüzde 82'sinin hafif şekilde atlatıldığını, yüzde 14'ünün ciddi sorunlara yol açtığını, yüzde 5'inin ise ölümle sonuçlandığını söyledi. 
     0-2 yaş arası çocuklarda meydana gelen kafa travmalarının düşme, ihmal ve istismardan, 2-10 yaş arasında düşme, trafik kazaları ve spor yaralanmaları, 10 yaş üstünde ise motorlu araç kazaları ile düşmelerden kaynaklandığının anlatan Prof. Dr. Aksoy, kafa travmalarında, ilk hasarlanmayı takiben hastaya müdahale edilene kadar oluşabilecek ikincil hasarlanmaların oluşmasının engellenmesinin çok önemli olduğunu bildirdi. 
     Prof. Dr. Aksoy, kırıkların belirlenmesinde en hassas metot olan filmlerin, yumuşak dokuyu göstermemesi nedeniyle acil kullanımlarda klinik katkılarının sınırlı olduğunu belirterek, kafa filmlerinde kırık tespit edilen hastaların nörolojik muayenelerinin normal olsa dahi tomografi çekilmesi gerektiğini söyledi. 
     Prof. Aksoy, şöyle konuştu 
     ''Her 15 kafa travmasından birinde, yoğun bakım şartlarına gereksinim duyulur. Kafa travması geçiren çocukların ortalama hastanede kalma süreleri 9.5 gündür. Ölüm oranı yüzde 7.4 iken, bitkisel hayatta kalma oranı yüzde 3.2'dir. Bu vakalarda tam iyileşme oranı ise yüzde 54 olarak belirlenmiştir. Kafa travmalarında tedavinin süratle uygulanması, ölüm ve sakatlanmaları azaltır.'' 
     
</TEXT>
</DOC>
