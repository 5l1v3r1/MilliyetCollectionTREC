<DOC>
<DOCNO> 165474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/ekonomi/eko01.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Günün kulisi 
</HEADLINE>
<TEXT>
ANKARA'DA BUNLAR KONUŞULUYOR 
     1 
Telekom da Uzanlara ait Telsim'den alacak peşinde      Ankara kulislerinde Uzan Grubu'na ait Telsim'in devlete toplamı 1.7 katrilyonu bulan borcunun tahsilatı için harekete geçileceği belirtiliyor 
     Hükümete yakın kaynakların verdiği bilgiye göre Uzanların, cep telefonu abonelerinden sabit telefonlara yapılan aramalardan alınan 30 cent'lik kontür ücretinin 24 cent'lik payının GSM operatörlerine haksız olarak verildiği gerekçesiyle kaybettiği davalardan dolayı Türk Telekom'a borcu var. 
     Yine Telsim'in devlete başta vergi olmak üzere diğer borçlarıyla ilgili incelemeler de sürüyor. Uzanların Telsim'den dolayı devlete borçlarının to lamı ise 1.7 katrilyon lirayı buluyor. Başbakan Tayyip Erdoğan'ın, "Usulsüz, hukuk dışı tüm işlemlerin üzerine gidin" talimatıyla birlikte çalışmaların hız kazandığı kaydediliyor. 
     Ulaştırma Bakanı Binali Yıldırım Türk Telekom'la Telsim'in son durumu hakkında şunları söyledi 
     
     'Her şey hukuki zeminde' 
     "Telekom'un Telsim dahil diğer operatörlerden alacağı söz konusudur. Telsim ve diğer operatörlere ilişkin icra süreci devam ediyor. Hukuki anlaşmazlıklar mahkemededir. Bunlar geçmişten beri devam eden sorunlardır. Bakanlık olarak kurumun haklarını savunuyoruz. Ama her şey hukuki zemin üzerindedir. Hukuka dayanmayan adım atılması söz konusu değildir." 
     
     Kasa açıldı, off - shore sırrı aranıyor... 
     NEŞET KARADAĞ Adana 

     ÇEAŞ'ın şifresi gizlenen kasası 13 gün sonra açıldı. Şifreyi bilen personelin izinde olduğu bahanesiyle açılamayınca mühürlenip, başına polis dikilen, hakim gözetiminde duvar kırılarak girme çabası sonuçsuz kalan kasa uzman çilingir tarafından açıldı. 
     
     Kasayı uzman çilingir açtı 
     Kasanın şifre beynini devreden çıkaran çilingirin hakim gözetiminde açtığı kasadan, 1998 - 2002 faaliyetleriyle ilgili 50 kadar kasa ve yevmiye defteri, 1991 - l997'ye ait şirket defterleri ile ELTEM - TEK AŞ ve ÇESTAŞ hisse senetleri çıktı. Hisse senetleri tekrar kasaya konuldu, defter ve diğer evrak başka bir odaya konulup anahtarı bilirkişi kurulundan birine yeddiemin olarak teslim edildi. Uzanlar hakkındaki off-shore sistemiyle ilgili iddiaları güçlendirecek bazı kayıtların da kasada bulunabileceği üzerinde duruluyor. 1983'te kurulan ELTEM - TEK'in ortakları arasında yüzde 47 ile TEİAŞ, yüzde 11'er payla ÇEAŞ ve Kepez var. ÇESTAŞ, ÇEAŞ bünyesinde dağıtım için kuruldu. 
     
Erdoğan'dan 900 milyarlık dava      ANKARA Milliyet 

     Başbakan Tayyip Erdoğan ve AKP, Genç Parti Başkanı Cem Uzan aleyhine 200 milyar Star gazetesi, Star TV, Kanal 6 ve Star Max televizyonları aleyhine de 700 milyar lira olmak üzere toplam 900 milyar liralık manevi tazminat davası açtı. 
     Çukurova ve Kepez Elektrik'in imtiyaz sözleşmelerinin feshedilmesinin ardından 13 Haziran'da Bursa mitinginde konuşan Uzan, Erdoğan hakkında "Kalleş", "Allahsız adam" şeklinde sözler sarfetmişti. AKP'nin avukatları, dördü Erdoğan, dördü AKP adına olmak üzere sekiz ayrı tazminat davası açtı. 
     
     'Eleştiri sınırları aşıldı' 
     Avukatların dava dilekçesinde, Bursa mitingindeki konuşmasında Uzan'ın siyasi eleştiri sınırlarının ötesine geçtiği, Erdoğan'ın toplum önünde küçük düşürüldüğü, hakkında nefret duygularının oluşmasına sebebiyet verdiği savunuldu. Gazete ve televizyonlar aleyhine açılan davaların dilekçesinde de gerçek dışı yayın yaptıkları ileri sürüldü. 
     Bursa Cumhuriyet Başsavcılığı da Uzan hakkında, Erdoğan'a hakaret ettiği gerekçesiyle soruşturma başlattı. 
     Adalet Bakanlığı'nın TCK'nın 159'uncu maddesinden soruşturma yapılması için hakkında izin verdiği Uzan, dava açılırsa üç aydan üç yıla kadar hapis istemiyle yargılanacak. Savcılık, Başbakan Erdoğan'ın avukatlarının suç duyurusundan sonra başlattığı soruşturmayı da sürdürüyor. 
     
     Uzanlara yargıdan red 
     Bu arada Uzanların avukatlarının 'meni müdahale ve ihtiyari tedbir' talebi ile başvurduğu Adana 2. Asliye Hukuk Mahkemesi ihtiyari tedbir istemini geri çevirirken, meni müdahale isteminin incelenmesi için 16 Ekim'e tarih verdi. 
     
     2 
İkinci Meclis'in müteahhidi 'Kurtarın beni' diyor      Alacaklı firmaların haciz kıskacına aldığı Angora Evleri'nin müteahhidi Hüseyin Arabul, İstanbul Yaklaşımı benzeri bir çıkış yolu aradığını açıkladı 
     Mesut Yılmaz'dan Tansu Çiller'e, Deniz Baykal'dan Melih Gökçek'e, Erkan Mumcu'ya kadar pek çok siyasetçinin konutu bulunduğu için "İkinci Meclis" diye anılan Angora Evleri'nin müteahhidi Barmek İnşaat finansal sıkıntıya girdi. Barmek İnşaat'ın bağlı olduğu Barmek Holding'in Yönetim Kurulu Başkanı Hüseyin Arabul, Angora Evleri'nden konut alanlara gönderdiği mektupta, "Finansal sıkıntı sonucu Barmek İnşaat, borç ödemede gecikince alacaklılar haciz uyguladı. Bu durum, işlerin durmasına neden oldu" dedi. 
     Arabul, mektupta, finansal sorunların çözümü için "İstanbul Yaklaşımı" benzeri yasal haklarını kullanma girişiminde bulunduklarını dile getirdi. Mektuba göre olaylar şöyle gelişti 
     "Projenin imar planı iptal edildi ve yeni plan onaylanmadı, Çankaya Belediyesi Angora Evleri'ne cezası kesti ve yıkım kararı aldı. Bankalar kredileri yenilemeyerek tahsil sürecine girdi. Azerbaycan'da elektrik dağıtım ihalesi alan Barmek, bu işten doğan alacağını tahsil edemedi." 
     
     Konutlar yarım kaldı 
     Proje başlangıcı 1990'ların başına kadar uzanan Angora Evleri'nde 934 villa ve 918 daire bulunuyor. Bunların üçte ikisi tamamlanmış durumda. Villaların fiyatları 140 bin dolar ile 350 bin dolar arasında değişirken, dairelerin fiyatları 70 bin dolardan başlıyor. Angora Evleri'nden konut alanların, tapularını alamama ve konutlarının tamamlanmaması konularında mağduriyeti bulunuyor. 
     
     Siyasetçiler komşu oldu 
     Angora'da konut sahiplerinin çoğu siyasetçilerden oluşuyor. Bunların arasında Mesut Yılmaz, Yıldırım Akbulut, Erkan Mumcu, Melih Gökçek, Esat Kıratlı, Necmettin Cevheri, Nejat Arseven, Deniz Baykal, Tansu Çiller, Hüsamettin Cindoruk, Cumhur Ersümer, Sümer Oral, Fikret Ünlü, Mehmet Keçeciler, İsmet Sezgin, Mehmet Gölhan, Hikmet Çetin, Murat Karayalçın, Cavit Çağlar ve dokuzuncu Cumhurbaşkanı Süleyman Demirel'in kayınbiraderi Ali Şener var. 
     
     Barmek, Azerbaycan'dan parasını alamayınca zora girdi 
     Barmek Holding'in inşaat, enerji ve tekstil alanında faaliyetleri bulunuyor. İnşaat alanındaki en büyük işi Angora Evleri olan Barmek, Dünya Bankası kredisiyle inşa edilen deprem konutlarının ihalesini aldı. İşleri de 15 taşeron firmaya bıraktı. Barmek, 1.7 trilyonluk borcunu ödeyemeyince taşeronlar işi bıraktı ve Başbakanlık'tan paralarını istedi. Barmek Holding'in Gama ile ortak kurduğu mobil santral Beyaz Enerji Operasyonu sırasında "Yüksek fiyatla elektrik satan santrallar" arasında yer aldı ve buradan elektrik alımı durduruldu. Hüseyin Arabul, söz konusu operasyon kapsamında göz altına alındı. Arabul, aynı operasyonda gözaltına alınan ANAP'lı eski Devlet Bakanı Birsel Sönmez'le Niğde'de tekstil fabrikası yatırımına girdi. Barmek, 2002 başında Azerbaycan'ın başkenti Bakü'nün elektrik dağıtımı ihalesini aldı. Arabul, bu işten doğan alacaklarını tahsil edememelerini, girdikleri finansal sıkıntının nedenleri arasında saydı. 
     

</TEXT>
</DOC>
