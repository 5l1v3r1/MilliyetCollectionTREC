<DOC>
<DOCNO> 196864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sonspo17.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Özdemir "Milli takımda kökten değişiklik birşey getirmez" 
</HEADLINE>
<TEXT>

     Futbol Federasyonu Milli Takımlar Sorumlusu Selami Özdemir, ülke olarak başarıya aç olmalarından dolayı yenilgileri kabul edemediklerini belirterek, ''Türk futbolunun ayağa kalkması için bazı şeylerin yeniden gözden geçirilmesi gerekiyor'' dedi. 
     Özdemir, A.A muhabirine yaptığı açıklamada, kendilerini en çok, Letonya karşısında Türkiye'yi Portekiz'e taşıyacak 2-0'lık skoru yakaladıktan sonra turu vermenin üzdüğünü ifade ederek, şöyle konuştu 
     ''Bazı mağlubiyetleri kabullenemiyoruz. Üzülmemek elde değil. Tabii değerlendirme yapmak için henüz erken. Türk futbolunun yeniden ayağa kalkması için bazı şeylerin gözden geçirilmesi gerekiyor. Bizde bu potansiyel var. Bunun için gerekli çalışmalar önümüzdeki günlerde yapılacaktır.'' 
     
     ''KÖTÜ ALIŞKANLIKLARIMIZ VAR'' 

     Bu işle uğraşan kişilerin oturup düşüneceğini, Milli Takımlar Teknik Direktörü Şenol Güneş'in de görüşlerinin alınacağını kaydeden Özdemir, dünya üçüncüsü olmalarına karşın maç içinde bazı kötü alışkanlardan vazgeçemediklerini söyledi. 
     Özdemir, bu konuda bir de örnek vererek, şöyle devam etti 
     '' A ve Ümit Milli Takımlarımız birer gün arayla aynı tip golleri yiyerek finallere gitme hakkını kaybetti. Bu da bazı kötü alışkanlıklarımızın halen devam ettiğini gösteriyor. O zaafları giderecek tedbirleri almamız lazım. Oyuncularımızın daha sessiz ve sakin olması için onların üzerindeki baskıyı kaldırmamız lazım. Bu baskı nedeniyle, teknik adam ve oyuncularımız görevlerini tam olarak yapamıyor.'' 
     
     KADRO DEĞİŞİMİ 

     A Milli Futbol Takımı kadrosunda artık bir değişim yaşanması gerektiği biçimindeki yorumlara da değinen Özdemir, kadro değişimine zaten başladığını ve bunun oyuncuların yaşları itibariyle kendiliğinden olduğunu dile getirdi. 
     Özdemir, her oyuncunun bir futbol oynama yaşının bulunduğunu ifade ederek, ''Bu yaşlarını dolduran oyuncular zaten futboldan kopuyor ve yeni oyuncular geliyor. Bu futbolun doğasında var. Ancak, burada önemli olan arkadan gelen oyuncuların hazır olması. Takımda yapılacak kökten bir değişiklik ise birşey getirmez'' dedi. 
     
</TEXT>
</DOC>
