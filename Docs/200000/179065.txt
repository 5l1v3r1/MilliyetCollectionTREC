<DOC>
<DOCNO> 179065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/guncel/gun01.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Saddam'a her gün deve sütü taşırdık...' 
</HEADLINE>
<TEXT>

   Irak ordusunda helikopter pilotu olan Yarbay Muhammet, "Saddam, cinsel gücünü artırmak için sarayına her gün deve sütü getirtirdi" dedi 
      NAMIK DURUKAN Musul 

   
   Türkiye'de ve Irak'ta siyasi ilimler okuyan ve 1980'de Fransa'da pilotluk kursunu bitirdikten sonra Irak ordusuna katılan Yarbay Abdurrahman Muhammet, Saddam Hüseyin'in deve sütü ve ceylan etinin cinsel gücü artırdığına inandığını anlattı. Saddam'ın bu nedenle Beci bölgesinde bir deve çiftliği kurduğunu belirterek, sözlerine şöyle devam etti 
   "Çiftlikten her sabah saraya helikopterle süt taşıdık. Ayrıca her gün bir ceylan kesilir, kendisine sunulurdu. Kadınlara çok düşkündü. Güzel bir kadın gördüğü zaman ona mutlaka sahip olurdu. Irak Havayolları Müdürü Abdürezzak Safi'nin çok güzel karısı vardı. Bir törende bunu fark ettikten sonra kocasından boşatıp kendisi evlendi." 
   
   'KÖPEKLERE PARÇALATTI' 
   Muhammet, Saddam'ın muhalifleri ve kendisine ihanet edenlere karşı çok acımasız yöntemler kullandığını, kendisini zehirlemek isteyen özel doktoru da dahil, birçok kişiyi köpeklerine yedirdiğini öne sürdü. 
   
   
   
</TEXT>
</DOC>
