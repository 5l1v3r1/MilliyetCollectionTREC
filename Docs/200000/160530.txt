<DOC>
<DOCNO> 160530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/soneko11.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Cari işlemler açığı öngörülenin üzerinde gerçekleşecek 
</HEADLINE>
<TEXT>

     Devlet Bakanı Ali Babacan, hükümetin uygulamakta olduğu ekonomik programın olumlu sonuçlarının son haftalarda görülmeye başlandığını bildirdi. 
     Bakan Babacan, Dünya Bankası ve Uluslararası Para Fonu ile yapılan görüşmeler ve son ekonomik gelişmelere ilişkin düzenlediği basın toplantısında, Nisan ayında 4. gözden geçirmenin tamamlanması, Irak'taki savaşın kısa sürede sonuçlanması ve ekonomik programın kararlılıkla sürdürülmesi ile birlikte, makro ekonomik ve finansal göstergelerde de önemli iyileşmeler kaydedilmeye başlandığını belirtti. 
     Irak savaşında Mart ayının ortalarında yüzde 70'lere kadar yükselen, özellikle 1 yıllık vadede olanların faiz oranlarının geçtiğimiz Cuma günü itibarıyla yüzde 50'nin 2-3 puan kadar altına indiğini ifade eden Bakan Babacan, şunları kaydetti 
     ''Uluslararası piyasalarda işlem gören tahvillerimize yönelik talep de son haftalarda önemli ölçüde arttı ve bu önemli gelişme ile borçlanma maliyetlerimizin özellikle dış borçlanma maliyetlerimizin önemli bir göstergesi olan euro bondların ikincil piyasadaki faiz oranları da önemli ölçüde düştü. 
     Mayıs ayında 10 yıllık bir euro bond ihracı yapıldı ve buna 2.2 milyar dolarlık talep geldi. 750 milyon dolarlık bir satış yapıldı ve uzun süreden sonra ilk defa 10 yıllık bir dış borçlanma gerçekleştirmiş oldu Hazine. Yine son hafta itibarıyla, 30 yıllık euro bondlarımızda faiz oranları da yüzde 11'e kadar düşmüş durumda.'' Bakan Babacan, makro ekonomik politikalara ve geleceğe yönelik güven artışının temel göstergesi olarak Türk Lirası cinsinden yatırım araçlarına da yine son haftalarda talebin önemli ölçüde arttığını kaydetti. Savaş ortamının da etkisi ile Şubat ayı sonunda 58.8 katrilyon lira olan Türk Lirası mevduat toplamının Mayıs ayı ortasında 62.3 katrilyon liraya kadar yükseldiğini, aynı dönemde, yurt içinde yerleşik gerçek ve tüzel kişilerin elinde tutulan devlet iç borçlanma senetleri tutarının da 9 katrilyon lira artarak, 53.3 katrilyon liraya ulaştığını bildiren Bakan Babacan, ''Yapılan son anketlerde hem büyüme hem de enflasyona ilişkin beklentilerin belirgin bir şekilde iyileştiğini gösteriyor. Özellikle makro ekonomik ve finansal göstergelerin program hedeflerimizle uyumlu hareket ettiğini gözlemlediğimizi rahatlıkla söyleyebiliriz'' şeklinde konuştu. 
     
     IMF İLE 5. GÖZDEN GEÇİRME 

     Bakan Babacan, Uluslararası Para Fonu ile 5. Gözden geçirme kapsamında, 20 Mayıs'ta başlayan görüşmelerin geçen hafta sonu tamamlandığını vurguladı. 
     5. gözden geçirme ile ilgili niyet mektubu taslağı üzerinde önemli gelişmeler kaydedildiğini bildiren Bakan Babacan, şöyle devam etti 
     ''Bu mektup büyük ölçüde tamamlanmış durumda, önümüzde 1 hafta-10 günlük süre içinde diğer detayları tamamlanacak ve Haziran ortası gibi niyet mektubu IMF'ye gönderilecek. 
     Bu yapılan görüşmelerde makro ekonomik hedefler, maliye ve para politikası, mali sektör reformu ile diğer yapısal reformlarda sağlanan gelişmeler değerlendirildi ve geleceğe ilişkin hedefler ele alındı. Makro ekonomik çerçeveye ilişkin yapılan değerlendirmelerde, yüzde 5'lik yıl sonu büyüme hedefine ulaşılabileceği, yüzde 20'lik tüketici fiyat endeksi enflasyon hedefinin erişilebilir olduğu tespit edildi. Ancak cari işlemler açığının öngörülen seviyenin üzerinde gerçekleşeceği de belirlenmiş oldu.'' 
     
     CARİ İŞLEMLER AÇIĞI 

     Bakan Ali Babacan, ekonomik program yılbaşında ilk yapıldığı tarihlerde 3.7 milyar dolar olarak tahmin edilen cari işlemler açığının, 6.1 milyar dolar olarak revize edildiğini belirtti. 
     Babacan, bu değişikliğin, Hazine, DPT ve IMF heyetinin yetkilileri ile yapılan ortak çalışmalar neticesinde, ''Türk Lirasının reel olarak değer kazanması, özel sektör talebini beklenenden daha güçlü olması ve Irak savaşının turizm gelirleri üzerinde olumsuz etkileri'' nedeniyle oluştuğunu vurguladı. 
     Bakan Babacan, cari işlemler açığı hedefindeki değişikliğe bağlı, ihracat, ithalat ve turizm gelirlerinde revizeler yapıldığını belirterek, ''bu çerçevede ihracat 39.4 milyar dolardan 40.6 milyar dolara, ithalat 53.8'den 55.4 milyar dolara yükseltilirken, turizm gelirleri hedefi, 8.5 milyar dolardan 7.9 milyar dolara düşürüldü'' dedi. 
     Yılın 3 ayındaki ödemeler dengesi gerçekleşmelerinin de, bu beklentileri doğruladığını belirten Babacan, bunun bir hedef değil tamamen bir tahmin niteliğinde olduğunu söyledi. 
     Babacan, ''ilk çalışmalarda 3.7 milyar dolar olan bu tahmin, 2 hafta süren çalışmalar sonucunda şu anda 6.1 milyar dolara revize edilmiş durumda'' dedi. 
     
     KAMU MALİYESİ 

     Kamu maliyesi alanında mevcut verilerin, Nisan sonu için öngörülen toplam kamu sektörü faiz dışı fazla hedefinin tutturulduğunu gösterdiğini de bildiren Babacan, konsolide kamu sektörü için belirlenen gayrisafi milli hasılanın yüzde 6.5'i seviyesindeki faiz dışı fazla hedefi ile kamu maliyesi programının planladığı gibi sürdürüldüğünü belirtti. 
     Bu çerçevede çok önemli tedbirler alındığını, belirlendiğini ifade eden Babakan Babacan, belirlenipde henüz alınmayan, uygulamaya başlanmayan bazı tedbirlerih olduğunu, bunların önümüzdeki dönem içersinde uygulanmaya başlanacağını kaydetti. 
     
     SAPMALAR 

     Yapısal reform alanında, programda öngörülen tarihlerden bazı sapmaların meydana geldiğini anlatan Bakan Babacan, yapısal reformlar ile ilgili yasal düzenlemelerin kısa sürede tamamlanmasını beklediğini söyledi. Babacan, şöyle dedi 
     ''Yapısal reform programı çerçevesinde, sosyal güvenlik reformu ile ilgili yasalar özellikle SSK, Bağkur,İşkur yasa tasarılarının çok kısa zamanda kanunlaşması büyük önem arzediyor. İş ortamını geliştirecek düzenlemeleri kapsayan doğrudan yabancı yatırımlara ilişkin kanun da, bu hafta TBMM'nin gündemine alınmış durumda. 
     Ayrıca bankacılık sisteminin daha sağlıklı bir yapıya kavuşmasına ve yine iş ortamını gelişmesine katkıda bulunacak icra iflas kanunu da, program çerçevesinde bir öncelik taşıyor. Doğrudan vergi reformunun ikinci paketi ve kamu maliye yönetimi ve kontrol kanuna ilişkin çalışmalar da, kısa süre içersinde sonuçlandırılarak. Maliye Bakanlığı tarafından TBMM'nin gündemine getirilecek. Kamu istihdamının rasyonelleştirilmesi ile ilgili çalışmalarımız kararlılıkla sürdürülüyor.'' Bakan Babacan, sosyal güvenlikle ilgili yasaların, 5. gözden geçirmenin tamamlanması için ön şart olmasının söz konusu olduğunu da kaydetti. 
     Babacan, IMF İcra Direktörleri Kurulu'nun 5. gözden geçirmenin tamamlanmasına karar vermesiyle, yaklaşık 500 milyon dolarlık bir kredi diliminin daha serbest bırakılacağını söyledi. 
     
     LINN'İN TEMASLARI 

     IMF heyetiyle görüşmelerin, teknik hazırlıkların önceden yapılması nedeniyle kısa sürede tamamlandığını kaydeden Babacan, Dünya Bankası Başkan Yardımcısı Johannes Linn'in temasları hakkında da bilgi verdi. 
     Linn başkanlığındaki DB heyetiyle, mevcut krediler ve önümüzdeki 3 yıllık dönemde DB'nin Türkiye'ye kullandıracağı kredi programının genel çerçevesi üzerinde görüşmeler yapıldığını açıklayan Babacan, önümüzdeki 3 yıllık dönemde Dünya Bankası'nın, Türkiye'ye yaklaşık 4,5 milyar dolar tutarında bir kredi paketini kullandırması konusunda mutabakat sağlandığını açıkladı. 
     Dünya Bankası'ndan sağlanacak kaynakların yaklaşık yarısının ''program kredilerinden'' oluştuğunu ve kamu kesimi sosyal güvenlik, finans sektörü ile yerel yönetimler reformunun desteklenmesinde kullanılacağını anlatan Bakan Babacan, ''proje kredilerinin'' ise tarım sektörü, ihracat, kobi'lerin desteklenmesi ve depremlerden kaynaklanacak kayıpların azaltılması gibi alanlarda kullanılacağını söyledi. 
     
     MERKEZ BANKASI'NIN ROLÜ 

     Bakan Babacan Merkez Bankası'nın bağımsız olduğunu, ancak izole edilmiş şekilde çalışmalarını yürütmemesi gerektiğini de sözlerine ekledi. 
     Babacan, Merkez Bankası'nın hükümet tarafından belirlenen hedeflere uyumlu olarak çalışması gerektiğini ifade etti. 

     
</TEXT>
</DOC>
