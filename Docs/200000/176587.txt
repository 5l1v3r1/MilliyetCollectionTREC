<DOC>
<DOCNO> 176587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/ekonomi/eko02.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi pazarlığı başlıyor 
</HEADLINE>
<TEXT>

   Türkiye'ye verilmesi planlanan 1 milyar dolarlık hibe ya da 8.5 milyar dolarlık kredi görüşmeleri için Hazine'den üç kişilik heyet ABD'ye gitti 
   ANKARA Milliyet 
   
   Hazine'den bir heyet, ABD'nin Türkiye'ye vermeyi planladığı 1 milyar dolarlık hibe veya 8.5 milyar dolarlık kredi konusunda görüşmelerde bulunmak üzere Washington'a gitti. 
   Hazine Dış Ekonomik İlişkiler Genel Müdür Vekili Melih Nemli başkanlığındaki üç kişilik teknik heyetin 8.5 milyar dolarlık kredinin ayrıntıları konusunda görüşmelerde bulunacağı belirtildi. Heyetin yapacağı görüşmelerin üç gün süreceği ifade edildi. 
   
   Siyasi ve ekonomik şartlar var 
   Devlet Bakanı Ali Babacan daha önce yaptığı açıklamada, kredi için ekonomik ve siyasi koşullar bulunduğu söylemişti. Ekonomik şartı, uygulanan programın aksamaması olarak açıklayan Babacan, siyasi şartlarla ilgili olarak, "Amerikan Dışişleri Bakanı, Türkiye'nin Irak ile ilgili konularda işbirliğinde problemler olduğuna dair herhangi bir rapor düzenler ise rapor, bu kredinin önünde bir engel olarak kabul edilebiliyor" demişti. 
   Babacan, Amerikan yönetimiyle yapılan görüşmelerde, bu konuda, herhangi bir engel olduğunu söylemediklerini belirtmiş, ABD Hazine Bakan Yardımcısı John Taylor'un da 5. Gözden Geçirme tamamlandıktan sonra bunun hızlandırılması ve neticelendirilmesi görüşünü aktardığını söylemişti. 
   
   
</TEXT>
</DOC>
