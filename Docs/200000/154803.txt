<DOC>
<DOCNO> 154803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sondun34.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'taki polis sayısı 3 bine ulaştı... 
</HEADLINE>
<TEXT>

     Irak'ta 3 gün önce resmi görevine başlayan polis güçlerinin sayısı 3 bine ulaştı. Yerel polislerin müdürü General Keyz Karhi, amaçlarının kanunları uygulamak ve cinayetleri yok etmek olduğunu söyledi. 
     Irak'ın güneyinde 150 kadar Iraklı savaş esiri ise Amerikan askerlerince serbest bırakıldı. Amerikalı askeri bir yetkili, bugün 50 esirin daha serbest bırakılacağını, savaşın başlarında 7 bin esirin bulunduğu kampta şu anda 2 bin civarında esir kaldığını, gelecek haftalarda da bin kadar esirin serbest bırakılacağını kaydetti. 
     Öte yandan Saddam Hüseyin rejimi çöktükten sonra kurulan "Siyasal Mahpuslar Cemiyeti", cezaevlerinde kaybolan ve öldürülenlerin adlarını belirlemek için büyük çabalar harcıyor. Cemiyet yetkililerinden Hadi Ensari, 1982'den 2002 yılının sonuna kadar Irak cezaevlerinde 750 bin kişinin Saddam tarafından öldürüldüğünü açıkladı. 
     Saddam rejimi çöktükten sonra cezaevlerinde idam edilenlerin isimlerinin yer aldığı bazı listeler bulunmuştu. Bu listelerin dışında, Irak'ın kuzey ve güneyinde de bazı toplu mezarlar bulundu. Toplu mezarların bulunduğu yerler, Necef'in kuzeyi, Babil'in Kivam El Bekir semti, Basra'nın Zübeyr bölgesi, Kerkük, Kerbela, Bağdat ve Musul olarak açıklandı. 
     Irak'ta rejimin devrilmesinin ardından sanatın yeniden canlanması için de birtakım etkinlikler yapılıyor. Bağdat'ın Veziriye semtinde bir grup sanatçının katıldığı bir sergi açıldı. Sergide, tablolar, el işleri ve çeşitli heykeller bulunuyor. 
     BAAS partisi üyesi olmayan bir grup tiyatro sanatçısı ise Bağdat'ta ilk toplantısını yaptı. Toplantıda, savaştan sonra Irak'ta tiyatronun durumu ve yeniden yapılanması görüşüldü. 
     Öte yandan Rusya Savunma Bakanı Sergey İvanov, Irak'ın eski lideri Saddam Hüseyin'in hayatta olduğuna inandığını belirtti. 
     Bulgaristan hükümeti ise Irak'a 500 asker gönderme kararı aldı. Bulgaristan Savunma Bakanı Nikolay Svinarov, Irak barış gücünde görev yapmak üzere 500 kişilik bir askeri kontenjan oluşturacağını açıkladı. 
     Irak'ın başkenti Bağdat'taki İspanya Büyükelçiliği'nin Maslahatgüzar Eduardo de Quesada tarafından bu hafta açılacağı bildirildi. 
     
</TEXT>
</DOC>
