<DOC>
<DOCNO> 194538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sondun13.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan "Hava koridorarında anlaşmaya varılmadı" 
</HEADLINE>
<TEXT>

     Yunanistan Dışişleri Bakanlığı sözcüsü Panos Beglitis, Türkiye ile Yunanistan arasında Ege'deki hava koridorları konusunda teknik düzenlemelere ilişkin anlaşmaya henüz varılamadığını açıkladı. 
     Beglitis, yaptığı basın toplantısında, Türk tarafının geçen günlerde yaptığı, anlaşmaya varıldığına ilişkin açıklamanın, Eylül ayında Paris'te Uluslararası Sivil Havacılık Teşkilatı ICAO çerçevesinde yapılan anlaşmaya atıfta bulunduğunu, teknik düzenlemelere ilişkin mutabakat zaptı konusunda ise henüz uzlaşmaya varılamadığını söyledi. 
     Sözcü, en kısa zamanda bu konudaki görüşmelere tekrar başlanarak, konu üzerinde uzlaşma sağlanmasını umduğunu belirtti. 
     Bu arada, sorular üzerine Genelkurmay Başkanı Orgeneral Hilmi Özkök'ün Türk basınında yayımlanan açıklamalarına değinen Beglitis, Yunan hükümetinin ilke olarak Türk hükümetini muhatap aldığını belirtti. 
     Beglitis, ''Türkiye'nin özellikle AB Komisyonu'nun son raporundan sonra en iyi yatırımın, Kıbrıs sorununun çözümü ve AB üyeliği doğrultusunda olacağını anlaması gerekiyor'' diye konuştu. 
     
</TEXT>
</DOC>
