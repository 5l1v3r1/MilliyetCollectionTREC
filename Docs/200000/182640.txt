<DOC>
<DOCNO> 182640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sondun21.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Anna Lindh'in katil zanlısı yakalandı mı 
</HEADLINE>
<TEXT>

     İsveç polisinin cinayete kurban giden Dışişleri Bakanı Anna Lindh'in ölümüyle ilgili başlatılan soruşturma kapsamında bir şüpheliyi gözaltına aldığı iddia edildi. 
     Expressen gazetesinin internet sitesindeki haberde, bir polisin ''Yakaladığımız kişi NK mağazalarının güvenlik kamerasında görülen adama benziyor'' dediği belirtildi. 
     Haberde, aynı kaynağın, polisin başkent Stockholm'de düzenlediği bir operasyon sırasında bu kişiyi gözaltına aldığını söylediği kaydedildi. 
     Şüpheli kişinin bir akrabasının da ifadesi alınmak üzere sorgulandığını belirtiliyor. 
     
     POLİS YALANLADI 

     Bu arada polis sözcüsü Lars Grönskog, gazetenin iddiasını yalanladı. 
     Sözcü, AFP'ye yaptığı açıklamada, Expressen gazetesinin iddiasının aksine, Anna Lindh'in cinayet soruşturması kapsamında bir şüphelinin yakalandığı haberinin yalan olduğunu söyledi. Grönskog, kimsenin gözaltına alınmadığını kaydetti. 
     Lindh, çarşamba günü başkentte alışveriş yaptığı mağazada bıçaklandıktan sonra kaldırıldığı hastanede hayatını kaybetmişti. 
     
     KİMLİĞİ BELİRLENDİ Mİ 

     İsveç'te bir televizyon, İsveç Dışişleri Bakanı Anna Lindh'i bıçaklayarak öldüren kişinin kimliğinin tespit edildiğini duyurdu. 
     STV televizyonu, adını vermediği polis kaynaklarına dayandırdığı haberinde, kimliği belirlenen katil zanlısı için tutuklama emri çıkarıldığını belirtti. 
     STV'nin haberi henüz resmi kaynaklarca doğrulanmadı. 
     İsveç'teki iki bulvar gazetesi, Lindh cinayetiyle ilgili olarak bir kişinin tutuklandığını abonelerine duyurmuş, ancak polis haberleri yalanlamıştı. 
     
</TEXT>
</DOC>
