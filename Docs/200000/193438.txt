<DOC>
<DOCNO> 193438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/yazar/tamer.html </URL>
<DATE> 2003/11/05/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Bir ölümle bir yazının kesişme noktası 
</HEADLINE>
<TEXT>

   İnsanların birbirlerinden niçin çok farklı oldukları sorusuna 2. yüzyıldan bu yana yeni bir cevap bulunamamış olabilir mi 
   
   16 yaşındayken kaybettiğim, artık rüyalarımda bile göremediğim anneciğimle aramda kalan nadir bağlardan biri daha dün koptu. Sabah tam yazıma başlayacakken Ankara'dan gelen telefonla, Nevin Abla'nın öldüğünü öğrendim. Annemin ölümünden sonra onu anne yarısı olarak kabul etmiştim. 
   Gazetedeki masamın başında gözyaşları içinde kalakaldım bir süre. Sonra birden onun, dayımın oğluyla evlenerek ailemize gelin geldiği ilk çocukluk günlerime döndüm. 
   Zek fışkıran yemyeşil gözleri, neşe ve muziplik yüklü kendine özgü kalın sesiyle hayat dolu, lafını hiç esirgemeyen bu gencecik avukat hanımı ilk gördüğüm anda sevmiştim 5 yaşındaydım . Son yıllarda sık görüşmesek de Nevin Abla benim için, aklına her zaman ihtiyaç duyabileceğim bir referans noktasıydı. 
   
   Kişiliğin kökeni 
   Ankara'dan beni telefonla son aradığında Cumhuriyet'in Bilim Teknik ekinde New Scientist'ten derlenmiş "Kişilik özellikleriniz nereden geliyor " başlıklı yazıyı okuyordum. Nevin Abla gibi kimselere benzetemediğim özgün bir kişiyle sohbet, yazının geri kalanını daha da ilginç kılmıştı. 
   Bizi biz yapan özelliklerin kökeni, aslında yüzyıllardır araştırılan bir konu. Sanatçılar, felsefeciler, bilim adamları bu kadar değişik kişiliğin nasıl ortaya çıktığına, bu sonsuz ve kalıcı çeşitliliğin nasıl olup da insan doğası denen tek bir kavram çerçevesinde birleştirildiğine yüzyıllar boyu kafa yormuşlar. 
   
   Psikologlar 
   Son 100 yıldır da psikologlar bu soruya yanıt aramaya çalışıyorlar ve insan kişiliğini en ince ayrıntılarına kadar ölçmek için sistemler geliştiriyorlar. Ancak yazıda da belirtildiği gibi neler düşündüğümüzü, neler yaptığımızı ve neler hissettiğimizi ölçümlemek için psikologlarca geliştirilen ayrıntılı testlerde fazla bir ilerleme kaydedilmiş değil. 
   İnsanların niçin farklı olduğu soruları söz konusu olduğunda elde edilen bilgiler, 2. yüzyılda yaşamış Yunanlı düşünür Galen'in ortaya attığı görüşlerin ötesine geçmeyi başaramıyormuş. 
   
   Vücudun 4 salgısı 
   Galen'e göre kişiliğimizi belirleyen ise vücudumuzdaki dört salgının dengesizliğiymiş 
   1 Siyah safra melas khole 
   2 Sarı safra khole 
   3 Kan sanguis 
   4 Balgam phlegm 
   Yazıdan öğrendiğime göre kişilik belirleyen kavramlar da zaten yukarıdaki Yunanca sözcüklerden türetilmiş Siyah safrası fazla olan melankolik melancholic , sarı safrası fazla olan sinirli - öfkeli choleric , kanı fazla olan neşeli - enerjik sanguine , fazla balgam salgılayan soğukkanlı phlegmatic 
   
   Kalıtsal faktörler 
   Kişilik araştırmalarında psikologların yıldızı sönerken, moleküler biyologların ve sinir bilimcilerinki giderek parlıyor. Bilim adamlarının son yıllardaki araştırmalarında, yetişkinlerin kişilik ölçümlerinde farklılıkların yüzde 50'si, hatta yer yer yüzde 80'i kalıtsal gibi görünüyor. 
   Genetik bilimi ve beyin görüntüleme teknikleri de, kişilik gibi çok karmaşık bir olguyu açıklamaya muhtemelen yetmeyecek. Zaten şimdiden kişiliğin şekillenmesinde önemli rol oynayan çevre ve genler arasındaki etkileşimi ortaya çıkartacak, uzun soluklu bir çalışma telaffuz edilmeye başlanmış. 
   Eğer günün birinde, kişilik özelliklerimizin genlerle çevrenin bir bileşimi olduğu sonucuna varılırsa, açık sözlülüğümde de genelde neşeli halimde de Nevin Abla'dan kopya çekilmiş yönler bulunduğu sonucuna varabilirim. 
   Türkiye Barolar Birliği Disiplin Kurulu Başkanı olan kuzenim Ayhan Erol'a, Nevin Abla'yı ailemize kattığı için teşekkür ediyor, başsağlığı diliyorum. 
   
   Düzeltme - Dünkü yazıma eşlik eden Dr. Lütfi Kırdar'ın Açıkhava Tiyatrosu'nun önündeki fotoğrafı, sırrını çözemediğimiz bir teknik hata sonucu "Salon ve Sergi Sarayı önünde" şeklinde yayınlanmıştır. Düzeltir, özür dilerim. 
   
      
   
</TEXT>
</DOC>
