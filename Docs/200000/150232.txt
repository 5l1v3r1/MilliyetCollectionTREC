<DOC>
<DOCNO> 150232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sonspo02.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yozgatspor gençlere yöneldi, 5 futbolcu A takımda... 
</HEADLINE>
<TEXT>

     İkinci Futbol Ligi A Kategorisi'nde yer alan Yimpaş Yozgatspor, 20 Nisan Pazar günü deplasmanda yapacağı İstanbul Büyükşehir Belediyesi maçı öncesinde altyapıdan 5 futbolcuyu A takım kadrosuna dahil etti. 
     Kalan maçlarda bu gençlere yer vererek gelecek sezona hazırlamak istediklerini belirten antrenör Hayrettin Gümüşdağ, A takım kadrosuna dahil edilen 5 futbolcuyu uzun zamandır izlediklerini söyledi. 
     Kendi tesislerinde İstanbul Büyükşehir Belediyesi maçının hazırlıklarını sürdüren kırmızı-siyahlı ekibin kadrosuna dahil edilen altyapıdan Türker, Fatih, Barış, Süleyman ve Doğan, antrenmanlarda göz doldurdu. Antrenör Hayrettin Gümüşdağ, A takım kadrosuna dahil edilen genç futbolcuları hemen sahaya sürmenin yanlış olacağını da belirterek, ''Maçın gidişatına göre bu arkadaşlarımızı değerlendireceğiz. İnanıyorum ki bu gençlerimiz kendilerine verilecek şansları çok iyi değerlendirip, gelecek sezona hazır olarak A takım kadrosunda gireceklerdir'' dedi. 
     Gümüşdağ, pazar günü deplasmanda yapacakları İstanbul Büyükşehir Belediyesi maçından galibiyetle dönmek istediklerini de kaydederek, futbolcularından rehavete kapılmamalarını istedi. 
     





</TEXT>
</DOC>
