<DOC>
<DOCNO> 175866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/yazar/pulur.html </URL>
<DATE> 2003/08/15/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Karikatürlü ve sansürlü bir mektup... 
</HEADLINE>
<TEXT>

   
   DOĞRUSU, kırk yıllık yazarlığımızda böyle bir mektup almadık. Nasıl mektup diyeceksiniz 
   Karikatürlü mektup 
   Karikatürü çizen okurumuz, bizi bilgisayarın başına oturtmuş ve konuşturmuş 
   "Yazmayacağım işte... Yaz-ma-ya-cam " 
   Biz böyle diyor muşuz 
   Neyi yazmamakta direniyor muşuz 
   
   MEKTUBUN kimden geldiğini ve yazanın nerede olduğunu bilirseniz, ne demek istediğini anlarsınız... 
   Okurun adı Emrah Akbaba, bulunduğu yer "Tekirdağ, 1 No'lu F Tipi Cezaevi." 
   Şimdi anladınız herhalde... 
   "Sen bizim çektiklerimizi, gördüklerimizi yazmazsın, yazmamaya kararlısın " diyor. 
   
   ÖNCE kendisini tanıtarak mektuba başlıyor... 
   Yaşı 25, aslen Erzurumlu ama daha memleketini görmemiş, İstanbul'da Çağlayan'da oturuyorlarmış, eleştirdiği bir yargılama sonunda 18 yıla mahkum olmuş, iki yıldır içeride yatıyormuş. 
   
   GEÇENLERDE "Radikal" gazetesinde Neşe Düzel'in, Diyarbakır Cezaevi'nde yatan biriyle yaptığı söyleşiyi okumuş "Sanki bu ülkede cezaevlerinde bu tür sorunlar ilk defa yaşanıyormuş, ilk defa keşfediliyormuş gibi bir hava hakimdi" diyor. 
   
   MEKTUBUN bundan sonrasında yer yer satırlar çizilmiş, karalanmış... 
   Belli ki sansürden geçmiş... 
   Zaten mektubun altındaki mühür her şeyi anlatıyor 
   "Mektup okuma komisyonu." 
   
   SANSÜRE uğramayan, çizilip karalanmayan satırları okuyalım 
   "Cezaevlerinde yaşananları dillendirmek, bu sorunları dile getirmek suç mu Sansür Gerçekleri ve rakamları ifade etmek yasak mı 
   Siz gazetecisiniz, bilirsiniz ki haberleşme özgürlüğü en temel insan haklarından biridir. Ama bu hakkınız öyle ya da böyle engellenmektedir. Bu keyfiyete sessiz kalındığı müddetçe, susturulmak istenen ses, bugün bizi, yarın bir başkasının belki de sizin olacaktır. 
   Aslında yazılacak çok şey var ama, yukarıda belirttiğim gibi tecrit koşulları buna engeldir." 
   
   MEKTUBUN "sansürden kurtulan" satırları böyle, ne demek istediği, sansüre rağmen anlaşılıyor. 
   Lakin "sansürcüler" öyle bir cümleyi, ya atlamışlar, ya da bilerek sansür etmemişler ki, bu cümle her şeyi anlatıyor. 
   Emrah Akbaba şöyle yazmış 
   "Belki de şu an yazdığım mektup da bu keyfi uygulamaya maruz kalacak." 
   Evet, sansür, mektubun yarısını karalamış ama, bu cümleyi de bırakmış. 
   Anlayana bu da yeter 
   
      
   
</TEXT>
</DOC>
