<DOC>
<DOCNO> 154051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sonspo18.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Bursa'ya 5 eksikle gitti... 
</HEADLINE>
<TEXT>

     Birinci Süper Futbol Ligi'nde yarın küme düşme hattındaki Bursaspor ile önemli bir maç yapacak olan Fenerbahçe, Bursa'ya 5 eksikle gitti. 
     UEFA Kupası'na katılma hesapları yapan sarı-lacivertlilerde sakatlıkları bulunan Mustafa, Ceyhun, Hakan, Ali Güneş ve Mirkoviç'in, Bursaspor maçı kadrosuna alınmadığı açıklandı. 
     Mustafa, Ceyhun, Hakan ve Ali Güneş'ten sonra Mirkoviç'in de milli takımda sakatlandığı, tecrübeli oyuncunun arka adalelerinde sertleşme olduğu bildirildi. 
     Almanya'da tedavi olduğu için geçen hafta Samsunspor maçında forma giymeyen Rüştü ile sakatlığında iyileşme olan Kemal'in kadroya alındığı öğrenildi. 
     
     MUHTEMEL 11 
     Fenerbahçe'de sakatlıklar nedeniyle kadro kurmakta zorluk çeken Teknik Koordinatör Tamer Güney'in yarınki maçta genç Erman'ı savunmada oynatması bekleniyor. 
     Güney'in forvette tercihini Tuncay-Semih ikilisinden yana kullanacağı, orta sahada Rebrov ve Steviç'i de oynatacağı öğrenildi. 
     Fenerbahçe'nin yarınki maça şu 11 ile çıkması bekleniyor 
     Rüştü, Fatih, Ümit, Erman, Erhan, Johnson, Kemal, Steviç, Rebrov, Tuncay, Semih. 
     Bursa Atatürk Stadı'nda saat 16.30'da başlayacak karşılaşmayı hakem Metin Tokat yönetecek. 
     
     TUNCAY VE STEVİÇ, KART CEZASI SINIRINDA 
     Sakatlıklar nedeniyle son haftalarda kadro kurmakta zorlanan Fenerbahçe'de, Bursaspor maçı öncesinde Tuncay ve Steviç sarı kart cezası sınırında bulunuyor. 
     3'er sarı kartları bulunan 2 futbolcu, yarın yapılacak karşılaşmada sarı kart görürlerse, cezalı duruma düşecek. 
     




</TEXT>
</DOC>
