<DOC>
<DOCNO> 175201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sondun08.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de bir intihar saldırısı daha.. 
</HEADLINE>
<TEXT>

     İsrail'de bir alışveriş merkezinde düzenlenen intihar saldırısından kısa süre sonra, başka bir yerde daha intihar saldırısı düzenlendi. 
     Batı Şeria'daki Ariel Yahudi yerleşim biriminin girişinde düzenlenen intihar saldırısında 1 İsraillinin öldüğü bildirildi. 
     Ariel Belediye Başkanı Ron Nahman, yerleşim biriminin girişinde bomba yüklü araç kullanılarak düzenlenen saldırıda biri ağır 2 kişininse yaralandığını söyledi. 
     Nahman, saldırıyı düzenleyen kişinin de öldüğünü kaydetti. 
     
     İlk saldırı... 

     İlk saldırının meydana geldiği Tel Aviv kenti yakınlarındaki Roş Haayin'de bulunan alışveriş merkezindeyse biri intihar bombacısı olduğu sanılan 2 kişinin cesedi bulundu. Olayda 11 kişinin yaralandığı, birinin durumunun da ağır olduğu belirtildi. 
     İsrail ve Batı Şeria arasındaki hatta yakın olan ve Tel Aviv dışındaki Roş Haayin beldesinde bulunan alışveriş merkezinde büyük bir yangın çıktığı kaydedildi. 
     İsrail hükümet sözcüsü Avi Pazner, Filistin yönetimini sorumlu tuttuğu saldırıları kınadı. 
     Hamas örgütü sözcüsü İsmail Hanieh ise hala ateşkese bağlı olduklarını kaydederek, ''Bu operasyonun arkasında kim var bilemiyoruz'' dedi. 
     
</TEXT>
</DOC>
