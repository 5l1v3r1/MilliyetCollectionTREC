<DOC>
<DOCNO> 168876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/siyaset/siy03.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ambargo karşılıklı kaldırılabilir 
</HEADLINE>
<TEXT>

Başbakan Erdoğan ve Dışişleri Bakanı Gül, Denktaş'ın yeni Kıbrıs önerilerini olumlu karşıladı. Erdoğan, hava ve deniz yolunun açılmasından yana olduklarını belirtti 
     ANKARA Milliyet 

     KKTC Cumhurbaşkanı Rauf Denktaş'ın, BM Genel Sekreteri Kofi Annan'a kapalı Maraş'ın bir kısmının ve Lefkoşa Havaalanı'nın Türk ve Rumlarca ortak kullanılması yönünde yaptığı öneriye Ankara'dan tam destek geldi. Başbakan Recep Tayyip Erdoğan, hava ve deniz yolunun açılmasından yana olduklarını belirtirken, Dışişleri Bakanı Abdullah Gül de "Rumlar öneriyi kabul ederse Türkiye de Rum Kesimi'ne yönelik ambargoları kaldırabilir" dedi. 
     Gül, Denktaş'ın önerisine olumlu yaklaştıklarını belirterek şunları kaydetti 
     
     'Öneri kabul edilirse, ticaret artar' 
     "Bu önerilerin kabul edilmesi durumunda, Rum tarafının uçak ve gemileri Türk liman ve havaalanlarını kullanabilecek. Karşılıklı ticaret de artar. Bu atılımlar ancak karşılıklı adımlarla anlamlı olur. Öneri, Türk tarafının adada çözüm arayışı içinde olduğunu gösteriyor. Tüm dünyaya yapıcı olarak çalışıldığını, bu şekilde devamdan değil, karşılıklı tatmin edici çözümden yana olunduğunu gösteriyor." 
     Dışişleri Bakanlığı da açıklamasında "Hava ve deniz ulaştırması alanında Kıbrıs Türklerine uygulanan kısıtlamalar da sona ermelidir. Bu sürece katkıda bulunmak amacıyla Rum Yönetimi ile karşılıklı ticari ilişkileri ve deniz taşımacılığını geliştirmeyi öngörüyoruz." 
     Erdoğan'ın görüştüğü Avusturya Başkanı Schüssel de Annan planını desteklerini belirterek, "Bu karşılıklı ziyaretler iki taraf halkını da memnun etti. Bunda Türkiye'nin büyük etkisi vardır. AB, Kuzey Kıbrıs'a maddi yardım yapacaktır. 2004 yılına kadar fazla adım atılması gerektiğini görüyoruz" dedi. 
     

</TEXT>
</DOC>
