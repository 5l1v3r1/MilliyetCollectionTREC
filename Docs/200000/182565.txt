<DOC>
<DOCNO> 182565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/siyaset/siy03.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tebrikler Türkiye 
</HEADLINE>
<TEXT>

   Ankara'da temaslarda bulunan Portekiz Cumhurbaşkanı, Türkiye'nin "reformları hayata geçirme gayreti"ni övdü 
      ANKARA Milliyet 

   
   Portekiz Cumhurbaşkanı Jorge Sampaio, AB sürecinde Ankara'ya verdikleri desteğin süreceğini belirterek, "Türkiye'nin katılımı konusunda ümitliyiz. Reformlar konusunda da yöneticileri tebrik ediyorum. Bu reformları hayata geçirme gayretinizi kutluyorum" dedi. 
   Cumhurbaşkanı Ahmet Necdet Sezer'in davetlisi olarak önceki gece Ankara'ya gelen Sampaio için dün Çankaya Köşkü'nde resmi karşılama töreni düzenlendi. Sezer ve eşi Semra Sezer, Sampaio ile eşi Maria Jose Ritta Sampaio'ya protokol gereği duracakları yeri ellerinden tutarak gösterdi. Görüşmelerde Türkiye'nin AB üyeliği konusunun ele alındığını belirten Sezer, "Ancak iki ülke arasında birçok alanda mevcut işbirliği potansiyeli değerlendirilememektedir" dedi. 
   
   Atatürk'e övgü 
   Medeniyetlerin beşiği olan Türkiye'nin, Atatürk'ün ısrarlı çabalarıyla 20. yüzyılda çok büyük bir demokratikleşme hareketine giriştiğini vurgulayan Sampaio da "Atatürk'ün çabaları Türkiye'yi Avrupa seviyesine getirmiştir" diye konuştu. Görüşme sonrası yayımlanan ortak bildiride, "Taraflar, Türkiye'nin AB'ne entegrasyon süreci çerçevesinde ikili düzeyde yakın temas ve işbirliği içinde olacaklardır. Terörizmle mücadeleye öncelik verilecektir" denildi. Sampaio, Ankara'dan sonra Kapadokya ve İstanbul'a gidecek. 
   
</TEXT>
</DOC>
