<DOC>
<DOCNO> 165415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sonspo18.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'a Vakıfbank'tan yeni kredi kartı... 
</HEADLINE>
<TEXT>

     Beşiktaş ile Vakıflar Bankası arasında Beşiktaş Kredi Kartı sözleşmesi imzalandı. 
     Beşiktaş Kulübü Başkanı Serdar Bilgili ile Vakıflar Bankası Genel Müdürü Ahmet Kaçar, Akaretler'deki kulüp binasında 3 yıllık kredi kartı sözleşmesini imzaladı. 
     Başkan Bilgili, imza töreni sonrası yaptığı açıklamada Beşiktaş'ın 5 yıldır Vakıflar Bankası ile süren kredi kartı sözleşmesini 3 yıl daha uzattıklarını ifade ederek, ''Bu anlaşmayı Türkiye'nin en güçlü ve en köklü bankası ile yapmış olmaktan mutluluk duyuyorum. taraftarlarımız kulübüne katkıda bulunmak için bu kartı almalı'' dedi. 
     Vakıflar Bankası Genel Müdürü Ahmet Kaçar da, Türkiye'nin en köklü kulüplerinden biri olan Beşiktaş'ın 100. yılında, özellikleri artırılmış bir kart sunduklarını belirterek, ''Taraftarlar üstünde kendi takımlarının amblemi ve renkleri bulunan bu kartlarla yaptıkları alışverişte, takımlarına katkıda da bulunmuş olacak'' diye konuştu. 
     
     ''FUTBOLCULARI BU KARTLA ALACAĞIZ'' 
     Tören sonrasında Vakıflar Bankası Genel Müdürü Ahmet Kaçar, Serdar Bilgili'ye isminin yazılı olduğu kredi kartını verdi. 
     Bilgili, kartı aldıktan sonra ''Futbolcuları artık bu kartla alacağız. Limitini yüksek tuttunuz herhalde'' diyerek espri yaptı. 
     Bu arada Serdar Bilgili'ye, Brezilya'nın efsane futbolcusu Pele'nin imzaladığı Beşiktaş forması, Vakıflar Bankası yöneticileri tarafından verildi. 
     İmza törenine, futbol takımı kaptanı Tayfur Havutçu, Serdar Topraktepe, ikinci başkan Hüsnü Güreli ve bazı yöneticiler katıldı. 
     
</TEXT>
</DOC>
