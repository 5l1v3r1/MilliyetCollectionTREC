<DOC>
<DOCNO> 198110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/spor/spo05.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA'nın intikamı 
</HEADLINE>
<TEXT>

   FIFA seçimlerinde dışlanmasını unutmayan Johansson ve UEFA'daki çalışanları, Avrupa Şampiyonası'nda başlattıkları çirkin senaryolarına, tarafsız saha ile noktayı koydular 
      Halil ÖZER 

   
   UEFA'NIN Türkiye aleyhine aldığı "tarafsız saha" kararının perde arkasına, son yıllarda giderek sertleşen FIFA Başkanı Blatter ile UEFA Başkanı Johansson arasındaki "iç savaşın" çirkin gölgesi düştü. Ve bu savaşta en ağır faturalar, Blatter'in yanında yer alan Türkiye'ye kesilmeye başlandı. 
   FIFA başkanlık seçimine aday olan Blatter ile Johansson'un mücadelesi, müthiş bir çekişmeye dönüşmüştü. Blatter, Fransız futbol adamı Platini'nin desteğini alıp, Afrika ülkelerini de yanına çekerek, Johansson'u pes ettirmiş, rakibinin adaylıktan çekilmesine neden olmuştu. Ancak Türkiye'nin oynadığı rol, UEFA ile başının derde girmesine yetti. FIFA seçimleri sırasında Şenes Erzik ile koordineli çalışan Futbol Federasyonu Başkanı Haluk Ulusoy, verdiği davetlerle, seçmenleri Blatter lehine etkilemişti. İşte tüm bunlara tanık olan Johansson, Türkiye'nin tutumunu bir kenara yazmış, UEFA ile sıcak tutulan ilişkiler, soğumaya yüz tutmuştu. 
   
   Atama yarışı 
   FIFA Başkanı Blatter, Türkiye'nin desteğine, Şenes Erzik'i 2002 Dünya Kupası Hakem Komitesi'nin başına getirme jestiyle karşılık vermişti. UEFA'nın kontratağı gecikmedi. Erzik, pasif görev olarak nitelendirilen, Gençler ve Fair - Play Komitesi'nin başkanlığına atadı. 
   UEFA'nın intikam için düğmeye bastığı, önce Avrupa Şampiyonası elemelerinde farkedildi. İngiltere sürekli hakemler tarafından kollanırken, hemen her maçta penaltı kazanıyor, Türkiye cephesi gerilime giriyordu. Beckham'ın maçlarda olay çıkarmasına da hakemler hep seyirci kalıyordu. Örneğin, Makedonya maçında Şakiri, ünlü İngiliz yıldız için "Onu öldürmek istiyorum. Hayatımda bu kadar terbiyesiz bir adam görmedim" sözleriyle ortalığı ayağa kaldırmış, ama ne Şakiri, ne de Beckham'a uyarıda bile bulunulmamıştı. Türkiye maçlarında da tahrik edici davranışlarıyla dikkat çeken Beckham için UEFA kılını kıpırdatmıyordu. Aslında nedeni basitti ödediği trilyonlarla Beckham'ın sponsoru olan Adidas, aynı zamanda UEFA'nın da resmi sponsoruydu. 
   
   Collina değişmişti 
   İngiltere ile İstanbul'da oynanan maçın hakemi olarak atanan Danimarkalı Nielsen'in sakatlık bahanesi ile affını istemesi ve Collina'nın atanması bardağı taşıran son damlaydı. Çünkü, Türklere karşı büyük sempati duyduğunu her fırsatta açıklayan İtalyan hakem, İstanbul'da bulunduğu süre içinde durgun, üzüntülü ve tedirgin tavırlarıyla herkesin dikkatini çekiyordu. Collina eski Collina değildi. Bugünlerde Romanya'dan yükselen bir ses, cılız kalmış, kimsenin dikkatini çekmemişti. Romanya Futbol Federasyonu Başkanı Mircea Sandu, Blatter'e verilen destek yüzünden UEFA'nın hem kendilerini, hem de Türkiye'yi yakacağını açıklıyordu. Nitekim Romanya, Danimarka önünde 2 - 1 önde iken, İsviçreli Urs Maier maçı 6 dakika uzatmış ve Danimarka beraberliği sağlamıştı. Oysa maçı Romanya alsaydı, Portekiz'e gidecekti. 
   Letonya'daki maçı yöneten Fransız hakemin davranışları, UEFA konusundaki şüpheleri kesinleştirdi. Menajer Can Çobanoğlu'nun "Hakemi yakından tanıyoruz. Çok iyi insan ve saygılı bir hakemdi. Ama bu maçta, inanılmaz agresif ve sevgisizdi" sözleriyle iç savaşın geldiği boyutları özetliyordu. 
   İşte Beşiktaş ve Galatasaray'ın maçlarının, teröre prim verilircesine, tarafsız sahaya alınmasının altında yatan UEFA gerçekleri bunlarla sınırlıydı. 
   
   Ya herro ya merro    Futbol Federasyonu, UEFA'dan, tarafsız saha kararını düzeltmesini istedi. Bu talebe iki gün içinde resmi yanıt alınmazsa, Spor İçin Hakemlik Mahkemesi'ne gidilecek 
   CEMAL ERSEN 

   Saha bildirilmedi 
   FUTBOL Federasyonu, Galatasaray ve Beşiktaş'ın Şampiyonlar Ligi maçlarının tarafsız sahada oynanacağını açıklayan UEFA'dan söz konusu kararın düzeltilmesini istedi. Federasyon, iki gün içinde olumlu yanıt alınmaması durumunda CAS'a Spor İçin Hakemlik Mahkemesi gidileceğini ve UEFA kararı hakkında yürütmeyi durdurma talebinde bulunulacağını da bildirdi. Galatasaray bu karar çerçevesinde dün 17.00'ye kadar Juventus maçının oynanacağı ülke ile ilgili tercihi de UEFA'ya bildirmedi. 
   
   Güvenli ülkeyiz 
   UEFA'YA yollanan itiraz yazısında şu ifadeler yer aldı "Türkiye güvenli bir ülkedir. İngiltere, İspanya ve Fransa'da da geçmişte benzeri olaylar yaşandı, ancak hiçbir uluslararası müsabaka tarafsız sahaya alınmadı. Kaldı ki, Türk Hükümeti ve İçişleri Bakanlığı, en üst düzey devlet garantisi vermişti. Ülker ile Roma basketbol takımları arasındaki dün gece oynanan maç, bu garantinin kanıtıdır. Kararın, maçların belirlendiği gibi İstanbul'da oynanması şeklinde değiştirilmesini bekliyoruz" 
   
   Hükümet ile koordineli 
   JUVENTUS maçı için yer bildirmeyen Galatasaray'la ilgili ülke tercihinin, kararını değiştirmemesi halinde UEFA tarafından belirleneceği de ifade edildi. UEFA, ülkelerden gelecek başvuruların, kendilerini etkilemeyeceğini daha önce açıklamıştı. Beşiktaş da gelişmelere göre kararını yarın akşama kadar verecek. Federasyon Asbaşkanı Ata Aksu, Başbakan Tayyip Erdoğan ve hükümet ile koordineli çalışma içinde olduklarını, UEFA'ya yapılan itirazın bu çerçevede değerlendirmesi gerektiğini söyledi. 
   
   Üç yıl ceza gelebilir    BEŞİKTAŞ ve Galatasaray'ın, UEFA'nın kararını protesto edip Şampiyonlar Ligi'nden çekilmeleri halinde Türk kulüplerinin asgari üç yıl Avrupa kupalarına katılamayacağı bildirildi. Futbol Federasyonu, UEFA'nın bu tip olaylarda son derece katı davrandığını ve cezanın kaçınılmaz olduğunu açıkladı. 
   
   Başbakan sertleşti    Erdoğan, Galatasaray ve Beşiktaş maçlarının tarafsız sahaya alınmasının, uluslararası teröre prim tanıdığını ifade etti 
   Elçiler çağrıldı 
   BAŞBAKAN Recep Tayyip Erdoğan, Galatasaray ve Beşiktaş'ın maçlarının tarafsız sahaya alma kararının uluslararası teröre prim olduğunu belirterek, "Bu bizim dost bildiğimiz ülkeleri de yanlış kategoriye sokmamıza neden olur" dedi. Erdoğan, İngiltere Başbakanı Tony Blair ile görüşeceğini, İtalya'nın itiraz kararını geri çektiğini söyledi. Erdoğan, "İtalya ve İngiltere büyükelçilerini Dışişleri'ne çağırarak, UEFA'ya olan itirazların geri alınmasını istedik" diye konuştu. 
   
   'Çirkin yaklaşım' 
   ERDOĞAN, İrlanda, İspanya ve İtalya'da da değişik örneklerin yaşandığını, ancak maçların iptal edilmediğini hatırlattı, "İsrail ile Türkiye'yi yan yana koymak çok çirkin bir yaklaşımdır" yorumunu yaptı. Erdoğan "'Biz Türkiye'den böyle istihbarat aldık' denmesine inanmıyorum. Eğer varsa böyle birşey, bu belgeyi İngiliz istihbaratının bize vermesi gerekir" ifadesini kullandı. Dışişleri Bakanı Abdullah Gül de, "Bu futboldan öte birşey. Kararı değiştireceğiz" dedi. 
   
   Hadlerini bildirelim    İbrahim Altınsay, UEFA'ya sert çıktı, "Bu olayda hadlerini aştılar. Üstelik bu kararı kritik Lazio maçı öncesinde açıklayarak bizi iki kere cezalandırdılar" diye konuştu 
   'Moralimiz bozuldu' 
   BEŞİKTAŞ Dış İlişkiler Sorumlusu İbrahim Altınsay, UEFA'nın aldığı "tarafsız saha" kararıyla haddini aştığını söyledi. Altınsay, "Beşiktaş bu kararla iki kere cezalandırılmıştır. Lazio öncesi açıklanan bu kararla Beşiktaş'ın morali bozulmak istenmiştir. Maçın nerede oynandığı çok önemli değil ama UEFA kararının içeriği tamamen Türkiye'yi dışlamaya yönelik. Hadlerini aştılar, onlara hadlerini bildirmek lazım" diye konuştu. 
   
   'Oyunlar oynanıyor' 
   İKİNCİ Başkan Hüsnü Güreli de bu ucuz ve skandal karara pabuç bırakmamak için hükümet nezdinde her türlü girişimde bulunacaklarını ifade etti. Dünyanın çeşitli ülkelerinde terör olayları sürerken oynanan maçlar bulunduğuna dikkat çeken Güreli, "Ancak asıl önemli olan konu, bu Türkiye Cumhuriyeti'ne ve milletine karşı alınmış bir karardır. Türkiye üzerinde oynanan siyasal oyunları zaten hepimiz biliyoruz" dedi. 
   
   Kulüplerden tepkiler    Cemal AYDIN Kulüpler Birliği ve Ankaragücü Başkanı UEFA'nın kararı maksatlıdır. Karar açıklanmadan 48 saat önce, İtalyan medyası UEFA'nın bu yönde bir karar alacağından son derece emindi. Bu da gösteriyor ki, İtalyan kulüpleri UEFA'ya istedikleri doğrultuda karar aldırabiliyor. Erzik'e büyük görev düşüyor. 
   Vedat OLCAY F.Bahçe Genel Sekreteri Çok yanlış ve adaletsiz bir karar. Umarım bu yanlıştan en kısa sürede dönülür. İstanbul'da yaşanan terörist saldırılar, dünyanın her yerinde gerçekleşiyor. 
   Fikret ÜSTENCİ Bursaspor Başkanı UEFA'nın kararını, takımlarımızın şansını azaltmaya yönelik olduğunu düşünüyorum. Terör sadece Türkiye'de olmuyor. 11 Eylül saldırılarında ABD'de de çok sayıda kişi yaşamını yitirmişti. Neden bu ülkedeki spor aktiviteleri iptal edilmedi. 
   Erol TUNA Trabzonspor Asbaşkanı Kararı yadırgıyorum. Türk yetkililere danışılmadan böyle bir karar alınmamalı. ABD'de de meydana gelen saldırıda binlerce insan öldü. O zaman ABD'de de hiçbir faaliyet gerçekleştirilmesin. Yanlış bir karar. UEFA bu konuda çok hatalı bir adım attı. 
   Nurullah SAĞLAM G.Antep Teknik Direktörü Maçların başka ülkelerde oynanması kararı Türk futbolu adına olumsuz bir gelişme. Türkiye'de tüm maçlar, güvenli bir ortamda oynanıyor. Kararı doğru bulmuyorum. Gereken güvencelerin verilmesine karşın hatalı bir karar alındı. 
   Ersun Yanal G.Birliği Teknik Direktörü Alınan karar, yapılan saldırıyı başarılı kılıyor. Burada cezalandırılan Türkiye. Bu olaya tepkiyi sadece Türkiye değil, Türkiye ile birlikte bu saldırının mağduru diğer ülkeler de göstermelidir. Kararı son derece yanlış ve tek taraflı buluyorum. 
   Engin ÖZERHUN E.Pilsen Genel Menajeri UEFA'nın 2 - 3 şımarık kulüp istiyor diye böyle bir karar alması çok saçma. Çünkü terörizme karşı çıkmanın yolu belli. Onu yok sayacak bir yaklaşıma gidilmeli. Ama bu yaklaşım tek taraflı ve çok haksız. UEFA, ULEB gibi destek olmalıydı. 
   
   
</TEXT>
</DOC>
