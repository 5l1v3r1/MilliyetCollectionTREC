<DOC>
<DOCNO> 166715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/ekonomi/eko05.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşa göre kademeli geçiş tamam 
</HEADLINE>
<TEXT>

Emeklilik yaşını 61'e indiren yasa tasarısı Plan ve Bütçe Komisyonu'nda kabul edilirken bazı müsteşarlar için tanınan 65 yaş istinası kaldırıldı 
     ANKARA Milliyet 

     Yaş haddinden emeklilik yaşını 65'ten 61'e indiren yasanın Anayasa Mahkemesi tarafından yürürlüğünün durdurulması üzerine hazırlanan ve kademeli emeklilik öngören yasa tasarısı, TBMM Plan ve Bütçe Komisyonu'nda kabul edildi. Komisyonda bazı müsteşarlara tanınan istisnalar kaldırıldı. 
     Emekli Sandığı Kanunu'nda değişiklik öngören tasarıya göre, iştirakçilerin görevleri ile ilişkilerinin kesilmesini gerektiren yaş haddi 61 yaşını doldurdukları tarih olacak. 
     Görevlerinde kalmaları faydalı görüldüğü takdirde, Başbakanlık Müsteşarı, DPT Müsteşarı, Hazine Müsteşarı ve Dış Ticaret Müsteşarı'nın yaş hadlerinin, 65 yaşını geçmemek üzere uzatılmasına ilişkin hüküm, AKP milletvekillerinin önergesiyle tasarıdan çıkarıldı. Üniversite öğretim üyelerinin emeklilik yaş haddi 67, h kim ve savcılar ile Dışişleri Bakanlığı'nda görevli büyükelçi ve daimi temsilcilerin emeklilik yaş haddi ise 65 olacak. 
     
     'Bu hükümetin de imamları var' 
     CHP Trabzon Milletvekili Akif Hamzaçebi, tasarının bir "kadrolaşma" yasası olduğunu öne sürerken, CHP İstanbul Milletvekili Birgen Keleş de "Bir Adalet ve Kalkınma Partisi klasiği ile daha karşı karşıyayız. Özal'ın prensleri vardı, bu hükümetin de belediyecileri ve imamları var" dedi. 
     AKP Isparta Milletvekili Mehmet Emin Bilgiç, devletin sanatçı ve fikir adamı istihdam etmesine karşı çıkarken, CHP İstanbul Milletvekili Berhan Şimşek de devlet tiyatrosu sanatçılarına emeklilikte istisna getirilmesini önerdi. 
     Şimşek, 15 yıldır iktidarda olan sağ partilerin yolsuzlukları yüzünden insanların açlık çektiğini ve bu faturanın 154 milyar dolara ulaştığını söylerken, AKP'li Bilgiç, "CHP'de iktidar ortağı idi" diye laf atınca, CHP Muğla Milletvekili Gürol Ergin de, "Böyle konuşursan o zaman sana 'kaç aylıksın' diye sorarlar" dedi. 
     

</TEXT>
</DOC>
