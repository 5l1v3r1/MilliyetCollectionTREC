<DOC>
<DOCNO> 159262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/soneko34.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Elektronik imza Bakanlar Kurulu'nda imzaya açıldı 
</HEADLINE>
<TEXT>

     e-Dönüşüm Türkiye Projesi Danışma Kurulu toplantısının basına açık bölümünde konuşan Devlet Bakanı ve Başbakan Yardımcısı Abdüllatif Şener, projenin gündemde bulunan en önemli projelerden biri olduğunu belirterek, Acil Eylem Planı'nda da vurgu yapılan en temel konu olduğunu söyledi. 
     Şener, projenin özünün işleyen ve işlevsel bir elektronik ortam kurulması, buna bağlı olarak devletin yönetim felsefesinde köklü değişiklikler ortaya çıkarılması olduğunu anlattı. 
     
     PROJE HAYATA GEÇİNCE NELER OLACAK 

     Bakan Şener, projenin hayata geçirilmesiyle birlikte, bireyler, işletmeler ve tüm kuruluşlar ile devlet arasındaki tüm ilişkilerin elektronik ortamda gerçekleştirilebilir hale geleceğini açıkladı. 
     Aynı zamanda vatandaşların zamanlarını devlet dairesinde harcamayacağını, ilgili daireye gitmeden taleplerini ve bunların cevaplarını evinden iletip-alabileceğini söyleyen Şener, işletmelerin de elektronik ortamda işlerini yapabileceklerini ifade etti. 
     Şener, tüm bireyler, işletmeler ve tüm kurumların elektronik ortamdan yararlanarak birbirleriyle ilişki kurabileceğini ve bilgiye ulaşabileceklerini de vurguladı. 
     Türkiye'de bugün bir mükellefin ortalama olarak yılda 50 kezden fazla vergi dairesine gitmek zorunda kaldığını hatırlatan Şener, projenin hayata geçirilmesiyle vergi dairesine gitmek yerine bulunduğu yerden işlemini yapabileceğini, aynı şeyin sigorta prim ödemelerinde, işyeri açmada ve sağlık gibi alanlarda da uygulanacağını anlattı. 
     Projenin tamamlanmasıyla yolsuzluk ve rüşvetin ortadan kalkacağını ve vatandaşın karar süreçlerine daha etkin katılımının sağlanacağını da belirten Şener, projenin Acil Eylem Planı'nda 6 ay ve sürekli üzerinde durulacak eylemler kapsamında olduğunu hatırlatarak, 6 aylık çalışmada öngörülen düzenlemelerin tamamlandığını söyledi. 
     Danışma Kurulu toplantısında projenin kısa dönem eylem planının gözden geçirileceğini kaydeden Şener, elektronik imza ile ilgili kanun taslağının da Bakanlar Kurulu'nda imzaya açıldığını, imzaların tamamlanmak üzere olduğunu bildirdi. 
     
     SORULAR 

     Tüm vatandaşların bu hizmetten yararlanması için teknik altyapının ne zaman tamamlanacağının sorulması üzerine Şener, bu sistemden yararlanabilmek için herkesin bilgisayarı olması gerekmeyeceğini belirterek, toplu yerlerdeki bilgisayarlar vasıtasıyla kamu hizmetlerinden faydalanılabileceğini hatırlattı. 
     Şener, önümüzdeki yıllar içinde bu ortama ulaşmanın her vatandaş açısından mümkün olabileceğini sözlerine ekledi. 
     Projenin mali boyutuna ilişkin soruyu ise DPT Müsteşar Yardımcısı Halil İbrahim Akça cevaplandırdı. 
     Bu alanda zaten bir çok kamu kuruluşunun yatırımları bulunduğunu, önemli olanın koordinasyonun sağlanması olduğunu anlatan Akça, 2003 yılı yatırım programında bilgi ve iletişim teknolojileri konusunda 1.4 katrilyon liralık proje bulunduğunu, bu yıl için ise bu alana 340 trilyon liralık kaynak ayrıldığını ifade etti. 
     Projenin hayata geçirilmesinin işsizliğe yol açıp açmayacağının sorulması üzerine de Akça, elektronik ortamda hizmet verilmeye başlandığında bir takım işlerin ortadan kalkacağını, böylece hem istihdam hem de maliyet anlamında tasarruf sağlanacağını vurguladı. 
     Akça, diğer taraftan istihdamın kaliteyi, verimliliği ve üretimi artırıcı diğer alanlara kayacağını, kamu hizmetlerinde de çeşitliliğin artması ve yeni hizmetlerin gündeme gelmesiyle kamuda bir istihdam fazlalığının ortaya çıkmayacağını ifade etti. 
     
     NUMARALAR BİRLEŞTİRİLECEK 

     e-Dönüşüm Türkiye Eylem Planı'nda, Acil Eylem Planı'nda da yer alan vergi, vatandaşlık, ve sosyal güvenlik gibi numaraların birleştirilmesinin bu yıl gerçekleştirilmesi, tüzel kişilerin tek numara sisteminde birleştirilmesinin ise gelecek yıl tamamlanması öngörülüyor. 
     Kamu kurum ve kuruluşlarında e-devlete geçiş çalışmalarından sorumlu ekiplerin oluşturulması ve e-devlet uygulamaları için finansman modelinin belirlenmesi 2003 yılı içinde gerçekleştirilecekler arasında sayılırken, kamu internet erişim noktaları pilot uygulamalarının ise gelecek yıl yapılması hedefleniyor. 
     
</TEXT>
</DOC>
