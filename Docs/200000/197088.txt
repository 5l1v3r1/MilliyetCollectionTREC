<DOC>
<DOCNO> 197088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sontur10.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Straw saldırının arkasında El Kaide olmalı... 
</HEADLINE>
<TEXT>

     İngiltere Dışişleri Bakanı Jack Straw, İstanbul'da dün meydana gelen patlamalara ilişkin, ''Şu an kesin olarak söyleyemeyiz ama El Kaide örgütünün yakınları olmalı'' dedi. 
     Dışişleri Bakanı ve Başbakan Yardımcısı Abdullah Gül ve İngiltere Dışişleri Bakanı Straw, İstanbul Valisi Muammer Güler ile birlikte saat 09.00 sıralarında geldikleri Levent'teki HSBC Bank Genel Müdürlüğü binasıyla çevresinde incelemelerde bulundular. 
     Daha sonra basın mensuplarının sorularını yanıtlayan Straw, ''Türkiye'deki güvenliği nasıl değerlendiriyorsunuz '' sorusu üzerine şunları söyledi 
     ''Türk güvenlik güçleri son derece güçlü, uzmanlıkları da var. Onlara güveniyorum. İngiltere dahil olmak üzere birçok ülkede bu tür güvenlik sorunlarıyla karşılaşıldı. Ama hiç kuşkum yok, Türk yetkililer yapılması gerekenleri yapacaklar.'' Straw, ''Acaba, İngiliz halkı dünyanın dört bir yanında tehdit altında mı '' sorusu üzerine de, ''Herkes kendi değerlendirmesini yapmalı. Bu, uygarlığa karşı bir saldırı'' dedi. 
     ''Dünkü saldırıların hedefinin İngiliz vatandaşları olarak göründüğünü'' kaydeden Straw, ''Hedefler daha çok İngiliz hedefleri gibi görünse de, birçok Türk, İngiliz vatandaşlarıyla birlikte bu tür terör saldırılarında zarar gördü'' diye konuştu. 
     Türk yetkililerinin kendilerine bilgi de sağladığını ve ellerinden geleni yaptıklarını vurgulayan Jack Straw, kendilerinin de Türk yetkililere yardım ettiklerini bildirdi. 
     İngiltere Dışişleri Bakanı Straw, ''Bizim güvenlik uzmanlarımız da çok güçlü Türk desteği alıyorlar. Londra'dan da yetkililerimiz geldi. Çalışacaklar. Türkiye'de yaşayan İngilizlere destek verecekler'' dedi. 
     
     ''DÜNYAYA YAPILAN TERÖRİST SALDIRIDIR'' 

     ''Saldırıların arkasında kim var '' sorusuna ise Straw, şu karşılığı verdi 
     ''Şu an kesin olarak söyleyemeyiz ama El Kaide örgütünün yakınları olmalı. Abdullah Gül ile de bunu konuştuk. Türk polisi ve yetkililerinin daha etkin bir bilgiye ihtiyacı var ama şu anda böyle görünüyor.'' Jack Straw, ''Niye Türkiye hedef seçildi '' sorusunu da şöyle yanıtladı 
     ''Maalesef, bu acımasız fanatikler, dünyanın her yerini hedef olarak seçebilirler. İstanbul'du bu sefer... Geçen hafta da öyle oldu. Ama geçtiğimiz yıllarda New York'ta, Endonezya'da, Suudi Arabistan'da, Fas'ta olduğu gibi... Maalesef bu saldırı, dünyaya yapılan bir terörist saldırıdır. Hedefler de dünyanın dört bir yanında.'' İngiltere Dışişleri Bakanı Straw, ''bundan sonra iki ülke arasında nasıl bir işbirliği gerekeceği'' yolundaki soru üzerine de, terörle ilgili olarak çok yoğun çalışmak gerektiğine işaret ederek, sözlerini şöyle tamamladı 
     ''Ama bunun dışında kalbinizde de, ruhunuzda da terörle mücadele etme kararlılığı gösterilmesi gerekiyor. Türkiye, büyük bir İslam ülkesi. Aynı zamanda büyük bir demokrasi. Ve bir işbirliği yapacağız. Birbirimize bağlandık. Dün İngiltere'de, parlamentoda Türkiye'ye büyük bir destek vardı. Sadece destek değil, Türkiye'ye samimi duygular vardı. Bu tür saldırılar, Türkiye'nin Avrupa Birliği başvurusunu zedelemek yerine tam tersine destek verecektir, Avrupa Birliği üyeliğini destekleyecektir.'' 
     
     NOTLAR... 

     Bu arada, HSBC binası önündeki patlama nedeniyle trafik, kontrollü olarak Levent'ten Beşiktaş yönüne doğru açık tutuluyor. 
     Bina ve çevresindeki güvenlik önlemleri devam ederken, bankanın önündeki cadde ve çevresindeki ara caddeler yaya trafiğine hala kapalı bulunuyor. 
     Olay yeri inceleme ekipleri, saat 09.00'dan itibaren çalışmaya başladı ve HSBC'nin bulunduğu yan cadde branda ile kapatıldı. 
     Öte yandan, olay yerindeki elektrik kesintisi sürerken, gördüğü hasar nedeniyle kapalı tutulan Metrocity Alışveriş Merkezi'nde onarım çalışmalarının başladığı gözlendi. 
     Aralarında yabancı medya mensuplarının da bulunduğu çok sayıda gazeteci, olay yerindeki bekleyişlerini sürdürüyor. 
     
</TEXT>
</DOC>
