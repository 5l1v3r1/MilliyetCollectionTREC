<DOC>
<DOCNO> 171134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sondun19.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanlar'ın 5'te 1'i ''11 Eylül'ün arkasında ABD yönetimi var'' 
</HEADLINE>
<TEXT>

     Almanların yaklaşık 5'te 1'i, 11 Eylül saldırılarının arkasında Amerikan yönetiminin bulunduğuna inanıyor. 
     Die Zeit gazetesi tarafından yapılan araştırmaya göre, Almanların yüzde 19'u, 30 yaşın altındaki gençlerin ise yaklaşık 3'te 1'i, 11 Eylül saldırılarının yapılması talimatının bizzat Amerikan yönetimi tarafından verilmiş olabileceğini düşünüyor. 
     Bu konuda Almanya'nın batısındaki ve doğusundaki eyaletler arasında da büyük farklılığın göze çarptığı ifade edilen araştırmada, batıdaki eyaletlerde Amerikan yönetiminin komplo teorisine inananların oranı yüzde 16 civarındayken, doğudaki eyaletlerde bu oranın yüzde 29 olduğu belirtildi. 
     Almanların yüzde 68'i, 11 Eylül 2001 günü New York'taki Dünya Ticaret Merkezi'nin İkiz Kuleleri'ni ve Washington'da Savunma Bakanlığı binasını hedef alan, yaklaşık 3000 kişinin öldüğü saldırılarla ilgili yeterli ''gerçek bilgi'' verilmediği görüşünde. 
     Stern dergisi tarafından yapılan başka bir araştırma da, Alman halkının yüzde 60'ının, BM çatısı altında Irak'a insani yardım yapılmasını desteklediğini ortaya koydu. 
     Araştırmaya göre, halkın sadece yüzde 12'si, insani yardımın Amerikan komutası altında yapılmasını desteklerken, yüzde 28'i Irak'a yapılacak her türlü yardıma karşı olduklarını kaydetti. 
     Almanların yüzde 51'i, Irak'a Alman askerlerinin gönderilmesine karşı çıkarken, yüzde 44'ü askerlerin BM komutası altında görev yapmalarına karşı olmadığını ifade etti. 
     Halkın sadece yüzde 5'i, Alman askerlerinin Irak'ta Amerikan komutası altında da görev yapmalarını doğru bulacağını belirtti. 
     
</TEXT>
</DOC>
