<DOC>
<DOCNO> 183396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/soneko23.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
850 bin lot Hürriyet hissesi yurtdışında blok olarak satıldı 
</HEADLINE>
<TEXT>

     Doğan Yayın Holding, 20 Mayıs tarihinden bu yana Borsa'dan satın alınan 850 bin lot Hürriyet Gazetecilik ve Matbaacılık A.Ş. hissesinin blok olarak bir uluslararası kurumsal yatırımcıya satıldığını bildirdi. 
     Doğan Yayın Holding'den Borsa'ya gönderilen açıklamada, 20 Mayıs 2003 tarihli Yönetim Kurulu toplantısında, şirketin İMKB'de işlem gören iştiraklerinden Hürriyet Gazetecilik, Milliyet Gazetecilik ve Doğan Burda Rizzoli Dergi Yayıncılık ve Pazarlama A.Ş.'nin tedavülde bulunan hisselerinin bir kısmının 2003 yılı konsolide faiz, amortisman ve vergi öncesi karının yüzde 10'uyla satın alınmasına karar verildiği anımsatıldı. 
     Buna ilişkin duyuruda, alımı gerçekleştirilecek hisse senetlerinin uluslararası kurumsal yatırımcılardan gelebilecek satın alma talepleri dışında geri satılmayarak asgari 3 yıl boyunca bilançonun aktifinde tutulmasına da karar verildiğinin belirtildiği açıklamada, şöyle denildi 
     ''Bu karar doğrultusunda 20 Mayıs 2003'ten bugüne İMKB'den almış olduğumuz Hürriyet Gazetecilik ve Matbaacılık A.Ş. hisselerinden 850 bin lot, 850 milyar lira nominal bedelli hisse senetlerinin özel emirle blok olarak bir uluslararası kurumsal yatırımcıya, bir hisse bedeli 3.225 liradan hesaplanarak satışı gerçekleştirilmiştir. Bu fiyat 18 Eylül 2003 tarihli hisse kapanış fiyatı olan 3.325 lira baz alınarak yüzde 3 iskonto ile hesaplanmıştır.'' Doğan Yayın Holding açıklamasında, satıştan elde edilen hasılatın anaparasının iştiraklerin hisse senetlerinin alınmasına tahsis edilen fona ekleneceği bildirildi. 
     
</TEXT>
</DOC>
