<DOC>
<DOCNO> 168417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/spor/spo03.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
DE BOER BASKISI 
</HEADLINE>
<TEXT>

Galatasaray, Anderson'u elinden kaçırdıktan sonra Hollandalı futbolcu için kıran kırana pazarlık başlattı. Başkan Canaydın dün yaptığı görüşmelerden sonuç alamadı. Ancak taraflar bugün bir kez daha masaya oturacaklar 
     HALİL ÖZER 

     2 milyon Euro istiyor 
     SARI-Kırmızılı takım Anderson'un Villarreal'e gitmesiyle yaşadığı şoku üzerinden çabuk attıktan sonra Frank De Boer için dün pazarlıklara başladı. Başkan Özhan Canaydın'ın bizzat yaptığı dünkü pazarlıklarda menajerlerle anlaşma sağlanamadı. Barcelona'da yıllık 2 milyon Euro alan Hollandalı yıldızın aynı parayı istediği, Cim-Bom'un da bu ücreti aşağıya çekmeye çalıştığı bildirildi. 
     
     'Henüz anlaşamadık' 
     GALATASARAY camiası dün bu görüşmeyi nefes nefese izlerken, Frank De Boer ile sözleşme aşamasına gelindiği duyumu heyecan yarattı. Ancak Frank De Boer'in menajeri Rob Gansen Milliyet'e yaptığı özel açıklamada, "Türk Kulübü ile dün pazarlık yaptığımız doğrudur. Fakat anlaşamadık. Aramızda çok fark var. Eğer sözleşme aşamasına geldiğimiz söyleniyorsa ben de tam tersini söylüyorum" diye konuştu. 
     
     Ajax zorluyor 
     GANSEN, Galatasaray ile Frank De Boer pazarlığının bugün de süreceğini ifade etti, "Bugün dün anlaşamadık. Ama dün dündür, bugün de bugün. Pazarlıklarımız sürecek" dedi. Hollanda'nın ünlü kulübü Ajax'ın da De Boer'i transfer etmek istediği bu nedenle Galatasaray'ın pazarlıklarda zorlandığı iddia edildi. Öte yandan Avrupa'da alıcı bulamayan Kanu'nun menajerlerinin Galatasaray'a teklif götüreceği öğrenildi. 
     
'Kredimiz yok'      Terim'den uyarı 
     CÜNEYT KARAKAYA SEEFELD 

     FATİH Terim kampın ilk toplantısında futbolcularına uyarılar yolladı. Tecrübeli hoca, "Söylediklerimi iyi dinleyin. Çalışan kazanır. Forma bedava değil. İsme göre forma dağıtmam. Bu sene kredimiz yok. Ya iyi olacağız ya da iyi olacağız. Potansiyelimizin farkına varın ve yakışanı yapın" diye konuştu. 
     
Teminat gecikince      ERHAN TELLİ 

     Sonny anlaşmıştı 
     GALATASARAY'IN uzun süredir peşinde koştuğu Sonny Anderson'un, para nedeniyle, İspanyol Villarreal'i tercih ettiği öğrenildi. Brezilyalı golcünün, bu sözleşmeden önce Sarı - Kırmızılı takım ile her konuda anlaştığı da ortaya çıktı. Anderson'un, el sıkıştıktan sonra yönetimden, alacağı ücretin bir kısmını banka teminatı karşılığı peşin istediği ve 3 gün de süre verdiği ifade edildi. 
     
     Ama süre doldu 
     ANDERSON'UN, Cim-Bom yönetimine verdiği üç günlük sürenin önceki gün dolmasına rağmen, hiçbir bankadan gerekli teminatın verilemediği, bunun üzerine sabrı taşan Lyon'lu eski golcünün İspanyol takımına imza attığı vurgulandı. Galatasaraylı yöneticiler, bu transfer sezonunda, birçok kez nakit para sorunu ile burun buruna gelmiş ve teminat bulmakta zorlanmıştı. 
     
Tercihi Cim - Bom      GALATASARAY'A üç yıl aradan sonra dönen Hakan Şükür'ün, Katar'ın Al Said takımından gelen 2.5 milyon Euro'luk teklifin yanı sıra Fulham'ın önerisini geri çevirdiği ortaya çıktı. Yıldız golcünün, Florya'daki görüşmede Başkan Özhan Canaydın'ın, "Buraya Bursa'dan benimle birlikte geldin ve şimdi yine bizimle birlikte olacaksın. Bu odadan imza atmadan çıkmayacaksın" demesi üzerine para bile konuşmadan boş sözleşmeyi imzaladığı öğrenildi. Şişli Belediye Başkanı Mustafa Sarıgül'ün de transferde etkili olduğu bildirildi. 
     
     Galatasaray günlüğü 
     İlk maç 
     AVUSTURYA kampında yarın ilk hazırlık maçını oynayacak Cim - Bom, Admira Tirol'un karşısına çıkacak. 2. Lig ekibiyle yapılacak maç 20.10'da başlayacak ve Show TV'ten naklen yayınlanacak. 
     
     Mondi yolcu 
     KOLOMBİYA Milli Takımı'na çağrılan Mondragon bugün Golden Cup'ın düzenleneceği ABD'nin Miami kentine hareket edecek. Kolombiya'nın finale kalması halinde 27 Temmuz'a kadar dönemeyecek olan file bekçisi, teknik heyetin canını sıktı. 
     
     Eski dostlar 
     FENERBAHÇE'DE birlikte forma giyen Revivo ile Abdullah birbirinden ayrılmıyor. İsrailli futbolcu, Abdullah'ın uyum sorununu atlatması için elinden geleni yapacağını söyledi. 
     
     Top krizi 
     SEEFELD'E 60 top getiren Galatasaray'ın, İstanbul'da hareketten önce top krizi yaşadığı ortaya çıktı. Seyahat şirketinin, şişik getirilen topları almak istememesi üzerine, indirildiği bildirildi. 
     
     Yepyeni çim 
     CİM - Bom, Alpen König Oteli'ne ait sahanın çimini beğendi. Otel yetkililileri ise çimin değiştirilerek birinci kaliteye çıkarıldığını açıkladılar. 
     
     Alo sorun 
     UÇAKTA unuttuğu cep telefonuna ancak 1.5 saat sonra kavuşabilen Suat Usta arkadaşlarının dilinden kurtulamadı. Oyuncular, Usta'ya sürekli "Telefonun nerede " diye hatırlatmada bulunuyorlar. 
     
     21 Türk var 
     AVUSTURYA'NIN Seefeld kasabasında toplam 21 Türk vatandaşı yaşıyor. Hepsi Konyalı olan gurbetçilerimizin birinin kebap salonu işlettiği, diğerlerinin otel ve dükkanlarda çalıştıkları bildirildi. 
     

</TEXT>
</DOC>
