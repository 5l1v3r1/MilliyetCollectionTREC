<DOC>
<DOCNO> 163010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur17.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir caddesi artık yayaların... 
</HEADLINE>
<TEXT>

     Taşıt trafiğine kapatılarak, dinlenme ve alışveriş mekanı olarak yayaların kullanımına sunulan İzmir Caddesi yarın açılıyor. 
     Ankara Büyükşehir Belediyesi şirketlerinden ANFA tarafından 2 ay süren çalışmalar sonrasında yenilenen caddenin yarın saat 20.00'de yapılacak açılışına konuk olarak Ankara'ya gelecek belediye başkanları katılacak. Açılışta sanatçılar, Yıldız Tilbe ve Hakan Peker de birer konser verecekler. 
     Yapım çalışmaları boyunca yaya akışı kesilmeyen caddede, vardiyalı olarak günde yaklaşık 100 işçi görev yaptı. 
     Çiçekler ve ağaçlarla süslenen caddede, 1500 metrekarelik yeşil alan ve 200 metrekarelik havuz bulunuyor. Ziyaretçilerin geceleri de rahat dolaşabilmeleri amacıyla modern bir sistemle aydınlatılan caddede, vatandaşların alışveriş yapıp dinlenirken, her türlü ihtiyaçlarını karşılayabilecekleri bir mekan yaratılmaya çalışıldı. 
     Cadde yenileme çalışmalarının ardından eskisinden farklı olarak ''Kardeş Şehirler Anıtı''na da ev sahipliği yapmaya başlayacak. 
     Anıtta, değişen tarihlerde Ankara ile ''kardeş şehir'' bağı kuran 30 kentin isimleri yer alıyor. Anıt, şehir isimlerinin Türkçe, İngilizce ve kendi dillerinde yazıldığı örneklerin alt alta yazıldığı bir eşkenar üçgen biçiminde dizayn edildi. 
     
     TURNİKELİ TUVALETLER 
     Caddenin yeniden düzenlenmesinde Ankara'da ilk kez, tamamı kırılmaz camdan yapılan ve içerisinde havalandırma sistemi bulunan gazete büfesi kullanıldı. 
     Caddedeki bir diğer yenilik ise yeraltına konulan ve kurulan turnike sistemiyle jetonlu olarak hizmet verecek tuvaletler. Cadde girişindeki üstgeçidin altında bulunan tuvaletlerde, el değmeden kullanılabilecek fotosel malzemeler bulunuyor. 
     Geçmiş yıllarda can kayıplarının yaşanmasına kadar varan olumsuzlukların tekrar etmemesi için caddedeki havuzlarda düşük voltajlı elektrik kullanıldı. 
     Yeşillendirme çalışmalarında da bakımı zor olması dolayısıyla çim yerine yer bitkileri tercih edildi. Caddenin gölgelendirmesi için çift taraflı olarak ıhlamur ağaçları dikilirken, aynı amaçla özel gölgelikler kullanıldı. Caddenin meydanına ise saat kulesi konuldu. 
     Altyapısı da tamamen elden geçirilerek yenilenen cadde, akşam saatlerinde bölge esnafının ihtiyaçları için giriş çıkış yapan araçların yükünü taşıyabilecek yapı malzemeleriyle döşendi. 
     
</TEXT>
</DOC>
