<DOC>
<DOCNO> 165563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sondun14.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'dan tavuk etinde tehlikeli bakteri uyarısı 
</HEADLINE>
<TEXT>

     Hollanda Tüketiciler Birliği, tavuk etinde insan sağlığı açısından tehlike yaratan, hastalık ve ölümlere yol açabilen bakteriler bulunduğunu bildirerek tüketicileri uyardı. 
     Birlik tarafından yapılan araştırmaya göre, tavuk etinde hastalık yapan bakterileri azaltma çabaları başarılı olmadı. 1500 ayrı tavuk eti örneğinde yapılan incelemede, etlerin yüzde 7'sinde, "campylobacter" ve "salmonella" bakterilerine rastlandı. 
     Bu bakteriler, hem kapalı mekanlarda sırf eti için yetiştirilen, hem de doğaya bırakılan biyolojik denilen tavuk türlerinin etlerinde görüldü. Tavuk etlerinde az miktarda da olsa "dioksin" ve "pcb" maddesi de bulundu. 
     Tüketiciler Birliği'ne göre, Hollanda'da yılda yaklaşık 150 bin kişi bu bakteriler yüzünden hasta oluyor ve bu kişilerden ortalama 100 kişi de yaşamını yitiriyor. 
     
</TEXT>
</DOC>
