<DOC>
<DOCNO> 166019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/yazar/tamer.html </URL>
<DATE> 2003/06/28/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Evinizdeki müzik aletine talip var 
</HEADLINE>
<TEXT>

     Evinizde kullanmadığınız bir müzik aleti var mı Hani bir zamanlar öğrenmek için heves edip aldığınız, ama vakit bulamadığınız ya da hevesiniz geçtiği için bir kenarda öylece durup duran... Ya da bir zamanlar severek çaldıktan sonra yıllardır elinizi bile sürmediğiniz. Veya çocuklarınız çalsın diye alıp da yıllardır dolapta bekleyen... 
     
     Anadolu’daki okullara 
     İlk ve ortaöğretimde eğitim gören çocukların çağdaş bireyler olabilmelerinde sanatın ve müziğin çok önemli olduğunu düşünen Çağdaş Yaşamı Destekleme Derneği ÇYDD, başta piyano ve org olmak üzere kullanmadığımız müzik aletlerinin, okullara armağan edilmesine önayak oluyor. "Anadolu okullarını müzik aletleriyle donatalım" sloganıyla başlatılan kampanya ile, evlerde terk edilmiş müzik aletlerinin bir onarımdan geçirildikten sonra genç yeteneklerin eğitiminde kullanılması hedefleniyor. 
     
     Müzik aleti sayısı az 
     Gazetelerde ilanları çıkmış, ama ben bu kampanyayı geçen hafta Aya İrini’deki bir konser öncesinde öğrendim. Uluslararası İstanbul Müzik Festivali kapsamında Türkiye’ye gelen Europa Galante Orkestrası’nın konseri öncesinde Aya İrini’nin bahçesinde beklerken, ÇYDD’den zarif bir hanım özür dileyerek elime bir broşür tutuşturdu. 
     Broşürü incelediğimde öğrendim ki devlet, ilk ve ortaöğretim okullarının yanı sıra son yıllarda 46 ilde güzel sanatlar liseleri açmış. Ancak tahmin edebileceğiniz gibi bu okullar bile yeterli sayıda müzik aletine sahip değilmiş. ÇYDD yetkilileri, "Aileler artık kullanmadıkları bir piyanonun üzerine bir örtü örtüp vazo, biblo koyacağına, bu değerli aleti hatıra bir köşe süsü olarak işlevsiz şekilde değerlendireceklerine, genç yeteneklerin eğitimine sunabilirler" diyorlar. 
     Ama benim gibi 11 yıl boyunca gecesini gündüzünü piyanosuyla sarmaş dolaş geçirmiş biri için bu hiç de kolay değil. Hatta mümkün değil. Yıllardır piyanomun kapağını bile kaldırmıyorum, ama ana - baba yadigarı olarak ondan asla vazgeçemem. Evimin en az sevimli odasında tek başına mahzun dursa da, o ölünceye kadar benimle birlikte olacak. Aksini düşünemiyorum. 
     Ama kızıma aldığım müzik aletlerini kolaylıkla verebilirdim. Çünkü 2 tıngırdatıp bıktı. Zaten bir süre evde tuttuktan sonra işine yarayacak birilerine verdik gitti. 
     
     Satın almak da mümkün 
     Neyse ki ÇYDD yöneticileri, benim gibileri de düşünerek "Evinizde artık kullanılmayan bir müzik aletini bağışlamanın yanı sıra, bir müzik aleti satın alıp armağan ederek de kampanyaya katılabilirsiniz," hatırlatmasını yapıyorlar. 
     Bağışlanacak müzik aletleri, başta güzel sanatlar liselerinin öğrencileri olmak üzere müzikle ilgilenen gençlere sizin adınıza iletilecek. Bağışlayacağınız eski ama kullanılabilir müzik aletlerinin onarımı, ÇYDD’nin bulacağı sponsorlara yaptırılacak. 
     İletişim için Öznur Korun tel 0212 252 44 33 Dahili 4, faks 0212 292 68 70, e - posta cydd cydd.org.tr 
     
     

</TEXT>
</DOC>
