<DOC>
<DOCNO> 151804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/yazar/guclu.html </URL>
<DATE> 2003/04/23/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
YÖK gidici mi, kalıcı mı 
</HEADLINE>
<TEXT>

     İstanbul'daki rektörler zirvesine, sadece devlet üniversitelerinin rektörlerinin çağrılması manalı bulundu. Yoksa Bakan Çelik, vakıf üniversitelerine sıcak bakmıyor mu yorumu yapıldı. Ama gelen işaretler vakıf üniversitesi rektörleri ile ayrı bir toplantının yapılacağı yönünde... 
     Milli Eğitim Bakanı ile rektörler arasında gerçekleşen bu ikinci toplantıda da güven sorunu aşılabilmiş değil. Rektörler, yeni bakanı, Mumcu'ya göre her ne kadar ılımlı ve uzlaşmacı görseler de inandırıcılığı konusunda tatmin olabilmiş değiller. Bu yüzden çok temkinliler. Hükümet ve Sayın Çelik, üniversitelerin sorunlarını çözme konusunda eğer samimiyseler öncelikle bunu göstermeleri gerekir diyorlar... 
     Rektörlerin çoğuna göre, AKP iktidarı, üniversitelerin sorunlarını çözmenin değil, üniversiteleri kontrol altına almanın peşinde. Onlara göre, iktidar üniversitenin temel sorunlarından bihaber. Oysa asıl sorun YÖK'ün, rektörlerin, dekanların nasıl seçileceği değil, özellikle mali konulardaki tıkanıklıklar. Ama nedense bu konu hiç gündeme gelmiyor görüşündeler. 
     Anlaşılan o ki hükümet, tabanından gelen baskı nedeni ile YÖK yasasını değiştirmekte kararlı. Üniversiteler ise başlarına bir felaket geleceği endişesi ile böyle bir değişime hiç sıcak bakmıyor. Bakan değişikliği aradaki buzları eritmeye başlatsa bile güven erozyonunu durdurabilmiş değil. Bunun bir an önce frenlenmesi gerekiyor. Yoksa her iki taraf da yara alır. Bunun da hiç kimseye bir faydası olmaz. 
     Son bir not Rektörler tüm görüşmelerin şeffaf olmasını istiyor. Bakan ise konuşulanlar burada kalsından yana. Bu noktada dahi uzlaşma sağlanabilmiş değil... 
     
61 yaş şoku      Hem üniversitelerde hem de Milli Eğitim'de 61 yaş şoku yaşanıyor. Üniversitelerde okutman ve uzmanlara, ilk ve orta dereceli okullarda ise öğretmen ve idarecilere, 61 yaşınızı doldurdunuz, güle güle deniliyor. Öğretim yılının ortasında böylesine bir şok, hem öğretim elemanlarını hem de öğrencileri derinden etkilemiş durumda. 
     Özellikle Anadolu'daki üniversite kadrolarının çoğu öğretim elemanlarından oluşuyor. Böylesi bir şokun eğitimi fazlasıyla etkileyeceği kesin. 
     Hükümetin eğitime yönelik bu tür oldubitti yaklaşımı, daha doğrusu yanlışı, öğretim kurumları ve kadrolarının, kendilerine duydukları güveni daha fazla sarsmanın ötesinde bir işe yaramıyor. 
     
Kitap fuarı      İstanbul Perpa'da açılan Kitap Fuarı için yoğun telefon var. En iyisi onların telefonlarını verip kontaktı kendi aralarında sağlamaları. Yüzlerce yayınevinin katıldığı kitap fuarı pazar akşamına kadar sürüyor. Kontakt telefonu 0212. 225 60 04 10 
     
23 Nisan      Ulusal Egemenlik ve Çocuk Bayramımız bugün yine coşku ile kutlanacak. Büyüklerimiz, çocuklarımızı ne kadar sevdiklerini yine anlata anlata bitiremeyecekler. Ama sadece bugün. Ama sadece laf. Sorunları her zamanki gibi yine unutulacak. Yine çözümsüz kalacak. 
     Umarız bugün yanılan biz oluruz. Göstermelik nutukların ötesinde olumlu projelere de tanık oluruz... 
     
     







</TEXT>
</DOC>
