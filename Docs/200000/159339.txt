<DOC>
<DOCNO> 159339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/dunya/adun.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron ilk kez 'işgal' dedi 
</HEADLINE>
<TEXT>

Bush yönetiminin önüne koyduğu 'Ortadoğu barışı için yol haritası'nı istemeyerek de olsa kabul eden İsrail Başbakanı, herkesi şaşırttı ve İsrail'in Filistin topraklarında işgalci olduğunu kabul etti 
     DIŞ HABERLER SERVİSİ 

     İsrail'in en şahin politikacılarından Başbakan Ariel Şaron, 75 yıllık ömründe ilk kez Batı Şeria ve Gazze Şeridi'nin "İsrail'in işgali altında" olduğunu itiraf etti. 
     Tevrat'a atfen, Batı Şeria'nın İsrail için "vaat edilmiş topraklar" olduğunu savunan sağ kökenli politikasından hayatı boyunca taviz vermeyen Şaron, buna 180 derece ters bir söylemi benimseyerek ilk kez "işgal" sözcüğünü telaffuz etti ve böylece hem karşıtlarını hem de taraftarlarını büyük bir şaşkınlığa uğrattı. 
     Kimi siyasi yorumcu, eski generalin değişmediğini, ancak kurnaz bir manevra uyguladığını ileri sürerken, kimileri de artık olgunlaşan Şaron'un ABD'nin ortaya koyduğu "yol haritası" nedeniyle zor bir dönemece giren ülkesini ancak kendisinin selamete çıkaracağına inandığını belirtti. 
     
     Çekilmeyi düşünüyor 
     Şaron'un şok sözleri, kamuoyuna önceki gün radyodan yaptığı konuşmada yansıdı. İsrail kabinesinin "yol haritasını" kabul etmesinden hemen sonraki açıklamalarında Şaron'u dinleyenler kulaklarına inanamadı. Filistin sorununa politik bir çözüm bulma konusunda kararlı olduğunu vurgulayan İsrail Başbakanı, "İsrail işgali altındaki Batı Şeria kentlerinden çekilmeyi bile düşündüğünü" söyledi. Kendisini eleştirenlere seslenen Şaron, "İşgal sonsuza kadar süremez. Ramallah, Nablus ve Cenin'de ilelebet kalmamızı mı istiyorsunuz " dedi. Şaron, "3.5 milyon kişiyi işgal altında tutmak hem bizim, hem de onlar için çok kötü" diye konuştu. 
     Oysa Şaron yakın bir zamana kadar, Gazze Şeridi ve Batı Şeria'nın yüzde 13'lük gibi küçük bir diliminin dahi Filistinlilere verilmesinin İsrail'in güvenliğini çok büyük bir tehdit altına sokacağını, Batı Şeria'daki çok küçük yerleşim merkezlerinden çıkılmasının da İsrail'i tehlikeye atacağını iddia ediyordu. 
     
     'Manevra' şüphesi 
     İsrail hükümetinin geçtiğimiz pazar şartlı olarak onayladığı 3 aşamalı "yol haritası" şiddete son verilmesinin ardından İsrail askerlerinin 2005'e kadar işgal topraklarından çekilmesini ve Filistin devletinin kurulmasını öngörüyor. 
     Ancak Şaron'un partisi Likud içinde, "yol haritasının" Filistinlileri fazlaca kolladığı görüşü yaygın. Nitekim Likud'un önde gelen şahinlerinden Yuval Steinitz, Şaron'u İsrail'in karşı karşıya bulunduğu riskleri göz ardı etmekle suçladı. 
     Buna karşılık liberal milletvekilleri, "yaşlı kurt" Şaron'un yeni bir manevra yaptığını iddia ediyor. Güvercinlere göre, Şaron yeni söylemiyle "yol haritası"nın mimarı ABD'ye barış planına sadık olduğu mesajını veriyor. Yediot Ahronot gazetesinde yeni durumu değerlendiren liberal milletvekili Yossi Sarid, "Şaron puslu havada dolaşmasını sever, çünkü bu durumda kimse hangi yöne gittiğini bilemez" dedi. 
     
     

</TEXT>
</DOC>
