<DOC>
<DOCNO> 169859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sontur31.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Vücudunuzu susuz bırakmayın... 
</HEADLINE>
<TEXT>

     Suyun, besinlerin sindirimi, emilimi ve metabolizma sonucu oluşan artık ürünlerin atılması, vücut ısısı ve tuz dengesini sağladığı belirtilerek, ihtiyaç oranında içilmesinin ihmal edilmemesi gerektiği belirtildi. 
     Başkent Üniversitesi Hastanesi Nefroloji ve İç Hastalıkları Uzmanı Dr. Dilek Torun, Adana Tabip Odası'nda düzenlediği basın toplantısında, yetişkin bir insanın günde ortalama 2,5 litre su veya sulu içecekler alması gerektiğini bildirdi. 
     Torun, yaşam için gerekli bir besin ögesi olan suyun, alınan besinlerin sindirimini, emilimini, metabolizma sonucu oluşan artık ürünlerin atılmasını, vücut ısısının idamesi ve tuz dengesini sağladığını belirtti. 
     Özellikle yaz sıcaklarının yoğunlaştığı bugünlerde ter yoluyla kaybedilen suyun mutlaka takviye edilmesi gerektiğini vurgulayan Torun, kaybedilen miktarın yerine konmadığı takdirde vücutta ''dehidratasyon'' denilen rahatsızlıkların olacağını ifade ederek, şöyle konuştu 
     ''Hava ısısı yükseldikçe vücut ısısı da orantılı olarak artar. Organizma ısı artışını dengelemek için terlemeyi artırır ve deri yüzeyine fazla kan pompalayarak vücut ısısını düşürür. 
     Vücut normal işleyişinde ısı ayarlaması yapabilecek durumdadır. 41 dereceye kadar kendini koruyabilir. Bu korumayı da terleme ile sağlar. Eğer vücuttan su kaybı fazlaysa terleme oluşmaz. Bu durum vücutta su kaybının en yüksek seviyede olduğunu gösterir.'' 
     
     ÖNERİLER VE TEDAVİ 
     Torun, ''dehidrattasyon'' denilen rahatsızlık durumunda, hastanın derhal serin bir ortama alınması, bilinci açıksa yarı oturur pozisyonda tutulması, ateşine bakılması ve nabzının kontrol edilmesi gerektiğini anlatarak, şöyle devam etti 
     ''Yardım gelinceye kadar bilinci açık hastaya su içirmeye gayret edilmeli. Nabız hızlı ve ateş yüksekse soğuk duş aldırılabilir. Bilinci kapalı olan hastaya ise ağızdan bir şey verilmeyip yardımın gelmesi beklenmeli.'' Torun, tedavinin esas amacının kaybedilen sıvının yerine konması olduğuna işaret etti. 
     
</TEXT>
</DOC>
