<DOC>
<DOCNO> 162853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/spor/bnba.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
NETS'İN DİRENİŞİ 
</HEADLINE>
<TEXT>

San Antonio Spurs karşısında yeniden eşitliği sağlayan New Jersey kolay teslim olmuyor. Serinin en garip maçında şut isabet yüzdeleri adeta yerlerde süründü 
     NBA’ye yakın plan METE AKTAŞ 

     Geçtiğimiz Pazar akşamı sahasında Spurs’e 84 - 79 yenilerek seride 2 - 1 geriye düşen ve saha avantajını rakibine kaptıran New Jersey, çarşamba gecesi 77 - 76’lık galibiyetle şampiyonluk hayallerini devam ettirdi. İki takımın da çemberleri dövmekten bıkıp usanmadığı bu garip final serisinin garip maçında, New Jersey’in 35.9 saha içi şut isabetiyle oynamasına rağmen galip gelmesindeki en önemli sebep Spurs’ün daha da rezalet bir şut isabet yüzdesi ile 28.9 oynaması. Spurs adına 3. maçın kahramanı Tony Parker 1 12, Stephen Jackson 1 9, Bruce Bowen 2 9 ve Malik Rose 0 9 şut isabeti yani 10.3 isabet ile oynayarak maçı 23 sayı 17 ribaund 7 blok ile tamamlayan Tim Duncan’a destek yerine köstek oldular. 
     
     Özel önlemler 
     Özellikle Tony Parker’ın kötü oyunu, Spurs’ün yenilgisinde büyük rol oynadı. İlk 3 maçta Parker’ın, Jason Kidd’in etrafında koşuşturmasını ve yıldız oyuncusunu zor durumda bırakmasını izlemekle yetinen Nets coachu Byron Scott bu kez özel önlem aldı. Scott, Parker’ı Kidd ile savunmak yerine daha çok uzun boyu, uzun kolları, çabukluğu ile Kerry Kittles ve zaman zaman Anthony Johnson ile savunmayı tercih etti. Scott’ın bu taktiği işe yaradı. Zira Kittles ve Johnson, Parker’ı sürekli kovalayarak, genç oyuncunun ilk yarıda 1 10 şut ile oynamasını sağlarken, Jason Kidd de tüm gücünü hücuma kullandı. Byron Scott’ın bu maçta verdiği önemli kararlardan biri de ilk 5 başlayan pivot Jason Collins’in dakikalarını sınırlayıp, diğer iki uzun Dikembe Mutombo ve Aaron Williams’a önemli dakikalar vermekti. Scott, Mutombo’yu erken oyuna sürüp Duncan’ın pota altını domine etmesini engellerken, bu seride fazla kullanmadığı Williams da, Spurs’un alan savunmasına karşı Nets’in ilk defa kolay sayı üretmesini sağladı. 
     
     Spurs favori 
     New Jersey, seri boyunca arzu edip te yapamadığını, yani fast - break organizasyonlarını gerçekleştirmeyi de başardı. Duncan ve Robinson’ın 2. çeyrekte 3’er faulle benche çıkmaları, bu hücumların artışında önemli etkendi. 
     Ama Nets için bu maçtaki en sevindirici olay hiç şüphesiz ilk 3 maçta "sefilleri" oynayan genç forvet Richard Jefferson’ın maçın kazanılmasında önemli rol oynamasıydı. 22 yaşındaki oyuncu 18 sayı 10 ribaund ile oynayarak Milwaukee serisinin 5. maçından beri ilk defa double - double gerçekleştirdi. Nets belki bu maçı kazandı, ama pek de iyi sinyaller vermedi. 3. çeyrekte elde ettikleri 15 sayılık farkı korumayı başaramamaları ve dış atıcılarının istikrarsız olması 5. maç için favori olarak Spurs’u ön plana çıkarıyor. 
     
     Sayılarla 4. maç 
     90 New Jersey Nets bu sezon ilk defa 4 maç üst üste 90 sayı barajının altında kaldı. 
     7 San Antonio’nun en büyük silahı Tim Duncan 1. maçtan sonra 4. maçta da 7 blok yaptı. 
     5 Serinin 4. randevusu, aynı zamanda şu ana kadarki en gergin maç oldu. Bu maçta hakemler toplam 5 kez teknik faul çaldılar. 
     2 Nets sıkı savunması ile Antonio’ya maçın son 4 33 sn.’lik bölümünde sadece 2 basket şansı verdi. 
     1 Jason Kidd ve Kenyon Martin ikilisi ilk çeyrekte final serisindeki ilk alley - oop’larını gerçekleştirdiler. 
     
     NE DEDiN, NE DEDiN 
     "Benden daha iyi Fransızca konuşuyor" .New Jersey takım kaptanı Jason Kidd’in bir muhabirin "Tony Parker’ın senden daha iyi yaptığı şey nedir " sorusuna verdiği yanıt. Jason Kidd ve Fransız point guard Tony Parker arasındaki düello kızışıyor. 
     

</TEXT>
</DOC>
