<DOC>
<DOCNO> 153880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/guncel/gun02.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunu da unuturuz 
</HEADLINE>
<TEXT>

Halkın uykuda yakalandığı depremde yine kamu binaları zarar gördü. Bingöl Afet İşleri Müdürü de enkaz altında. Kentteki çok katlı 3 bina tamamen yıkıldı 
     Bingöl, 22 Mayıs 1971'deki deprem felaketini dün bir kez daha yaşadı. Saat 03.27'de meydana gelen 6.4 büyüklüğündeki depremde ilk belirlemelere göre 83 kişi öldü, 499 kişi yaralandı. Çeltiksuyu Yatılı İlköğretim Bölge Okulu en az 29 öğrenci ve 1 öğretmene mezar oldu, 71 öğrenci kurtarıldı, 98 öğrenci enkaz altında kaldı. En çok yine kamu binaları zarar görürken, evinin enkazı altında kalanlar arasında Bingöl Afet İşleri Müdürü de yer aldı. 
     
     PEK ÇOK İLDE HİSSEDİLDİ 
     Kandilli Rasathanesi Deprem Araştırma Enstitüsü'nün, merkez üssünü Bingöl'ün 15 kilometre kuzeydoğusu olarak bildirdiği deprem, 17 saniye sürdü Kayseri'den Van'a, Bayburt'tan Batman'a kadar geniş bir alanı sarstı. Diyarbakır, Tunceli, Muş, Erzurum, Elazığ ve Malatya'da halk, şiddetli sarsıntıyla sokaklara fırladı. Deprem, il merkezinde daha çok kooperatif konutlarıyla kamu binalarını vurdu. İl merkezindeki çok katlı üç bina tamamen yıkıldı, birçok bina oturulamaz hale geldi. Bu binalardan öğle saatlerine kadar 24 ceset çıkarıldı, il genelinde 150 kişinin enkaz altında kaldığı belirtildi. Çimenli Köyü'nde 16, Ilıcalar Köyü'nde 2 kişi yaşamını yitirdi. Diyarbakır'da da bir kişi kalp krizi geçirerek öldü. Bingöl Valisi Hüseyin Avni Coş, Bayındırlık Müdürlüğü Afet İşleri Müdürü ve ailesinin de enkaz altında kaldığını açıkladı. 
     
     HASTANE ÇADIRA TAŞINDI 
     Depremde ağır hasar gören Devlet ve SSK hastanelerinin binalarının yıkılma ihtimali üzerine yaralılara hastane bahçesine kurulan çadırlarda müdahale edildi. Durumu ağır olanlar da Diyarbakır, Elazığ, Muş ve Erzurum'a gönderildi. Önceki depremlerden ders alınarak tek katlı yapılan prefabrike konutların çoğunun zarar görmemesi dikkat çekti. Elektriklerin kesildiği Bingöl'de depremin ardından birçok vatandaş araçlarıyla kenti terk etti, akaryakıt istasyonlarının önünde uzun kuyruklar oluştu. Su şebekesinin zarar gördüğü ile depremden 10 saat sonra elektrik verilebildi. Okul enkazında geç saatlere kadar süren kurtarma çalışmalarında ise, 8 öğrenciye ulaşıldı. Bu arada büyüklüğü 2.9 ile 4.5 arasında değişen 260 artçı deprem oldu. 
     

</TEXT>
</DOC>
