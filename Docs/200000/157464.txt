<DOC>
<DOCNO> 157464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sondun16.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu'nun Verheugen'e mektubu Yunan basınında... 
</HEADLINE>
<TEXT>

     AB Dönem Başkanı Yunanistan'ın Dışişleri Bakanı Yorgo Papandreu'nun, AB Komisyonu'nun genişlemeden sorumlu üyesi Günter Verheugen'e gönderdiği ''Ege'de Türk ihlallerini'' konu alan mektubu, Yunan basınında yayımlandı. 
     To Vima gazetesi, Papandreu'nun mektubunun İngilizce ve Yunanca metnine bugünkü sayısında yer verdi. 
     Mektupta, Türk ordusunun 20'yi aşkın yıldan beri Ege'de hava sahası ve sulardaki tavrının gerginliği artırmayı hedeflediği öne sürüldü. ''Sevgili Günter'' diye başlayan mektupta, ''Türk savaş uçakları ve gemilerinin Yunan hava sahası ve karasularını ihlallerinin, bu politikanın açık göstergesi olduğu'' görüşü savunuldu. 
     ''Türk-Yunan ilişkilerindeki sürekli olumlu gelişmelere karşın, Türk askeri faaliyetlerinin azalmadığı'' iddia edilen mektupta, Türk Silahlı Kuvvetleri'nin son iki ayda Ege'deki sınır bölgelerinde gerginliği sürekli artırarak ''görülmemiş bir düzeye'' getirdiği öne sürüldü. Mektupta, Yunan hava sahası ihlallerinin sadece bu yılın Nisan ayı içinde 965'e ulaştığı, bu rakamın önceki dönemlerdeki yıllık ihlal sayısına eşit olduğu kaydedildi. 
     Papandreu, mektubunda, Türk pilotların tavırlarının daha saldırgan hale geldiği ve ihlallerin daha derin bölgelerde, çoğu zaman kara üzerinde, Yunan adalarının üzerinden uçuş şeklinde meydana geldiği iddiasında bulundu. 5 Mayıs'ta Türk savaş uçaklarının Rodos adasının güneydoğusunda, Yunan askeri tatbikatı ''Triena'' için ICAO Uluslararası Sivil Havacılık Örgütü aracılığıyla tahsis edilen bölgelere girdiklerini belirten Papandreu, bu tavrın 13 Mayıs'ta tatbikatın sürdürüldüğü Kuzey Ege bölgesinde Türk savaş uçaklarının tatbikata katılan Yunan uçaklarını taciz etmeleriyle tekrarlandığını, aynı gün Yunan hava sahasının 44 kez ihlal edildiğini iddia etti. 
     Türk savaş uçaklarının ICAO kurallarını ihlal ederek yeniden gece uçuşları başlattığını da öne süren Papandreu, mektubunun sonunda, ''Askeri gerginlik düzeyini sürekli tırmandıran Türk faaliyetleri, Yunan hükümetinin, Türkiye'ye karşı sistemli yakınlaşma ve karşılıklı çıkar içeren konularda işbirliğini geliştirme politikası izleyen ve AB'ye aday olan bu ülkenin AB perspektifini destekleyen tutumuyla tamamen çelişki içindedir. Bu alandaki gelişmeler konusunda sizleri sistemli olarak bilgilendirmeyi sürdüreceğim'' ifadelerine yer verdi. 
     
</TEXT>
</DOC>
