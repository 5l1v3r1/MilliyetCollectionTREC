<DOC>
<DOCNO> 180727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/son/soneko04.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı çocuklara şekerleme Karaman'dan... 
</HEADLINE>
<TEXT>

     Gıda üretimi ile tanınan Karaman'daki firmalar, Irak'a yıl başından bu yana 6 milyon dolarlık çikolata, bisküvi ve şekerleme ihraç etti. 
     Karaman Ticaret ve Sanayi Odası TSO Başkanı Abdullah Bilgin, A.A muhabirine yaptığı açıklamada, bu yıl Irak'ta yaşanan savaşın bu ülkeye olan ihracatlarını durma noktasına getirdiğini anımsattı. 
     25 civarında gıda firmasının faaliyet gösterdiği Karaman'dan önceki yıllarda Orta Doğu ülkelerine önemli oranda ihracat yapıldığını belirten Bilgin, savaşın sona ermesiyle tekrar başlayan ihracatın Karamanlı sanayicileri memnun ettiğini kaydetti. 
     Savaş ve söylentisi ile başlayan 2003 yılını telafi etme gayreti içinde olan Karamanlı sanayicinin kaybettiği pazarı tekrar yakaladığını dile getiren Bilgin, Irak'a, Haziran ve Temmuz aylarında yoğunlaşan ihracatın bu yıl için 6 milyon dolar rakamına ulaştığını söyledi. 
     Karaman'da hızla gelişen gıda sanayisinin krizlere ve tüm zor şartlara rağmen ayakta kalmayı başardığını ve bugün bisküvi, çikolata ve şekerleme ile ismi özdeşleşen kentin bu alandaki iddiasını sürdürdüğünü vurgulayan Bilgin, şöyle devam etti 
     ''Ciddi bir pazar konumunda olan Irak'a, gıda ürünleriyle giriyoruz. Karamanlı gıda sanayicisi bu pazardaki payını daha da artıracaktır. Bu yıl Irak'a 6 milyon dolar olarak gerçekleşen ihracat, önümüzdeki yıl daha büyük rakamlara ulaşacaktır. Artan ihracatın yanı sıra, Irak'ta meydana gelen savaşta ağlayan çocukların yüzünün Karamanlı sanayicinin ürettiği bisküvi, çikolata ve şekerleme ürünleriyle güldüğünü bilmek bizleri son derece mutlu ediyor. Karamanlı sanayicinin desteklenmesi durumunda bu rakamın on milyon dolarları aşması mümkündür.'' Bilgin, Karaman'da kurulu Saray, Bifa, Karsa, Şimşek ve Anı gibi gıda firmalarının iç piyasanın yanında çok sayıda şekerleme ve çikolata ürünüyle dış pazarda da adını duyurmaya devam edeceğini sözlerine ekledi. 
     
</TEXT>
</DOC>
