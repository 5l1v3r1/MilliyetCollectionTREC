<DOC>
<DOCNO> 155037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sondun07.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
DiCaprio mahkemede ifade verecek 
</HEADLINE>
<TEXT>

     ''Titanic'' ve ''New York Çeteleri'' filmlerinin başrol oyuncusu Leonardo DiCaprio, 1998 yılında karıştığı öne sürülen bir olay nedeniyle Manhattan mahkemesinde yargıç huzuruna çıkacak. 
     ''Showgirls'' filminin başrol oyuncusu Elizabeth Berkley'in eski erkek arkadaşı Roger Wilson, DiCaprio'nun korumaları aleyhine açtığı davada 45 milyon dolar tazminat istiyor. 
     Dava dilekçesinde yer alan iddiaya göre DiCaprio, 4 Mart 1998'te New York'taki ''Asia de Cuba'' adlı lokantadan Wilson'u dışarıya atmaları için korumalarına talimat verdi. 
     Aynı zamanda şarkıcı olan Wilson, olay sırasında DiCaprio'nun korumalarının gırtlağını zedelediklerini, bu yüzden bir daha şarkı söyleyemediğini ileri sürüyor. DiCaprio ise olayla ilgisi olmadığını savunuyor. 
     Avukatı Paul Callan, Manhattan yüksek mahkemesinde 2 Eylül'de görülecek davada, DiCaprio'nun tanık sıfatıyla ifade vereceğini söyledi. 
     
</TEXT>
</DOC>
