<DOC>
<DOCNO> 171668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sontur12.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çankaya'da bir şirkette patlama... 3 yaralı var... 
</HEADLINE>
<TEXT>

     Çankaya'da elektrik taahhüt işleri yapan bir işyerinde meydana gelen patlamada, 3 kişi yaralandı. 
     Cinnah Caddesi Yeşilyurt Sokak 3 numaralı binanın birinci katındaki Halis Türkyılmaz'a ait Fultan Limited Şirketi'nde, saat 10.00 sıralarında şiddetli bir patlama meydana geldi. 
     Patlama sonucunda işyeri tamamen kullanılamaz hale gelirken, 3 kişi de yaralandı. Yaralılardan birinin durumunun ciddi olduğu ifade edildi. 
     Patlamada üst katlar ile yandaki binanın da camları kırıldı. Patlamanın ardından çıkan yangın ise itfaiye tarafından söndürüldü. 
     Büyükşehir Belediyesi İtfaiye Daire Başkanı Faruk Kurutuz, patlamanın nedenini bilemediklerini belirterek, balkonda bulunan bir tüpün sağlam olduğunu, binada doğalgaz çalışması yapıldığını ancak patlamanın doğalgazdan kaynaklanmadığını bildirdi. 
     Kurutuz, patlamanın nedeni ile ilgili kesin bir sonuca henüz ulaşılamadığını kaydetti. 
     
</TEXT>
</DOC>
