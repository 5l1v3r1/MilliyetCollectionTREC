<DOC>
<DOCNO> 199224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sondun14.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da seçimler... Komünist adayların dörtte biri işadamı... 
</HEADLINE>
<TEXT>

     Rusya'da Pazar günü yapılacak parlamentonun alt kanadı Duma seçimlerinde, Komünist Parti adaylarının yaklaşık dörtte birini işadamları oluşturuyor. 
     Moscow Times gazetesinin bir araştırmanın sonuçlarına dayanarak verdiği habere göre, Komünist Parti listesinden aday olanların yüzde 19'u büyük ulusal şirketlerin temsilcilerinden, yüzde 5'i değişik bölgelerdeki yerel işadamlarından oluşuyor. 
     Rusya'nın en büyük petrol şirketi olan Yukos'un hissedarlarından da 5 kişinin, Komünist Parti listelerinden milletvekili adayı olduğu belirtilen haberde, şunlar kaydedildi 
     ''Büyük şirketler temsilcilerini Duma'ya göndermek istiyorlar. Bu açıdan Komünist Parti iş dünyası için mantıklı bir seçenek. Komünistler de bu adaylara yer vererek partilerinin seçmenleri tarafından eleştirilmesine neden olurken, geleneksel tabanlarına bunun gerekçelerini açıklamakta zorlanıyor.'' Komünist Parti lideri Gennadi Züganov da, geçen ay yaptığı bir açıklamada, işadamlarının listeye dahil edilmesini savunarak, ''Bunlar Rusya'nın kalkınmasına katkı sunabilecek yetenekli yöneticiler'' demişti. 
     Moskova Carneige Merkezi araştırmacılarından Nikolay Petrov, bu durumun Rusya'daki parlamenter siyasetin gerçeklerini yansıttığını belirterek, ''Parti listesindeki bir işadamı para anlamına geliyor'' dedi. 
     Kremlin tarafından desteklenen Birleşik Rusya Partisi ve diğer rakip partilerin bu durumu seçimlerde, ''Komünist Parti'yi sattılar'' şeklinde kullanmalarına yanıt veren Komünist Parti Genel Başkan Yardımcısı İvan Melnikov, şunları söyledi 
     ''Parti listelerindeki aday işadamları sadece parti disiplinine saygı göstermekle kalmayıp, bazı programlarımızı desteklediler ve faturalarımızı karşıladılar. Aynı zamanda küçük girişimcileri ve işadamlarını destekleme programlarımıza da katkıda bulundular. Amaçları gerçek ve suç teşkil etmeyen bir rekabet ortamı yaratabilmek.'' Ancak, değişik partilerden aday olan işadamları seçildikten sonra Duma'da partilerine bağlı kalmak yerine, diğer işadamlarıyla çıkarları doğrultusunda lobi oluşturuyor. 
     Komünist Parti ve Moskova Belediye Başkanı Yuri Luzkov'un Baba Ocağı Partisi ittifak yaparak girdikleri 1999 seçimlerinde listelerinin yüzde 8-9'lik bölümünü işadamlarına ayırmıştı. Komünist Parti listelerinden aday olan petrol şirketleri temsilcilerinden 5'i Yukos'tan olmak üzere en az 9'unun seçilmesine kesin gözüyle bakılıyor. 
     Kremlin tarafından desteklenen Birleşik Rusya Partisi'nin de listelerinde, Kremlin'e yakın olan Lukoil petrol şirketinden temsilciler bulunması dikkati çekiyor. 
     
</TEXT>
</DOC>
