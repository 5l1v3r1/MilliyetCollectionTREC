<DOC>
<DOCNO> 168234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/yazar/tamer.html </URL>
<DATE> 2003/07/09/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
2 büyük kentin valisinden, havai fişeğe standart 
</HEADLINE>
<TEXT>

     
     İtfaiye sihirbaz mı 
     İstanbul Büyükşehir Belediyesi İtfaiye Daire Başkanı Sabri Yalım'ın şu kısacık açıklaması bile havai fişek gösterileriyle İlhan Mansız'ın nişanlısına uçak kiralamasının, aynı kefeye konamayacağını gösteriyor 
     "12 milyonluk bir kentten bahsediyoruz. Günde 60 ila 100 arasında yangın olan bir şehirde yaşıyoruz. Ve 38 itfaiye istasyonuyla bu yangınlara yetişmeye çalışıyoruz. Her havai fişek gösterisine gidecek olsam, yangınları bırakmam lazım. Olması gereken asgari itfaiyeci sayısı 6 bin. Ben 1900 personelle sihirbazlık yapıyorum. Havai fişek gösterileri için araç göndermemizi istiyorlarsa, saat başına 250 - 450 milyon lira ödemeleri gerekir." 
     Neyse ki her cebinde parası olanın, aklına estiği her kutlamada havai fişek patlatması, Ankara Valisi Yahya Gür ve İstanbul Valisi Muammer Güler'in çabalarıyla yakında, kent sakinlerinin huzur ve can güvenliğini zedelemeyecek bir düzene kavuşturulacak. 
     
     Magandalık mı 
     İstanbul Valisi Güler, 4.5 ay öncesine kadar İstanbul'da hiç yaşamadığını, Vali olduktan sonra taşındığı kentte, insanların çevrelerine saygısızlığından hayretlere düştüğünü dile getiriyor ve sözünü sakınmıyor 
     "Ölçü kaçınca, magandalıkları da beraberinde getiriyor. Mesela biniyor adam gece yarısı tekneye, açıyor hoparlörlerini. Saat 24 00'de disko gemisi kalkıyor Hoparlörlerini açarak Boğaziçi'nde dolaşıyor. Ben çözüm makamında oturan kişiyim. Belki hemen yarın olmaz, ama kısa sürede mutlaka bir çözüm bulacağım." 
     İtfaiye gruplarıyla, Büyükşehir Belediyesiyle, gerekirse ilçe belediye başkanlarıyla, emniyet yetkilileriyle ve valilikteki çalışma arkadaşlarıyla havai fişek gösterilerini standarda bağlamak konusunda gerekli çalışmaları yapacağını vaadeden Güler diyor ki 
     "Bunun bir usule kavuşturulması, standardının ve kapsamının iyi belirlenmesi lazım. Hangi yerlerde hangi olaylara bağlı olarak havai fişek atılabilir Gürültü kirliliği açısından da bunun bir mevzuatı var. İtfaiyeye de külfeti var. Havai fişek gösterilerinin disiplin altına alınması, artık zorunlu hale gelmiştir." 
     
     Tabanca sesi gibi 
     Dünkü yazımda da görüşlerine yer verdiğim Ankara Valisi Yahya Gür de "herkesin, her canı çektiğinde gökyüzüne havai fişek göndererek sevincini kutlamasına" itiraz ediyor ve diyor ki "Düğün salonlarına, gazinolara, meydanlara ve parklara yakın oturan semt sakinleri bu durumdan çok şikayetçiler. Gece karanlığında havaya fırlatılan havai fişek, bazen tabanca sesine benziyor. Vali yardımcısıyken ve Vali Konağı'nda Ankara'da otururken ben dahi kaç kez silahlar mı patlıyor diye telaşlanmıştım. 
     Havai fişeklerin sesi, gece karanlığında insanları korkutabiliyor. Adam erkenden işine gidecek, ama gürültüden uykusundan fırlıyor ve bir daha uyku tutmuyor. Çocuk ders çalışamıyor. Ayrıca kırsal kesimdeki yol açılışlarında havai fişek yandaki tarlaya düşerek mahsule zarar veriyor. İnsanlar yaralanıyor. Havai fişek bir defa yanmaya başladığı zaman, içindeki madde bitinceye kadar yanıyor. İnsan vücuduna isabet ettiği zaman da yanmaya devam ediyor. Geçmişte gözü çıkan insanlar var..." 
     Ankara Valisi Gür de havai fişek gösterilerinin standardının belirlenip kalıcı bir tedbir olarak devamlı uygulanabilir hale getirilmesi gerektiğine işaret ediyor. Hatta Antalya ve Kuşadası gibi tatil yörelerinin geceleri yangın yerine döndüğüne dikkat çekerek, İçişleri Bakanlığı ile yazışma yaparak bu standardın tüm valiliklere gönderilmek suretiyle Türkiye çapında geçerli kılınması için girişimde bulunacağını belirtiyor. 
     
     

</TEXT>
</DOC>
