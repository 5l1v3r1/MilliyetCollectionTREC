<DOC>
<DOCNO> 164046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/spor/spo03.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
PRATEZ CİM-BOM'DA 
</HEADLINE>
<TEXT>

Transferdeki suskunluğunu bozan Galatasaray, sezonun ilk bombasını patlattı. Portekiz'in Sporting Lizbon takımında forma giyen Brezilyalı defans oyuncusunu renklerine bağladı 
     MEHMET DEMİRCAN 

     Bonservis bedeli yok 
     PORTEKİZ'İN Maritimo takımında oynayan Pepe ile prensip anlaşmasına varan Galatasaray, transferdeki suskunluğunu bozarak sezonun ilk bombasını patlattı ve Sporting Lizbonlu Pratez'in işini bitirdi. 28 yaşındaki Brezilyalı defans oyuncusunun yıllık bir milyon euro alacağı, kulübü ile anlaşması sona erdiği için herhangi bir bonservis bedeli ödenmeyeceği öğrenildi. 
     
     Terim'i kızdırdılar 
     GALATASARAY Teknik Direktörü Fatih Terim ise transferde medyanın uçuk isimler ortaya attığını söyledi. Terim, "Transferde hergün bitti gibi yazıyorsunuz, ondan sonra da mali kriz nedeniyle olmadığını söylüyorsunuz" diyerek sitem etti. Bu arada Ümit Davala, bonservisine sahip olan Inter ile yaptığı görüşmede olumlu sonuç alamadı. 
     
Çifte düğün planı      HALİL ÖZER 

     CİM - BOM'DA Hakan Şükür'ün transferi adım adım mutlu sona ilerliyor. Başta taraftarlar olmak üzere, camianın önde gelenleri, golcü futbolcunun yuvaya geri dönmesi için kolları sıvadı. Teknik Direktör Fatih Terim ile Hakan Şükür arasındaki soğukluğu bitirmek isteyen Sarı - Kırmızılılar, ilk fırsatta ikiliyi bir araya getirip, tatsızlıkları sona erdirmeyi planlıyor. 
     FATİH Terim ve Hakan Şükür'ün bugünlerde bir araya gelememesi durumunda, son noktanın Hasan Şaş'ın düğününde koyulması yönünde fikir birliğine varıldı. Oğlunun tekrar Sarı - Kırmızılı formayı giymesini arzulayan Selmet Şükür'ün de, Hakan ile görüşerek, tüm fedakarlıkları yapmasını istediği iddia edildi. Artık herkes ikilinin buluşma anını beklemeye başladı. 
     
Tümer sürprizi      GALATASARAY, ezeli rakibi Beşiktaş'ın tecrübeli oyuncusu Tümer'i takas yoluyla istedi. Sarı - Kırmızılı yöneticiler Tümer'e karşılık Batista, Ayhan veya bunların dışında Beşiktaş'ın tercih edeceği bir oyuncuyu vermeyi teklif etti. Siyah - Beyazlılar'ın, Cim - Bom'un bu teklifine sıcak bakmadığı, yöneticilerin "Şuanda böyle birşeyi düşünmüyoruz" yanıtını verdiği öğrenildi. 
     

</TEXT>
</DOC>
