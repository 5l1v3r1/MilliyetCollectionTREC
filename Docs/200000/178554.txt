<DOC>
<DOCNO> 178554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/dunya/adun.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bremer SOS verdi Dış yardım olmadan Irak'ı inşa edemeyiz 
</HEADLINE>
<TEXT>
   ABD'nin parası yok 
   ABD'nin Irak'taki sivil yöneticisi Bremer, Irak halkına su, elektrik sağlamak ve petrol sanayiini diriltmek için gelecek yıl en az 20 milyar dolara gerek olduğunu söyledi 
      DIŞ HABERLER SERVİSİ 

   
   ABD'nin Irak'taki sivil yöneticisi Paul Bremer, Irak'ın 12 yıllık ambargo, savaş ve bunu izleyen sabotaj ve yağmalarla enkaza dönen altyapısının inşası için önümüzdeki yıl en az 20 milyar dolara gerek duyulduğunu ve ABD'nin dış yardım olmadan bu yükün altından kalkamayacağını açıkladı. 
   Bremer, Washington Post gazetesine verdiği mülakatta, Irak'ın gelirlerinin ekonomik gereksinimlerini karşılamaktan uzak olduğunu belirterek, mevcut elektrik talebini karşılamak için 2 milyar, tüm Iraklılara içme suyu dağıtmak için ise 16 milyar dolara ihtiyaç olduğunu tahmin ettiklerini söyledi. Rakamlara Pentagon'un Irak'taki askeri operasyonlar için ayda harcadığı 4 milyar doları da eklemek gerektiğini belirten Bremer, ortaya çıkan mali tabloya bakıldığında, Irak'ta işgali sürdürmenin maliyetinin giderek arttığının görüleceğini kaydetti. 
   
   Petrol satılamıyor 
   Irak'ın büyük petrol yataklarından hızla gelir elde edilmesi fikrinin petrol boru hatlarına düzenlenen sabotajlar ve yağmalar yüzünden boşa çıktığını belirten Bremer, Irak'ın savaştan önceki petrol üretim seviyesine ancak Ekim 2004'te ulaşacağını ümit ettiğini ifade etti. Bremer, Irak'ın 2002 yılındaki petrol üretim seviyesine ulaşılsa bile elde edilecek gelirlerin yeniden yapılanma çalışmaları için gereken miktara ulaşamayacağına dikkati çekti. 
   ABD bütçesinin önümüzdeki 10 yılda 1.4 trilyon dolar açık vermesi bekleniyor. Bu durum ise ABD'nin Irak'ın inşası için bu ülkeye yüklü para transferi yapmasını neredeyse olanaksız hale getiriyor. 
   
   45 ülkeden para sözü 
   Bremer, 45 ülkenin Irak'ın yeniden inşası için para yardımı sözü verdiğini, ancak gelen yardımların doğru değerlendirilmesi için bir "merkezi yeniden inşa otoritesinin gerekli olduğunu" belirtti. 
   
   
   
   
   
</TEXT>
</DOC>
