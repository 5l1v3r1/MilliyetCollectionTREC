<DOC>
<DOCNO> 182793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/siyaset/asiy.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Lider demokrasisi 
</HEADLINE>
<TEXT>

   Birçok güncel konuda uzlaşamayan Erdoğan ve Baykal, partilerinin kongre ve kurultayları öncesinde 'blok liste'de buluştu. İki lider de listelerinin delinmesini istemiyor 
      EZELHAN ÜSTÜNKAYA Ankara 

   
   Milletvekili dokunulmazlıklarının kaldırılması ve Irak'a Türk askeri gönderilmesi gibi birçok konuda uzlaşamayan Başbakan Recep Tayyip Erdoğan ile CHP Genel Başkanı Deniz Baykal, partilerinin ekimde düzenlenecek kongre ve kurultayları öncesi "blok liste"de buluştu. 
   İki lider de listelerinin muhalefet tarafından delinmesini engellemek için blok listeyle kurultaya gitme kararı aldı. Blok liste nedeniyle iki lidere de parti içinden "anti demokrat" eleştirileri yöneltildi. 
   Blok liste kararı alan Erdoğan, AKP'nin 12 Ekim'de yapılacak kongresinde listesini deldirmemek için tüzük değişikliğine gitti. Erdoğan'dan sonra Baykal da blok listeyle kurultaya gidilmesi için parti yönetimine talimat verdi. Baykal'ın blok liste ısrarı, parti içi muhalefetin yanı sıra CHP Meclis Grubu'nda da sıkıntı yarattı. CHP Genel Sekreteri Önder Sav başkanlığında yürütülen tüzük değişikliği çalışmalarının, bugün yapılacak Merkez Yönetim Kurulu toplantısının ardından netleşeceği kaydedildi. 
   
   Derviş'i istiyor 
   Baykal'ın blok listeyle, örgütte çok sıcak bakılmayan Kemal Derviş ve Bülent Tanla gibi isimleri "firesiz" parti yönetimine sokmayı amaçladığı, Parti Meclisi'nde PM sendika kökenli isimlerle iş dünyasına yakın partililer arasında denge kurmayı planladığı, Derviş'e yakın işadamı kökenli isimlerin de parti yönetimine gireceği kaydediliyor. 
   
   Aynı gün iki kongre 
   Eylül, ekim ve kasımda Ankara art arda parti kongrelerine ev sahipliği yapacak. AKP ve MHP'nin kongreleri 12 Ekim'de CHP'nin kurultayı 25 - 26 Ekim'de yapılacak. 21 Eylül'de Selim Sırrı Tarcan Spor Salonu'nda 1. Olağan Büyük Kongresi'ni gerçekleştirecek YTP'de de büyük ihtimalle İsmail Cem tek aday olacak. 
   
   
   
</TEXT>
</DOC>
