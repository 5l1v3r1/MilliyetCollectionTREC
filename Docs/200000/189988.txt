<DOC>
<DOCNO> 189988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sontur25.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör örgütünden kaçtı, jandarmaya teslim oldu... 
</HEADLINE>
<TEXT>

     Terör örgütü PKK KADEK tarafından 1993 yılında kaçırılarak 3 yıl süreyle eğitime tabi tutulduğu, daha sonra da kamptan kaçarak uzun süre Irak'ta kaçak yaşadığı belirtilen S.Y, Antalya İl Jandarma Alay Komutanlığı'na teslim oldu. 
     Antalya İl Jandarma Alay Komutanlığı'ndan yapılan yazılı açıklamada, S.Y'nin 1993 yılında Şırnak'ın Uludere İlçesi'nden kaçırıldığını, kendisine ''Ali'' kod adının verildiğini ve örgütün Behere kampında 3 yıl eğitime tabi tutulduğunu beyan ettiği, ancak şahsın bu süre içerisinde geri hizmette kullanıldığını ve hiçbir eyleme katılmadığını söylediği bildirildi. 
     Terör örgütünün Irak'ın kuzeyindeki Gara Kampı'ndan, 1996 yılında kaçan S.Y.'nin 3 yıl süreyle Bağdat'ta akrabalarının yanında saklandıktan sonra, 1999 yılında 10 Iraklı ile Türkiye'ye giriş yaptığı belirtildi. 
     Açıklamada, bir süre İstanbul'da kaçak yaşayan S.Y'nin, Jandarma yetkililerinin, ailesi ile kurduğu temas sonucunda teslim olmaya ikna edildiği de belirtilirken, söz konusu kişinin ''Eve Dönüş Yasası''ndan yararlanmak amacıyla sabah Antalya'ya geldiği, otogarda İl Jandarma Komutanlığı İstihbarat Şube ve İl Merkez Jandarma Komutanlığı görevlilerince teslim alındığı bildirildi. 
     
</TEXT>
</DOC>
