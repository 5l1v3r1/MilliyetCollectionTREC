<DOC>
<DOCNO> 194850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sonspo24.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı oyuncu sayısı kademeli düşecek .. 
</HEADLINE>
<TEXT>

     Futbol Federasyonu Yönetim Kurulu Üyesi ve Milli Takımlar Sorumlusu Selami Özdemir, Avrupa Şampiyonası Eleme Grubu'nda birinci olarak finallere doğrudan katılmayı hedeflerken bunu gerçekleştiremediklerini, kendilerini bu nedenle başarılı saymadıklarını söyledi. 
     Özdemir, A Milli Futbol Takımı'nın Avrupa Şampiyonası finallerine katılabilmek için Letonya ile yapacağı baraj maçları öncesi, Hilton Oteli'nde düzenlenen ''Portekiz'e Doğru Milli Takım'' konulu panele, eski milli futbolcu Mehmet Özdilek, A Milli Takım'ın eski teknik direktörlerinden Coşkun Özarı ve eski spor spikerlerinden gazeteci Halit Kıvanç'la birlikte konuşmacı olarak katıldı. 
     Avrupa Şampiyonası finallerine katılabilmek için, play-off maçlarında Letonya ile karşılaşacaklarını kaydeden Özdemir, ''Finallere doğrudan katılamamak moralimizi bozdu. Play-off maçlarında karşılaşacağımız Letonya'yı küçümsemiyoruz. Rakibimizi iyi tanımıyoruz. Diri, disiplinli ve mücadele eden bir takım. İklim koşullarını da göz önüne alırsak ilk maç zor geçecek. Yine de avantajlı bir skorla dönmek istiyoruz'' dedi. 
     ''Türk futbolcusunun, son yıllarda elde ettiği başarılar sonrasında doyduğu'' yönünde çıkan eleştirilere de yanıt veren Özdemir, şunları kaydetti 
     ''Türk futbolcusunun ve teknik heyetinin doyacağına inanmıyorum. Kadroya giren yeni oyuncularımız var. Ancak Birinci Süper Lig'de oynanan futbol beni tatmin etmiyor. Yurtdışında oynayan bazı oyuncularımız da sorunlar yaşıyor. Bu da bizi üzüyor. Yaşadığımız sorunları gidermeye çalışacağız. Letonya'yı da elersek zaten önümüzde hazırlanmak için 6 aylık bir süre olacak.'' Selami Özdemir, Türkiye'de kaliteli yabancı futbolcuların oynamasını arzu ettiklerini de vurgulayarak, ''Bunun için kademeli olarak yabancı oyuncu sayısını azaltacağız. Şimdilik 6 yabancı oyuncuya izin veriyoruz. Bunu zamanla 5'e, daha sonra 3'e kadar indireceğiz'' dedi. 
     
     PRİMLER 
     Milli takım oyuncularının zaman zaman prim konusundaki davranışlarının tartışma konusu olduğunu anlatan Selami Özdemir, futbolculara, milli takımın elde ettiği başarı ölçüsünde prim ödediklerini söyledi. 
     Prim için bir bütçelerinin bulunduğunu ifade eden Özdemir, sözlerini şöyle sürdürdü 
     ''Kazanılan başarılarla elde edilen gelirin yüzde 50'sini futbolculara ve çalışanlara dağıtıyoruz. Son dönemde sponsorluk anlaşmalarıyla büyük gelirler elde ettik. Hasılat gelirlerimiz de üst düzeyde. Bu şekilde kulüplere de destek verebiliyoruz. Her kulübe 250-500 bin dolar altyapı parası veriyoruz. Gelecek 10 yılımız bu şekilde garanti olacak.'' Letonya ile play-off rövanş maçını BJK İnönü Stadı'nda oynayacaklarını, bunun teknik heyetin arzusu olduğunu kaydeden Özdemir, Avrupa Şampiyonası Eleme Grubu'nda İngiltere ile yaptıkları maç öncesi, İngilizlerin Türkiye'ye gelip gelmeyeceği konusunda büyük uğraş verdiklerini, bunun için 4 ay içinde 17 toplantı yaptıklarını anlattı. 
     
     ALPAY... 
     Selami Özdemir, Türkiye'den yetişen değerlerin korunması gerektiğini, bu nedenle son dönemde çok eleştirilen Alpay'a sahip çıkılması gerektiğini söyledi. 
     Alpay'ın hatalarını kabul ettiğini belirten Özdemir, ''Alpay yüzde 100 haksız olsaydı, takımın kaderiyle oynasaydı, ona sahip çıkmazdım. Yaptığı hataları Alpay'a söyledim, O da kabul etti. Ayrıca Beckham da Avrupa'da çok iyi para kazandırıyor. Alpay ile yaşanan polemik sonrasında Beckham'ın üzerine gidilmedi. Ancak Alpay'a tekmeyi atan Beckham oldu'' şeklinde konuştu. 
     Panelistlerden Mehmet Özdilek, 2000'li yıllarda Türk futbolunun büyük aşamalar kaydettiğini, şu anki milli oyuncuların da bulundukları konumun bilincinde olduklarını söylerken, A Milli Takım'ın eski teknik direktörlerinden Coşkun Özarı, geçmişten günümüze Türk futbolunun çok geliştiğini ifade etti. 
     Halit Kıvanç da gazeteci olarak geçmişte yabancı ülkelerde yaşadıkları sorunların günümüzde yaşanmadığını, bunda milli takımın katkısının büyük olduğunu dile getirdi. 
     Panel sonrasında konuşmacılara birer plaket verilirken, konuşmacı olarak katılması beklenen UEFA Asbaşkanı Şenes Erzik'in, ciddi bir rahatsızlık yaşadığı için gelemediği açıklandı. 
     
</TEXT>
</DOC>
