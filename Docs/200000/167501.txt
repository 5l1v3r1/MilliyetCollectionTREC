<DOC>
<DOCNO> 167501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/son/sonspo06.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay, "şike" iddialarının üzerine daha fazla gitmeyecek 
</HEADLINE>
<TEXT>

     Altay Kulübü Başkanı Ahmet Taşpınar, ''teşvik primi'' ve ''şike'' iddialarını daha fazla gündemde tutmak istemediklerini, hedeflerinin yeniden Birinci Süper Futbol Ligi'ne çıkmak olduğunu söyledi. 
     Ahmet Taşpınar, yönetim kurulu üyelerinin de katıldığı basın toplantısında, Futbol Federasyonu'nun ligleri tescil ederek Altay'ın ligden düşmesinin kesinleştiren kararını değerlendirdi. 
     Konuyu TBMM'ye taşıyan CHP ve AK Parti İzmir Milletvekilleri ile kendilerine destek verenlere teşekkür eden Taşpınar, şunları söyledi 
     ''Açıklanan karardan sonra gerçekten şok geçirdik. Konuyu daha fazla gündemde tutmak istemiyoruz. Hiç kimsenin vicdanının rahat olmadığını biliyoruz. Artık Altay'ın hedefi, İkinci Lig A Kategorisi'nde şampiyon olarak yeniden Birinci Süper Lig'e çıkmaktır.'' Altay Kulübü Hukuk Kurulu'nun bundan sonraki aşamada ''FIFA ve UEFA'ya başvurma olanağı'' bulunduğunu belirttiğini kaydeden Taşpınar, ''Ancak yönetim kurulu olarak, FIFA ya da UEFA'ya konuyu taşımayı düşünmüyoruz'' diye konuştu. 
     Altay Sosyal Dayanışma Derneği üyelerinin ''ligden çekilelim'' önerisini de yönetim kurulu toplantısında görüştüklerini belirten Taşpınar, ''Genel kurul üyelerimizin tümüyle iletişim kurduk. Eğer 3'te 2'si ligden çekilelim derse yönetim kurulumuzda konuyu değerlendiririz'' dedi. 
     Siyah-beyazlılarda Ahmet Taşpınar, Bülent Ünsalan, Sadettin Ünlü, İsmail Ersel ve Fatih Burteçin'den oluşan transfer komitesi, 7 Temmuz Pazartesi günün çalışmalara başlayacak. 
     Taşpınar, kulübün eski yöneticilerinden Kemal Zorlu'nun kulüpten alacağına karşılık, Sinan'ın Beşiktaş'a transferinden yetiştiricilik bedeli olarak gelen 120 bin Euro ile Mayıs ayı naklen yayın gelirlerine icra yoluyla el koydurduğunu belirterek, ''Eğer bu parayı alsaydık, 132 milyar lirasını vergi borcumuzun taksidine, kalanı da çok zor durumda olan kulübe harcayacaktık. Bu olay bizi çok üzdü'' dedi. 
     Sözleşmesi sona eren ve başka kulüplere giden oyunculara da kırgın olmadıklarını ifade eden Taşpınar, şöyle konuştu 
     ''Yalnız Altay altyapısından yetişen Çağdaş, kulüp için hayati önem taşıyan bir karşılaşmada kırmızı kart görerek, bizi çok zor durumda bıraktı. Onun boş mukaveleyi imza atmasını beklerdik. Ancak o parayı tercih etti. Mukavelelerini uzatmayı kabul eden Ramazan ve Fatih'in bu davranışlarına teşekkür ediyoruz. Kendilerinin bu davranışlarını Altay Kulübü ödüllendirecektir.'' Taşpınar, bugüne dek hiçbir teknik direktörle de temasa geçmediklerini sözlerine ekledi. 
     
</TEXT>
</DOC>
