<DOC>
<DOCNO> 180251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sondun32.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Şii Lider El Sadr "ABD, Irak'ta kaos ortamı yaratıyor" 
</HEADLINE>
<TEXT>

     Şii liderlerden Muktada El Sadr, ABD'nin kendi varlığını haklı çıkarmak için Irak'ta ''kaos ve terör ortamı yarattığını'' öne sürdü. 
     El Sadr, Mısır'ın El Ehram gazetesine yaptığı açıklamada, ''Irak'ta güvenlik sağlanırsa işgal güçleri çekilecek. Bundan dolayı, Amerika, Irak'taki istikrarsız ortamdan en çok yararlanan ülkedir ve bu yüzden Irak'ta kendi varlığını sürdürebilmek için ülkede terör ve kaos ortamı yaratmaktadır'' dedi. 
     ''Bazı terörist eylemlerin ardında koalisyon güçlerinin olabileceğini'' iddia eden Sadr, devrik lider Saddam Hüseyin'i kastederek, ''Küçük şeytanın gidip, yerine daha büyük bir şeytanın gelmesinin mantığa uygun bir tarafı yoktur. Yanlışlık Saddam Hüseyin'in gitmesinde değil, onun yerine daha büyük bir teröristin gelmesidir'' şeklinde konuştu. 
     Şii lider Sadr ayrıca, Mısır ve diğer Arap ülkelerinin Irak'a asker göndermemelerini isteyerek, ''asker göndermenin işgalci gücün konumunu güçlendireceğini'' söyledi. 
     Irak geçici hükümet konseyini de eleştiren Sadr, konseyde Şiiler ile Sünniler arasında ayrımcılık yapıldığını, konsey üyesi birçok kişinin ülke dışından geldiğini ve Irak'taki birçok partinin konseyde temsil edilmediğini belirtti. 
     Sadr ayrıca, birçok tutuklama veya ölüm tehdidi aldığını da kaydetti. 
     
</TEXT>
</DOC>
