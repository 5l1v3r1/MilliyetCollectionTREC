<DOC>
<DOCNO> 179431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/siyaset/siy06.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcı Basının eleştirmesi doğal karşılanmalı... 
</HEADLINE>
<TEXT>

   GÖKÇER TAHİNCİOĞLU Ankara 

   
   Ankara Cumhuriyet Başsavcılığı, kamu görevlilerinin yaptıkları görevlerden dolayı eleştirilmesinin doğal karşılanması gerektiğini, haber vermenin basının asli görevi olduğunu belirtti. Basın Savcılığı, Başkent Üniversitesi Rektörlüğü'nün, TBMM Yolsuzluk Komisyonu raporlarına dayanılarak üniversiteye ilişkin yapılan haberle Sermaye Piyasası Kurulu'nun, kurulun geçmişteki bazı işlemlerinin hatalı olduğuna ilişkin makaleye yönelik suç duyuruları hakkında takipsizlik kararı verdi. Savcılık, SPK'yla ilgili kararında, kamu görevlilerinin görevlerinden dolayı eleştirilmesinin son derece normal olduğunu, eleştirilerin doğal karşılanması gerektiğini vurguladı. Başkent Üniversitesi'yle ilgili kararda ise haber değeri taşıyan bilgileri yayımlamanın basının asli işlevi olduğu vurgulandı. 
   
</TEXT>
</DOC>
