<DOC>
<DOCNO> 191122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/siyaset/siy07.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel güvenlikçi mesai dışı silah taşımalı mı 
</HEADLINE>
<TEXT>

   Yeni yasa tasarısının tartışılması sırasında özel güvenlik görevlilerinin mesai saatleri dışında da silah taşımasının istenmesi tartışma yarattı 
   TAHSİN AKSU İstanbul 

   
   İTÜ Maslak Kampusü'nde Güvenlik Sistemleri ve Gözetim Organizasyon Derneği GÜSOD tarafından düzenlenen forumda özel güvenlik teşkilatlarının faaliyetlerini kapsayan 2495 sayılı kanunda yapılması planlanan değişiklikler tartışıldı. GÜSOD Başkanı İskender Targaç, mevcut yasanın kamu yönetimi ile özel şirketler arasında sürtüşmeye yol açtığını ifade etti. Targaç, "Yasal boşluktan yararlanan birçok firma kalitesiz hizmet veriyor. Temizlikçi, süslü kıyafetler giydirilerek güvenlik görevlisi yapılıyor" dedi. 
   Emniyet Genel Müdürlüğü Koruma Daire Başkanı Mustafa Bal ise, "Değişiklikle enerji nakil hatları, santrallar ve yakıt depolama tesisi gibi hassas yerlerin korunması özel şirketlerce sağlanabilecek. Böylece 'Güvenlik benim işim' diyenlerin önü açılırken, polisin yükü de hafifleyecek" diye konuştu. 
   Erdemir Koruma ve Güvenlik Müdürü Ahmet Meriçli, silah taşıma ve kullanma yetkisini düzenleyen maddeye ekleme yapılarak özel güvenlik görevlilerine mesai saatleri dışında da silah taşıma yetkisi verilmesini istedi. 
   Çırağan Sarayı Güvenlik Müdürü Haluk Ertan ise bu uygulamanın sakıncalı olacağını vurguladı. Shell Güvenlik Koordinatörü Turgay Binyıldırım da, "Şakalaşma, merak gibi nedenlerle silah kendi sahibi için ölümcül tehdit unsuruna dönüşebilir" uyarısında bulundu. Prof. Dr. Ali Şafak ise "Akmerkez'in güvenlik görevlisinde silah olması anlamsız. Polis zaten oraya müdahale edebilir" şeklinde konuştu. AKP Yalova Milletvekili Şükrü Önder ise, "Güvenlik sektöründe AB standartlarına ulaşmak için yeni düzenlemeler gereklidir" dedi. 
   
   
   
   
   
</TEXT>
</DOC>
