<DOC>
<DOCNO> 182282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/soneko06.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İsveç'de Euro referandumu... 
</HEADLINE>
<TEXT>

     İsveç'de ulusal para birimi kron'un korunması ya da Avrupa Birliği AB ortak para birimi euronun kabul edilmesine ilişkin aylardır süren kampanyanın nihayetinde referandum günü geldi çattı. 
     İsveç Dışişleri Bakanı Anna Lindh'in cinayete kurban gitmesinin yarattığı son derece üzüntülü, hüzünlü, ağır bir atmosferde geçen referandumda, halk euroyu kabul edip etmemeye bugün karar verecek. 
     Lindh bıçaklı bir saldırı sonucu öldürülmesinden sonraki euro referandumuna dair kamuoyu yoklamaları karışık sinyaller veriyor. Cinayet öncesinde kamuoyu yoklamalarında ibreler 10 puan farkla ''euroya hayır'' diyenlerden yana görünürken, cinayet sonrasındaki sondajlar, ''euroya evet'' diyenlerin oranında artışa işaret ediyor. 
     Analistlere göre, Lindh'in ölümünün referanduma etkisi oyların bölünmesi halinde kendini gösterse de, Lindh'in cinayete kurban gidişi seçmenlerde bir sempati dalgası yaratıp, euro destekçilerine kılpayı zafer kazandırabilir. Lindh, euronun benimsenmesine çok güçlü destek veriyordu. 
     
     DÜNKÜ VERİLER KARIŞIK 

     İsveç'te dün yayınlanan yeni kamuoyu yoklamalarından biri euro yanlılarının yüzde 6 farkla önde olduğuna, diğeri ise hiçbir tarafın öne geçmediğine işaret ediyordu. 
     Gallup'un araştırmasına göre, İsveç halkının yüzde 43'ü euroya geçişi destekliyor, yüzde 42'si euroya geçişe karşı, yüzde 15'i de kararsız. 
     Euro yanlıları Lindh cinayetinden öncesine göre 8 puan kazanırken, ''euroya hayır'' diyenler 8 puan kaybetti. Temo'nun araştırmasına göre ise euro karşıtları yüzde 46 ile euro yanlılarının yüzde 40 6 puan önünde, kararsızlar ise yüzde 14. 
     
     EUROYU KABUL, REFAH DEVLETİNİ AVRUPA'NIN KONTROLÜNE SOKACAK 

     İsveç halkının çoğunluğu, ''euroyu benimsemenin, beşikten mezara sosyal refah devleti sistemini, bundan böyle çok fazla Avrupa'nın geri kalanının kontrolü altına sokacağını'' düşünüyor. İsveç halkı, Avrupa'nın diğer ülkelerinin ekonomik, bazen de siyasi kargaşaya maruz kalmasından ve bunların kendilerine yansımalarından endişeli. 
     ''Euroya hayır'' demek ise Avrupa'nın ortak para birimine, Avrupa'nın bütünlüğüne darbe olduğu gibi, euro bölgesi dışında kalmış diğer iki AB üyesi İngiltere ve Danimarka'daki euro karşıtlarının elini güçlendirecek. 
     Sosyal Demokrat Parti'nin başını çektiği euro yanlıları ''hayır'' sonucunun 15 üyeli AB'de önemli ekonomik kararlar alınırken İsveç'in dışlanması, söz sahibi olamaması anlamına geleceğini savunuyor. 
     Bu çevrelere göre, euroyu benimsemek euro bölgesindeki ülkelerle ticareti kolaylaştırarak İsveç ekonomisini canlandıracak. Ayrıca, İsveç Kronu, ABD Doları'ndan sonra ikinci büyük para birimi olan euroya kıyasla döviz spekülasyonlarına daha fazla hassas. 
     
     EURO KARŞITLARININ GÖRÜŞLERİ 

     Euro karşıtları ise euroyu benimsemeyi riskli bir proje olarak görüp, para politikasında yetkinin Frankfurt'taki Avrupa Merkez Bankası'na ECB devrinin İsveç ekonomisine zarar vereceğinden endişe ediyor. 
     Bu çevreler, ''içinde bulunduğumuz ekonomik devreye uymayan, bağdaşmayan bir faiz oranı olursa, o zaman ekomomik durumumuz kötüleşir, her ülkeye uyan bir faiz oranı bulmak kolay değil'' diyor. 
     Euro yanlısı kampanya ve reklamlar, büyük şirketlerin de finans desteğiyle ülkenin her yerinde çok daha fazla bariz, belirgin ve daha çok göze çarpıyor. Siyasi partilerin çoğunda ve gazetelerdeki başmakalelerde de sürekli euroyu benimsemek destekleniyor. 
     
     HALKIN KORKULARI, EURO KARŞITLARI İLE KARŞITLARI TARTIŞMASI 

     Bir kamuoyu analistinin deyişiyle, '' İsveçlilerin tipik zihniyeti şöyle durumumuz epey de iyi, Avrupa'nın ya da dünyanın bize sunacağı pek fazla şey yok''. 
     İsveç ekonomisinin euro bölgesindekilere göre daha yüksek oranlı büyümesi ve işsizlik oranının daha düşük çıkması da, euro karşıtlarını savlarını güçlendirdi. Bu ülkede işsizlik oranı sadece yüzde 5, euro bölgesi ülkelerinde ise çok daha yüksek. 
     Euroyu benimsemenin ardından ortak AB vergi politikasının da gelmesi ve 480 günlük ana-babalık izni gibi cömert sosyal haklar ve yardımlardan mahrum kalınmasından da korkuluyor. 
     Bu tür endişelere daha çok sahip kadınlar arasında eurodan şüphe edenlerin oranı erkeklerden daha yüksek. Kırsal kesim seçme de kentli seçmene kıyasla daha çok euro karşıtı. 
     Euro karşıtı kampanyanın bir yetkilisine göre, ortak bir mali politikasız para birliğinin tarihte yeri yok, ortak mali politika da, İsveç'te çocuk bakımı, ana-babalık izinleri ve ödemelerini etkileyecek, fakat, diğer euro bölgesi ülkelerinde vergi oranları İsveç'teki düzeyine yükselmeyecek. 
     Euro yanlıları ise İsveçlilerin gelirleri ve satın alma güçlerinin geçen 20 yılda diğer AB ülkelerindekinin çoğunun gerisine düştüğüne dikkat çekiyor. Avrupa Merkez Bankası'na göre, euro bölgesi dışında kalmak AB üyesi bir ülke için muazzam bir risk, çünkü, bu ülke hem ekonomik hem de siyasi bakımından kendini marijinalleştiriyor. 
     AB'ye referandumdan sonra 1995'de katılan İsveç, euronun kabulü kararını daha sonraya bıraktı. 
     
     İSVEÇ EKONOMİSİNDEN GÖSTERGELER 

     Ericsson'ın anavatanı olan İsveç, telekomünikasyon ekipmanları, otomobil özellikle de Volvo ve Saab markalılar , ormancılık ürünleri ve ölçüm makine ve cihazları ihraç ediyor. 
     Emlak, menkul kıymetler ve döviz piyasalarındaki aşırı dalgalanmaları müteakiben sosyal refah devletinin maliyetindeki artışlardan ötürü 1990'ların başlarında durgunlaşan İsveç ekonomisi, daha sonra toparlandı. 
     İşsizlik oranı iki haneli rakamlardan yüzde 5'in altına çekildi. Yıllık enflasyon oranı yüzde 2.2 ve bu yıl yüzde 1.8'lik bütçe fazlası öngörülüyor. Gayri safi yurtiçi hasıladaki payı 1997 yılı itibariyle yüzde 51 olan vergileriyle, İsveç dünyanın en yüksek vergili ülkesi. 
     İsveç, ekonomi politikalarını 15 üyeli AB'ninkilerle uyumlaştırdı. 
     
</TEXT>
</DOC>
