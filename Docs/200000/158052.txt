<DOC>
<DOCNO> 158052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sonspo09.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Perugia'dan Kaddafi'nin oğluna transfer teklifi... 
</HEADLINE>
<TEXT>

     İtalya 1. Futbol Ligi takımlarından Perugia'nın başkanı Luciano Gaucci, Libya lideri Muammer Kaddafi'nin oğlu El Saadi Kaddafi'ye transfer teklifi götüreceğini açıkladı. 
     FC Juventus Kulübü'nün yüzde 7.5 hissedarı ve yönetim kurulu üyesi, Libya Futbol Federasyonu Başkan Yardımcısı, Libya'daki El İttihad takımının başkanı ve oyuncusu olan El Saadi Kaddafi'ye Perugia Başkanı Gaucci'nin merakının, Alman Der Spiegel dergisinde 5 Mayıs'ta çıkan El Saadi Kaddafi'yle ilgili bir haber sonrasında oluştuğu belirtildi. 
     Der Spiegel'in yazısında, 28 yaşındaki El Saadi, gerek sahibi olduğu Lafico Libya Arap Dış Yatırım Şirketi adlı finans şirketinin yönetiminden, gerekse futbol dünyasına girmek için yaptıklarından dolayı sert bir dille eleştirilirken Perugia'nın Başkanı Gaucci de 5 yıl önce takımı 2. ligdeyken söylediği ''Kaddafi'yi bedava verseler almam'' sözüyle habere konu olmuştu. 
     Alman dergisinde çıkan yazıya sinirlenen Perugia Başkanı, basına yaptığı açıklamada, El Saadi'ye transfer teklifi götüreceğini, gelecek sezon Perugia formasını giyebileceğini söyledi. 
     Gaucci, ''Önümüzdeki pazartesi gününden itibaren gelecek sezon için Perugia'yı oluşturmaya başlayacağız. Teknik Direktör Cosmi'ye El Saadi'nin adını vereceğim. Transfer kararını da Cosmi verecek. Her şeyden önce Kaddafi'yi Perugia'ya bekliyoruz. Bir dostluk maçı için değil, eğer isterse gelecek sezon oynayabilir'' dedi. 
     Öte yandan Juventus Kulübü'nün yönetim kuruluna yeni giren El Saadi Kaddafi'nin 28 Mayıs Çarşamba günü Manchester Old Trafford Stadı'nda Juventus-Milan takımları arasında oynanacak Şampiyonlar Ligi finalini şeref tribününden izleyeceği bildirildi. 
     
</TEXT>
</DOC>
