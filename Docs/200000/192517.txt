<DOC>
<DOCNO> 192517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sonspo21.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Yakın PSG'yi mahkemeye veriyor 
</HEADLINE>
<TEXT>

     Türk asıllı İsviçreli milli futbolcu Hakan Yakın, sezon başında imzaladığı sözleşmeyi tek taraflı iptal eden Fransa'nın Paris Saint German PSG takımını mahkemeye veriyor. 
     Le Parisien Gazetesi, Hakan Yakın'ın Fransız avukatının 1 milyon Euro maddi tazminat talebiyle Paris İş Mahkemesi'ne başvurmak için hazırlandığını yazdı. 
     Yakın'ın, sezon öncesi PSG'nin doktorlarının karşı çıkmalarına karşın İsviçre'de ameliyat olduğunu belirten Le Parisien Gazetesi, Fransız ve İsviçreli doktorlar arasındaki tıbbi teşhis konusundaki görüş ayrılığıyla başlayan polemiğe geniş yer verdi. 
     Fransız doktorların ameliyatsız tedavi önermeleri ve ameliyat durumunda Yakın'ın en az 2 ay sahalardan uzak kalacağı uyarısında bulunduklarını yazan Le Parisien, Türk asıllı futbolcunun ameliyat sonrası 3 hafta sonra forma giydiğini ve bu ayın başında milli maçta attığı golle İsviçre'nin Avrupa Şampiyonası finallerine katılmasını sağladığına dikkati çekti. 
     PSG, teknik direktör Halilhodziç'in ısrarlı talebi üzerine Yakın'ı 1.6 milyon Euro karşılığı FC Basel'den transfer etmiş, ancak futbolcunun ameliyat olmakta ısrar etmesi üzerine sözleşmesi tek taraflı olarak iptal edilmişti. 
     
</TEXT>
</DOC>
