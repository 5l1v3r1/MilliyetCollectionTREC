<DOC>
<DOCNO> 160637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/dunya/dun01.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Demokrasi rafa kalktı 
</HEADLINE>
<TEXT>

     SEMA EMİROĞLU New York 

     ABD, Iraklıları hayal kırıklığına uğratan bir U dönüşü daha yaparak, Irak'taki Amerikan yetkililerine danışmanlık yapacak geçici siyasi konseyde görev alacak Iraklıların gelecek ay kendi aralarında yapacağı seçimle değil, Washington tarafından belirlenmesini kararlaştırdı. 
     Los Angeles Times ve Washington Post gazetelerinin haberine göre, Irak'taki ABD işgal otoritesi, bu konseyi oluşturacak 25 ya da 30 Iraklıyı kendisi atayacak. Oysa temmuz ayında Bağdat'ta düzenlenecek bir ulusal meclis toplantısında Iraklı delegelerin geçiş yönetimi liderlerini seçmeleri vaat edilmişti. 
     
     Bölünmüşlük artar endişesi 
     Ülkenin din, etnik ve aşiret gruplarından yüzlerce temsilcinin katılması beklenen toplantı, ABD tarafından "iktidarı Iraklılarla paylaşmak" yönündeki en önemli adım olarak tanımlanmıştı. Washington Post, Bush yönetiminin, daha birkaç hafta öncesine kadar destek verdiği böyle açık bir seçim sürecinden geri adım atmasını, "politika değişikliği dizisindeki en son halka" olarak nitelendirdi. 
     Gazete, "Seçilmiş bir geçiş konseyi fikrinin rafa kaldırılması, ABD'nin, Iraklıların kendi liderlerini seçmesine izin vermesi halinde, bunun Sünniler ve Şiiler, Araplar ve Kürtler ve sürgünden dönen Iraklı liderlerle, ülkede kalanlar arasındaki bölünmeyi derinleştireceği endişesinden kaynaklanıyor" dedi. 
     

</TEXT>
</DOC>
