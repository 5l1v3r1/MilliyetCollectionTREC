<DOC>
<DOCNO> 177665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sonspo05.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Açık'ta Williams kardeşler yok.. 
</HEADLINE>
<TEXT>

     Serena Williams'dan sonra ablası Venus Williams da sakatlığı nedeniyle ABD Açık Tenis Turnuvası'ndan çekildi. 
     Mayıs ayından bu yana midesindeki rahatsızlık tam olarak geçmeyen 23 yaşındaki Venus Willams, sezonun son ''Grand Slam'' mücadelesinin başlamasına 2 gün kala turnuvaya katılamayacağını bildirdi. 
     Tenisseverlerin son birkaç yıldır ''Grand Slam'' turnuvalarının final maçlarında görmeye alıştıkları Williams kardeşlerin ABD Açık'ta yer alamayacak olması, büyük şanssızlık olarak yorumlanıyor. 
     Kardeş Serena Williams da Wimbledon Turnuvası'nda ablası Venus Williams'ı yenerek şampiyon olduktan sonra sakatlığı nedeniyle 3 turnuvaya katılamadı ve 1 Ağustos'ta sol dizinden ameliyat olunca ABD Açık'ta da yer alamayacağını bildirdi. 21 yaşındaki Serena Williams, bu turnuvalara katılamayınca dünya klasmanında ilk sıradaki yerini Belçikalı Kim Clijsters'e bırakarak 2. sıraya inmişti. Venus Williams ise klasmanda 5. sırada yer alıyor. 
     Williams kardeşler, son 6 ''Grand Slam'' turnuvasının 5'inde final oynamışlardı. Bunların hepsini Serena Williams kazanmıştı. 
     Williams kardeşlerin olmaması nedeniyle Belçikalı tenisçiler Kim Clijsters ile 2 numaralı seribaşı olan Justine Henin Hardenne, tek bayanlarda şampiyonluğun en büyük favorisi konumuna geldi. 
     
</TEXT>
</DOC>
