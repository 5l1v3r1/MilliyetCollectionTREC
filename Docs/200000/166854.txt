<DOC>
<DOCNO> 166854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/soneko19.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan pizzasına Urfa peyniri... 
</HEADLINE>
<TEXT>

     Harran Üniversitesi HRÜ Ziraat Fakültesi Öğretim üyesi Doç. Dr. Barbaros Özer, ''Urfa Peyniri'' üzerinde yaptıkları çalışmalarda tescil aşamasına gelindiğini belirterek, peynire dünyanın çeşitli ülkelerinden talep geldiğini özellikle İtalyanların Pizza üretiminde kullanmak istediklerini söyledi. 
     Doç. Dr. Özer, beyaz renkteki Urfa Peyniri'nin, koyundan yapıldığını ve sütteki mikroorganizmaların peynire inanılmaz güzellikte tat verdiğini ifade ederek, koyunların bölgedeki otlarla beslenmesi ile ortaya çıkan tadın, başka hiçbir yerde üretilen peynirlerde rastlanılmadığını tespit ettiklerini kaydetti. Özer, şöyle dedi 
     ''5 yıl süren çalışmalarımın bir kısmını İngiltere'de sürdürdüm. Türkiye'de ki araştırmalarımız ise ABD ve İngiltere'deki üniversitelerle birlikte gerçekleşti. Çalışmalarımızı tamamladık, dosya halinde tescil için Türk Standardları Enstitüsü'ne müracaat edeceğiz. Tamamıyla süt profili ile ön plana çıkan peynir, özellikle İtalyanlar tarafından beğeniliyor. İtalyan kuruluşlarla yaptığımız araştırmalarda, çiğ sütten yapılması, sert yapılı, tuzumsu tadı bulunması, eriyebilme, rendelenebilme ve aroması özelliği ile pizza yapımı için ideal olduğu sonucuna ulaştık. Belge alınması sonrasında, İtalya, İngiltere, Fransa, Almanya, ABD ve birçok ülkeye Urfa Peyniri üretir konuma geleceğiz. Endüstri olarak, bazı şirketlerle görüşmelerimiz sürüyor. Ocak'ta, Urfa peynirini dünya sofralarında göreceğiz.'' Doç. Dr. Özer, talebin fazla arzın yetersiz olduğunu belirterek, ''Ziraat Fakültesi bünyesinde süt mamülleri üretimi projesi geliştiriyoruz. Proje tamamlanmasıyla, Harran Üniversitesi armasıyla, urfa peynirini bizlerde piyasaya sunacağız'' dedi. 
     
</TEXT>
</DOC>
