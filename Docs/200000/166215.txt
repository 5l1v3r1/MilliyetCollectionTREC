<DOC>
<DOCNO> 166215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sonspo09.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Süleyman'lar"ın kale rekabeti... 
</HEADLINE>
<TEXT>

     Denizlispor'un yeni transferi Kamerunlu Soleymanou ve 6 sezondur yeşil-siyahlı ekipte yer alan Süleyman, bu yıl kalenin değişmez ismi olmak için mücadele verirken, genç Soner de ''deneyimli adaşlar'' ile rekabet edecek. 
     Yeni sezon öncesi yeşil-siyahlı takımda en çok rekabetin yaşanacağı yerlerden biri de kale olacak. Geçen sezon sonunda VFB Stuttgart'a transfer olan Alman kaleci Heinen'in yedeği olarak kalan Süleyman, kalenin değişmez ismi olmak için şimdiden işi sıkı tutuyor. Süleyman, ''Aramızdaki tatlı rekabet başarıyı getirecek'' dedi. 
     Denizlispor'a transferi 3 yıl önce de gündeme gelen, ancak son anda Çaykur Rizespor'a giden Kamerunlu kaleci Soleymanou da oldukça iddialı. Çaykur Rizespor'da oynadığı dönemden Türk futbolunu iyi tanıdığını belirten Soleymanou, ''Hepimizin ortak amacı Denizlispor'un başarısıdır. Bunun için ter dökeceğiz'' dedi. 
     Geleceğe umutla bakan Soner ise mütevazılığı elden bırakmayarak, büyüklerinden öğreneceği çok şey olduğunu söyledi. 
     Yaşanan rekabet ortamından duyduğu memnuniyeti dile getiren yeşil-siyahlı takımın kaleci antrenörü Mustafa Kocakaya da kaleyi kapma yarışının başarıya giden kapıyı açacağını, bunun da Denizlispor'a ve kalecilere yarayacağını bildirdi. 
     
</TEXT>
</DOC>
