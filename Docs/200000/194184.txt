<DOC>
<DOCNO> 194184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/yazar/pulur.html </URL>
<DATE> 2003/11/08/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Buyurun Avrupa'ya 
</HEADLINE>
<TEXT>

   
   BU iş tamam 
   Artık hiçbir şüphemiz kalmadı, Avrupalı olacağız. 
   Eğer, Avrupalı olmak için önümüzdeki tek engel Kıbrıs ise, ondan yana kimsenin bir endişesi olmasın, hallederiz. 
   
   ZATEN son günlerde, Kıbrıs'ı yönetecek yeni devlet adamları "malum ve mahut" adamlar tarafından televizyonlara çıkarılıyor, istenilen şeyler konuşturuluyor. 
   Önümüzdeki günlerde Kıbrıs'ta seçim var ola ki, bu seçimi Denktaş'a yakın görüşleri paylaşan partiler kazandı "Eeee ne yapalım " deyip katlanacaklar mı 
   Hiç katlanırlar mı 
   Kaybettiklerini anladıkları an, "Bu seçim adil değildi"den başlayıp "gayri meşrudur" diyene kadar uzanan bir dönem başlayacaktır. 
   Eğer Avrupalı Kıbrıs için "engel" diyorsa, bu engeli bir an önce kaldırmalı ve Denktaş'ı devre dışı bırakmalıyız. 
   Madem Avrupa öyle istiyor... 
   
   ŞİMDİ diyeceksiniz ki, Avrupa'nın, Kıbrıs'tan başka da istekleri var, onlar da raporda belirtiliyor. 
   Neymiş onlar, ıvır zıvır şeyler. 
   Onları bir çırpıda hallederiz, işte kamu yönetimi reformu hazır... 
   Biz değil miyiz, yıllarca "Bu devlet hantallaştı, işler yürümüyor" diyen... 
   Biz değil miyiz, "Yozgat'ın, Çorum'un, Edirne'nin, Kars'ın sorunları Ankara'dan çözülmez" diyen. 
   Biz değil miyiz, "Bu devlet israfına son verilsin " diyen. 
   Reform, reform, reform, diye yeri göğü inleten, bürokrasi, memur laflarını ağzımıza sakız eden. 
   İşte buyurun, geldi, yine beğenmediler. 
   
   YOK bu reform, ulus devleti hedefliyormuş, belediye meclisleri ileride eyalet meclisine döner, federasyon yolu açılırmış. Yok, öğrenimi yerel yönetimlerin eline verirsek, herkes, her cemaat, her topluluk kendi meşrebine göre çocukları okuturmuş... Aşırı merkeziyetçiliği kaldıralım, derken bölgecilik başlar, memleket karışırmış... 
   Hele hele devletin "teftiş, denetim kurumlarını buharlaştırmak... Ne oluyormuş " 
   Yani şimdi var da, ne oluyor, sanki adamların ne dediğine bakılıyor, önlem alınıyor da... 
   Öyle olsaydı, bu kadar soygun olur muydu 
   Hem bütün bunları yaparsak, Avrupalı karşımıza mı çıkacak 
   Ne münasebet 
   
   ONUN için bu iş oldu, bitti, Avrupa çantada keklik... 
   Ah bir de, şu Denktaş'ı bir halledebilsek... 
   Şu Kıbrıs engelini de, atlayabilsek. 
   10 milyon işsizimizle ne güzel Avrupalı oluruz 
   
   HAAA bir de W , Q , X gibi harflerle başımız dertte, alfabemizde bu harfler olmadığı için, Kürt asıllı vatandaşların adı doğru yazılamıyormuş. 
   Herhalde Avrupalı olmak gibi bir şansı, üç harfe feda edecek değiliz, bu kadar da lüks olmaz. 
   Madem Avrupalı istiyor, koyarsın üç harfi alfabene... 
   Şunun şurası üç harf, Melih Cevdet'in dediği gibi "Ne top, ne tank, ne tayyare " 
   Öyle değil mi 
   Sıra daha Ege'ye, federasyona, Ermenilere gelmedi 
   Bugün "Avrupalı, bizim alfabemize ne karışıyor " diye sinirlenmeyin kendinizi yarınlara hazırlayın... 
   
      
   
</TEXT>
</DOC>
