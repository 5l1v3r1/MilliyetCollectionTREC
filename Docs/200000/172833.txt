<DOC>
<DOCNO> 172833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sonspo24.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Bundesliga yarın başlıyor... 
</HEADLINE>
<TEXT>

     Almanya Birinci Futbol Ligi'nde, 2003-2004 sezonu yarın start alıyor. 
     Ligde yer alan 6 takımın kadrosunda 7 Türk futbolcu forma giyecek. 
     Ümit Davala, bu sezonu ligin güçlü takımlarından Werder Bremen'de kiralık olarak geçirecek. 
     Bayer 04 Lerverkusen takımında ise Türkiye'de üç büyük kulübün transfer listesinde yer alan Yıldıray Baştürk bulunuyor. Baştürk, 1.68 cm'lik boyuyla takımın en kısa oyuncusu olarak orta sahada görev yapacak. 
     Fenerbahçe'den, FC Köln'e transfer olan Mustafa Doğan da ligde bu sezon yer alacak Türk oyuncular arasında. 
     FC Schalke 04 takımı ise kadrosunda iki Türk futbolcuya yer verdi. Schalke 04, bu sezon SG Wattenscheid Kulübü'nden 1 milyon 800 bin Euro'ya orta saha oyuncusu 20 yaşındaki Hamit Altıntop'u kadrosuna dahil etti. Kaleci Volkan Ünlü de 1998 yılından bu yana takımda yer alan oyunculardan. 
     Hamit Altıntop'un ikiz kardeşi Halil Altıntop ise FC Kaiserslautern takımına 500 bin Euro'ya transfer oldu. Halil Altıntop, geçen sezon 15 kez Kaiserslautern formasını giyen Selim Teber ile birlikte takımın gol ümidi olarak görünüyor. 
     Hamburger SV takımı da kaleci Deniz Doğan ve forvette de Eren Şen'i kadrosunda bulunduran diğer bir ekip. 
     Almanya İkinci Futbol Ligi'nde de Eintracht Trier'de Hasan Vural, VFB Lübeck'te Ibrahim Türkmen, LR Ahlen'de Mahir Sağlık, Karlsruhe SC'de Aydın Çetin, VFL Osnabrück'te İsmail Altunsaban ve SpVgg Unterhaching takımında Necat Aygün mücadele edecek. 
     
</TEXT>
</DOC>
