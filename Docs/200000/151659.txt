<DOC>
<DOCNO> 151659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sonspo20.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de bol gollü antrenman... 
</HEADLINE>
<TEXT>

     Fenerbahçe, Samsunspor ile hafta sonunda yapacağı lig maçının hazırlıklarını tek antrenmanla sürdürdü. 
     Teknik koordinatör Tamer Güney yönetiminde Samandıra Tesisleri'nde gerçekleştirilen ve yaklaşık 1.5 saat süren idmanda, futbolcular kondisyon çalışmasının ardından yarı sahada çift kale maç oynadı. 
     Bol gollü geçen karşılaşmada evli futbolcuların çoğunlukta olduğu mavi takım, bekarların ağırlıkta olduğu kırmızı takımı 10-4 yendi. Recep, Mustafa, Fatih, Ümit, Cem, Hakan, Steviç, Ceyhun ve Vladimir'den olaşun mavi takımın golleri Steviç 3 , Mustafa 3 , Vladimir 2 ve Hakan'dan 2 gelirken, Volkan, Johnson, Erman, Erhan, Bilal, İsmail, Fahri, Tuncay ve Semih'ten oluşan kırmızı takımın golleri de Erhan 3 ve Johnson'dan geldi. 
     Maçta zaman zaman sertlikler olurken, Ceyhun ve Fahri kısa süreli sakatlıklar geçirdi. 
     Boynunda ağrı olan Rüştü, sağ uyluğunda zorlanma olan Mirkoviç ve Beşiktaş maçında ayağına darbe alan Kemal antrenmana katılmayarak, tedavi oldular. sakatlığı süren Rebrov ise takımdan ayrı özel bir çalışmaya tabi tutuldu. 
     Sarı-lacivertliler yarın yapacakları tek antrenmanla Samsunspor maçının hazırlıklarını sürdürecek. 
     Bu arada Fenerbahçeli futbolculardan Tuncay ve Semih'in yarın Fenerbahçe Koleji'nde düzenlenecek 23 Nisan şenliklerine katılacakları bildirildi. 
     Öte yandan Kulüp Başkanı Aziz Yıldırım ve yöneticiler yarın saat 14.00'de Zeytinburnu Olivium Center'daki Fenerium Mağazası'nın açılışını yapacak. 
     





</TEXT>
</DOC>
