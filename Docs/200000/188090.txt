<DOC>
<DOCNO> 188090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/spor/spo07.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Zor olmadı 
</HEADLINE>
<TEXT>

   İngiltere'nin hocası Eriksson, oyuncularıyla gurur duyduğunu söyledi, "Çok zor geçeceğini düşündüğümüz bir maçta hedefe kolay ulaştık" dedi 
      
   'İstediğimiz oldu' 
   İNGİLTERE Milli Takım Teknik Direktörü Eriksson, maçtan sonra düzenlediği basın toplantısında oyuncularına övgüler yağdırdı. Tecrübeli teknik adam, "Onlarla gurur duyuyorum. Çok zor geçeceğini düşündüğümüz bir maçta hedefe kolay ulaştık. Türkiye'de böyle bir sonuç elde etmek gerçekten önemli bir başarı. Bizim için güzel bir geceydi" diye konuştu. 
   
   'Sonuç iyi' 
   ERİKSSON, 0 - 0'ın fevkalade iyi bir netice olduğunu da vurguladı. İngilizler'in hocası, "Dünya ve Avrupa şampiyonalarında iyi sonuçlar alamadığımızı biliyorum. Yine de takımım yaşanan zorluklara karşın ayakta durmayı iyi bildiğini gösterdi. Portekiz'e direkt katılacak olmamız bizim için önemli bir adım. Her şey istediğimiz gibi başladı ve bitti" dedi. 
   
   Beraberlik sevinci 
   İngilizler'den övgü 
   İNGİLTERE'DE yayın yapan SKY Sport televizyonu, 0 - 0'lık beraberliği "başarı" olarak nitelendirirken, BBC radyo 5 kanalı, "Beraberlik yetmese, İngiltere Portekiz'i göremeyecekti" yorumunu yaptı. SKY Sport yorumcuları, Sol Campbell'a övgüler yağdırırken, Hakan Şükür'ün ceza alanı içinde düştüğü pozisyonda, "Böyle bir girişim Hakan'a yakışmadı" ifadelerini kullandı. 
   
   'Türkler acımasız' 
   BBC'NİN radyo 5 kanalında ise İngiltere'nin savunmaya çekilmesi eleştirildi. İngiltere'nin 2. yarıda daha dengeli oynadığını ve daha düzgün bir görüntü çizdiğini savunan BBC yorumcusu, "Türk taraftar, kendi futbolcusuna karşı acımasız. Hata yaptıklarında onları çok yalnız bırakıyorlar. Genel olarak bu oyun yetersizdi" görüşünü savundu. 
   
   Bahis çılgınlığı    NEVSAL ELEVLİ - LONDRA 

   İNGİLTERE'DE maç öncesinde bahis şirketleri büyük gazete ilanlarıyla müşteri çekmeye çalıştı. Favori gösterilen Türkiye'den Nihat, İlhan ve Hakan Şükür'ün gol atması halinde kazandıracağı para, Beckham ve Scholes gibi yıldızlardan düşük kaldı. İrlanda'da Beckham'ın kafasına cep telefonu atılması, sahaya para atılması gibi bahisler açan bir şirket, özellikle Türkler'den gelen tepkiler üzerine bu uygulamasını iptal etti. 
   
   Kızdıran liste Şişe 1'e 5 Kalemtraş 1'e 16 Para 4'e 5 Taş 1'e 7 Çakmak 1'e 6 Cep telefonu 1'e 22 Kebap 1'e 50 
   
   Hasılat rekoru    ŞÜKRÜ Saracoğlu Stadı'nın tribünlerini maçtan saatler önce tamamen dolduran Türk taraftarlar gişelere 2.5 trilyon lira hasılat bıraktı. Yüksek fiyatlara rağmen günler öncesinde biletleri tamamen tükenen dev karşılaşma karaborsacılara da yaradı. Bileti bulunmayan seyirciler yüksek rakamlar ödeyerek stada girdiler. 
   
   
</TEXT>
</DOC>
