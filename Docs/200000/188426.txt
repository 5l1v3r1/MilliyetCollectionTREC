<DOC>
<DOCNO> 188426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/ekonomi/eko07.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
POAŞ'la ilgili haberler cehalet göstergesi 
</HEADLINE>
<TEXT>

   Doğan Holding CEO'su Tufan Darbaz, "POAŞ'ın borçlarını sadece Doğan Holding'in borçlarıymış gibi göstermek cehaletin bir göstergesi" dedi 
      EKONOMİ SERVİSİ 
   
   Doğan Şirketler Grubu Holding Genel Koordinatörü CEO Tufan Darbaz, Petrol Ofisi'nin POAŞ , İş Bankası ve Doğan Holding'in yarı yarıya ortak oldukları halka açık, ayrı bir hükmi şahsiyet olduğunu söyledi. Darbaz, "Hal böyleyken bir İş Bankası ve Doğan Holding ortaklığı olan POAŞ'ın borçlarını Doğan Holding'in borçları gibi göstermek veya böyle imiş gibi göstermeye kalkışmak, eğer bir cehalet göstergesi değilse en hafif deyişiyle kamuoyunu ve hisse senedi yatırımcılarını kasten yanıltmaya çalışmaktır" dedi. Darbaz yaptığı açıklamada şunları söyledi 
   
   'Kamuya bir yük binmedi' 
   "Bugün itibariyle Doğan Holding'in ağırlığı iki ile beş yıla yayılmış bulunan finansal borcunun toplamı 234 milyon dolar. Buna karşılık kasasında 100 milyon dolar nakdi ve her an nakde çevirebileceği yaklaşık 70 milyon dolarlık menkul kıymeti bulunmaktadır. POAŞ'a gelince, bu kurumun Özelleştirme İdaresi Başkanlığı'na ÖİB vadesi Ağustos 2005'te sona erecek olan 271.2 trilyon lira borcu, ÖİB ile genel bir uygulama çerçevesinde mutabık kalınarak, bir önceki anlaşmadaki faiz oranı aynen korunarak ve de mevcut hisse senedi teminatlarına ilaveten 90 trilyon lira değerinde banka teminat mektubu verilerek, taksitler halinde 2007 yılına kadar ertelenmiştir." 
   Darbaz şöyle devam etti "Bugün pek çok şirketin ve hatta kişilerin bile döviz üzerinden borçlandığı ve Türk Lirası'nın değer kazanmasıyla birlikte önemli avantaj sağlandığı bir ortamda, POAŞ TL üzerinden borçlanmıştır. Bu durum, kamuya herhangi bir yük getirmediği gibi tam tersine önemli bir avantaj sağlamıştır. Her ciddi ve basiretli firmanın yapabileceği borç yapılandırma uygulamasının POAŞ tarafından da yapılmış olmasının Doğan Grubu'nun bir usulsüzlüğü olarak sunulması, gerçekte kendileri bu tür faaliyetler içinde olan medya gruplarının Doğan Grubu'nu ve Aydın Doğan'ı kendileri gibi gösterme çabasından öte bir anlam taşımamaktadır." 
   
   
</TEXT>
</DOC>
