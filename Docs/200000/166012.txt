<DOC>
<DOCNO> 166012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/yazar/civaoglu.html </URL>
<DATE> 2003/06/28/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Bir af daha var... 
</HEADLINE>
<TEXT>

     Kuzey Irak’ta Barzani ve Talabani kuvvetlerinden başka, silahlı güç bırakılmayacak. Bu planı bundan 40 gün önce 17 Mayıs’ta BABA RACON KESİYOR başlığıyla yazmıştım. G. C. 
     Kuzey Irak’ta "no man land" denen yasa ve egemenlik dışı bölgeler olmayacak. 
     Böyle meşru ve örgütlü federe devlet coğrafyaları oluştukça, ABD silahlı güçlerinin aktif görevleri azalacak. 
     Saldırılarda, Amerikan askerlerinin hedef olmak riski geriye çekilecek. 
     
Dağlarda hayalet      Barzani ve Talabani de Kuzey Irak’taki PKK’lıların temizlenmesini istiyorlar. 
     Böylece... 
     Öncelikle, Türk Silahlı Kuvvetleri’nin, PKK’ya sıcak takip gerekçesiyle, Kuzey Irak’a geniş çaplı operasyonlarla girişinin önlenmesi hedefleniyor. 
     Kuzey Irak’ta sürekli görev yapan ve bir kısmı sivil giysili özel birliklerin de Türkiye’ye geri gönderilmesi sağlanmış olacak. "Burada artık PKK yok... Sizin de kalmanız için neden kalmadı" denecek. 
     Ve nihayet, Barzani ve Talabani içlerindeki 5 bin silahlı PKK’lıdan rahatsızlar. Onları tehdit olarak görüyorlar. Kurtulmak istiyorlar. 
     Bugünlere kadar ABD ve yerel Kürt liderler PKK’lılara "gidin" demediler. Türkiye’de yasa değişmesini, bir tür af çıkmasını bekliyorlardı. 
     Yasa taslağı belli oldu. 
     PKK kampına kırmızı kartın ucu gözüktü denebilir. 
     
Örgüt töresi      Bu yasa kapsamının geniş tutulması ve belirli kademelere kadar yöneticilerin de kapsama alınması gerçekçi. 
     Yoksa... Dağlardaki PKK’lı, şefine gidip "Türkiye’de topluma kazanılmak istiyorum. Bu yasadan yararlanacağım. Örgüt hakkında bilgi vereceğim. Hadi bana eyvallah" diyebilir mi 
     Anında infaz edilir. 
     Dağ kanunu, örgüt töresi böyle ayrılışlara geçit vermez. 
     Buna karşılık dağlardaki grupların üçüncü - beşinci derecede şefleri de yeni yasadan yararlanacakları için durum farklı olabilir. Yeni yasanın sonuç alma şansı var. 
     Peki yasanın kapsamı dışında bırakılan büyük kafalar izin verecek mi 
     Onlar zaten dağda değiller. Operasyonel güçleri yok. 
     Karargahçılar... 
     
Fehriye yırtıyor mu      Türkiye bu yasayı PKK’nın omurgasını kırdığı ve başını da ele geçirip hapse attığı bir süreçte yapıyor. 
     Egemen iradesiyle... 
     ABD planı bu psikolojiden yararlanıyor. 
     Ve bazı kaygılar... 
     Sabancı Kulesi’nde cinayetlerin katillerinden Fehriye ne olacak 
     Pişmanım deyip örgütü hakkında tetikçi erketesi düzeyinde sahip olduğu yüzeysel birkaç bilgi verip sıyıracak mı 
     DHKP - C’den diğer katiller de öyle. 
     Polis, subay, çocuk, kadın vuranlar topluma mı kazanılacak 
     Ya domuz bağıyla bağlayıp, kafa kesen, ense kökünden kurşunlayan Hizbullahçılar 
     
Milletvekili koğuşu      Bu bağlamda Ankara Ulucanlar Cezaevi’ndeki 4 milletvekili ne olacak 
     Hatip Dicle, Leyla Zana, Orhan Doğan ve Selim Sadak 9 yıldır yatıyorlar. 
     Avrupa İnsan Hakları Mahkemesi kararı gereği yeniden yargılanıyorlar. 
     Yeni yasadan yararlanmak için, suçlandıkları, ama şimdiye kadar reddettikleri bütün iddiaları kabul mü edecekler Pişmanız mesajını mı verecekler 
     Sanmıyorum. 
     Zaten normal olarak 2005 yılında çıkmaları gerekiyor. 
     Katiller özgürlük kazanacak ama parlamenterler hapiste burakılacaksa, bu çarpıklık, yasa tasarısı genel kurulda görüşülürken düzeltilmeli. 
     ...... 
     Ve bir soru... PKK nedeniyle dağ köylerinden göçe, şimdilerde dönenler de topluma kazanılacak mı Onların yarısının evleri yakılmış, yıkılmıştı. Çadırlarda yaşıyorlar. Halleri ne olacak 
     
     

</TEXT>
</DOC>
