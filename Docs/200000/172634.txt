<DOC>
<DOCNO> 172634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sontur32.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğlu ölen milletvekili "Emniyet kemerini ben çözmedim" 
</HEADLINE>
<TEXT>

     Geçirdiği trafik kazasında oğlunu kaybeden CHP Adana Milletvekili Tacidar Seyhan, ''Bugün birçok gazetede yer alan oğlum Engin Seyhan'ın emniyet kemerini çözdüğüm şeklindeki haberler gerçek dışıdır'' dedi. 
     Tacidar Seyhan, yaptığı yazılı açıklamada, kaza sonrasında bu yönde herhangi bir açıklaması olmadığını belirtti. Bütün televizyon kanallarında da yayımlanan gerçek beyanatının ise şöyle olduğunu ifade etti 
     ''...Annesi ısrarla önde oturmak istedi. Yorgun olabileceğimi, yolda uyarabileceğini... Fakat sonra oğlum öne geçti ve emniyet kemerini bağladı. Şoförler Cemiyeti yokuşuna, rampasına kadar herhangi bir sıkıntı olmadan geldik. Rampaya çıkmadan oğlum uyuyordu. Uyurken dönemediği için emniyet kemerini çözdü ve soldan sağa döndü...'' Kamuoyunun doğru bilgilendirilmesi ve ayrıca böylesine hassas bir konuda ailesinin rencide edilmemesini isteyen Seyhan, talep eden herkese yaptığı basın açıklamasının tamamının kasetini de iletebileceğini bildirdi. 
     
</TEXT>
</DOC>
