<DOC>
<DOCNO> 199311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sonspo26.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da Adana mesaisi İlhan'sız başladı 
</HEADLINE>
<TEXT>

     Fenerbahçe derbisinin ardından 1 günlük izin yapan Beşiktaş'ta, Adanaspor ile 5 Aralık Cuma günü yapacağı lig maçının hazırlıklarına başlandı. 
     Teknik direktör Mircea Lucescu yönetiminde BJK Nevzat Demir Tesisleri'nde gerçekleştirilen idmanda, siyah-beyazlılar kondisyon ve pas çalışmasının ardından, 3 gruba ayrılarak çift kale maç yaptı. 
     Antrenman maçlarında futbolcuların son derece hırslı ve istekli oldukları gözlenirken, rakiplerini yenen turuncu takım oyuncuları, maçların ardından sahada sevinç gösterilerinde bulundu. 
     Turuncu takım oyuncuları, maç sonrası yenilen takımda oynayan Kaptan Tayfur'u yere yatırarak üzerine çıkıp, galibiyetlerini kutladı. 
     
     İLHAN MANSIZ KATILMADI 
     Üst solunum yolu enfeksiyonuna yakalanan İlhan Mansız antrenmana katılmadı. 
     İlhan'ı bu sabah evinde kontrol eden kulüp doktoru Ayhan Optur, İlhan'ın bademciklerinin şiştiğini belirterek, ''Ancak korkulacak bir durum yok. Adanaspor maçında oynayabilir'' dedi. 
     Bu arada sakatlıkları süren Cordoba, Kaan Dobra ve Giunti ise takımdan ayrı fizyoterapistler eşliğinde çalıştı. 
     Ayhan Optur, Fenerbahçe maçında ayağına darbe alan Cordoba ile Kaan Dobra'nın Adanaspor maçında forma giyemeyeceklerini, ancak Chelsea ile yapılacak Avrupa Şampiyonlar Ligi G Grubu son maçında görev alacaklarını söyledi. 
     Optur, İtalyan futbolcu Giunti'nin ise önemli bir sakatlığının bulunmadığını sözlerine ekledi. 
     Siyah-beyazlılar, yarından itibaren basına kapalı yapacakları antrenmanlarla Adanaspor maçı hazırlıklarını sürdürecek. 
     
     LECUSCU'YA ARAZİ ARACI 
     Beşiktaş Teknik Direktörü Mircea Lucescu'nun kullanımına arazi aracı olan Toyata Land Crusier 100 model araç verilecek. 
     Beşiktaş Kulübü'nden yapılan açıklamada, siyah-beyazlıların sponsoru İntercity'nin aracılığıyla Toyotasa tarafından verilecek aracın yarın saat 14.30'da BJK Nevzat Demir Tesisleri'nde düzenlenecek törenle Lucescu'ya teslim edileceği bildirildi. 
     
</TEXT>
</DOC>
