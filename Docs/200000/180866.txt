<DOC>
<DOCNO> 180866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sondun16.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın devrilmesi medyaya yaradı... 
</HEADLINE>
<TEXT>

     Irak'ta Saddam Hüseyin rejiminin devrilmesinden sonra en çok özgürleşen alanlardan biri medya oldu. 
     Saddam döneminde baskılardan nasibini alan gazeteciler, şimdi mesleklerini çok daha özgür ve baskıdan uzak bir ortamda sürdürmenin keyfini yaşıyor. 
     Rejimin devrilmesinin ardından yayınlanan gazete sayısında patlama görüldü. Saddam döneminde tümü devlete bağlı 23 gazete ve dergi yayınlanırken, bugün gazete sayısı 110'a ulaşmış bulunuyor. 
     Irak'ın ulusal çaptaki tek televizyon ve radyo kanalını içinde barındıran Irak Medya Ağı'nın IMD televizyon müdürü George Mansur, eski rejimde yayınlanan her programda Saddam'a övgülerin yer almasının şart olduğunu, aksi halde programın yayınlanmadığını anlattı. 
     O dönemde programların çok sıkı denetimden geçtiğini ve tüm personelin Baas Partisi üyesi olmak zorunda olduğunu belirten Mansur, bu nedenle birçok medya çalışanının Irak'tan kaçarak yabancı televizyon kanallarında çalıştığını belirtti. 
     Mevcut özgürlük ortamında çalışmak isteyen tüm Iraklılara kucak açtıklarını kaydeden Mansur, siyasi, ekonomik ve spor yayınları yaptıklarını, özellikle de tartışma programlarına ağırlık verdiklerini söyledi. Mansur, içinde bulundukları zorlukları, ''0'dan değil, 0'ın altından başladık, herkesin yardımına ihtiyacımız var'' diye ifade etti. 
     Türk medyasına da çağrıda bulunan Mansur, Türkiye'deki medya yetkilileriyle anlaşmalar yaparak, kendilerine destek verilmesine ve Türk halkını tanıtan, Türk filmleri ve müziğine yer veren programlar yapılmasına yönelik arzusunu dile getirdi. 
     IMD'nin radyo müdürü Samen Rassam da, Saddam dönemi ile Saddam sonrası dönem arasındaki en önemli farkın, medyada temsil edilen kişiler olduğunu belirtti. 
     Medyanın artık tek bir kişinin ve onun bakış açılarının üzerine değil, ''sokaktaki insana'' da eğilebildiğini ifade eden Rassam, insanların artık her tür şikayetlerini serbestçe dile getirebildiklerini ve ''en önemlisi de serbestçe düşünebildiklerini'' söyledi. Rassam, artık her çeşit habere yer verebildiklerini, Iraklıların en çok, şikayetlerini dile getirebildikleri programlara ilgi gösterdiklerini kaydetti. 
     Çoğu Saddam döneminin devlet televizyonunda görev yapan IMD'nin çalışanları da, eskiye oranla çok daha rahat ve istekli çalıştıklarını söylediler. IMD'nin televizyon bölümünde 18, radyo bölümünde de 24 saat yayın yapılıyor. Televizyonda canlı yayınlar henüz verilmiyor, günde 3 haber bülteni, önceden çekim yapıldıktan sonra montajlanarak yayına giriyor. 
     Saddam rejiminin devrilmesinin ardından açılan ilk gazete olan Yeni Irak'ın baş editörü Hamdi Hasan El Emari de, eskiden basın özgürlüğü diye bir şeyin olmadığını, bu nedenle iktidarın siyasi görüşüne aykırı yazılar yazanların derhal hapse atıldığını anlattı. 
     El Emari, basının üzerindeki baskıların kalkması, insanların serbestçe düşüncelerini dile getirebilmeleri ve gazete açmak için izin alma zorunluluğunun olmaması sayesinde, gazete sayısında patlama yaşandığını ifade etti. 
     Sohbet sırasında, Anadolu Ajansı'ndan övgüyle söz eden, A.A'nin dünya çapında bilinen bir ajans olduğuna vurgu yapan El Emari, Türk basınıyla ilişki kurmayı çok istediklerini belirtti. Bu noktada bir şikayetini de dile getiren El Emari, Türkiye'deki gelişmelerin, Türkiye'nin Irak'taki faaliyetlerinin Irak basınında fazla yer almadığından yakınarak, Türk yetkililerin Arap gazetecileri ülkelerinde olup bitenlerle ilgili bilgilendirmesinin önem taşıdığını söyledi. El Emari, Türkiye'nin, Arap ülkelerine yönelik olarak, bilgilendirici mahiyette Arapça yayın yapmasının da faydalı olacağına dikkat çekti. 
     
</TEXT>
</DOC>
