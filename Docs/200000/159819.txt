<DOC>
<DOCNO> 159819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/ekonomi/eko01.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hazine borç aldı diye şıkır şıkır oynayacaklar' 
</HEADLINE>
<TEXT>

Türkiye'nin hesapsız borçlanmanın faturasını ödediğini belirten Bakan Unakıtan, "Bu kadar reel faiz Afrika'nın neresinde var " dedi 
     ANKARA Milliyet 

     Borç stoku ve yüksek reel faizlerden şikayet eden Maliye Bakanı Kemal Unakıtan, "Hazine istediği zaman borç aldı diye şıkır şıkır oynayacak neredeyse adamlar, böyle şey olur mu Borcumuz arttı diye üzülmemiz lazım" dedi. 
     Hesap Uzmanları Kurulu'nun düzenlediği Kamu Borç Yönetimi panelinin açılışında konuşan Unakıtan, "Hesapsız kitapsız borç al. Al, al, al, sonuç bu. Bu borç böyle olursa faiz de böyle oluyor. Bu kadar borç, bu kadar reel faiz olur mu canım. Bu Afrika'nın bile neresinde var " dedi. Türkiye'nin 1980 yılında 21 milyar dolar olan borcunun 2002'de 150 milyar dolara ulaştığını kaydeden Unakıtan, şunları söyledi 
     "Bu kadar borç aldık da ne oldu Milli gelir çok mu arttı Hayır. 35 yaşında adamı emekli yapacaksın, 'Damın üstüne ekseniz bile tütününüzü alarım' diyeceksin. 450 bin ton fazladan alınmış tütün var. Satmak için yapmadığımız kalmadı. Satamazsak yakacağız. Ha o parayı yak, ha tütünü. Hazine istediği zaman borç aldı. Şıkır şıkır oynayacak neredeyse adamlar. Borç alındı diye. Böyle şey olur mu " 
     Reel faizlerin yüksek olduğunu belirten Unakıtan, iç borç vadelerinin çok sıkışık olduğunu, bu nedenle sık sık borcun çevrilip - çevrilemeyeceğinin gündeme geldiğini belirtti. Borç yönetimi ile bütçenin gelir gider yönetiminin birbirleri ile ilişkili olduğunu ifade eden Unakıtan, "Şimdi diyeceksiniz ki borç yönetimini Maliye'ye istiyorlar. Maliye'de de olabilir, Hazine de de. Biz tek parti hükümetiyiz, bunda sorun çıkmaz" dedi. 
     
     'Halı altına süpürmedik' 
     Aynı panelde söz alan Hazine Müsteşar Yardımcısı Ferhat Emil ise kamu borçlarının hiçbir dönem halı altına süpürülmediğini, bütün borçların bütçe kanunlarında bir yasal dayanağı bulunduğunu söyledi. Emil, 1990 sonrası kamu borç stokunda yaşanan artışın da kamu maliyesinin sorunlarından kaynaklandığın vurguladı. 
     
Merkez, döviz alımını artırdı      Merkez Bankası, döviz arz fazlası yaratan sürecin devam edeceği öngörüsünden hareketle döviz alım ihalelerini sürdüreceğini açıkladı. Merkez, günlük döviz alım ihalelerinde 20 milyon olan tutarı 2 Haziran'dan itibaren 30 milyon dolara çıkarttı. Haziranda 21 iş günü döviz ihalesi düzenleneceği ve alınacak toplam tutarın en fazla 630 milyon dolar olacağı belirtildi. Mayısta düzenlenen 16 ihalede toplam 319 milyon dolar alındı. Ayrıca, mayısta döviz kurlarında gözlemlenen aşırı oynaklık üzerine, 12 ve 21 Mayıs tarihlerinde gerçekleştirilen doğrudan alım müdahaleleri ile de toplam 579 milyon dolar alım yapıldı. 
     
Şener'den Merkez'e destek      Başbakan Yardımcısı Abdüllatif Şener, gazetecilerin, Merkez Bankası Başkanı Serdengeçti'nin, "Siyasilerin isteği üzerine faiz indirilmez" sözünü hatırlatması üzerine, "Doğru söylemiş, Çünkü bağımsız bir kuruluştur. Para politikasını kendileri belirler" dedi. Şener, "Merkez Bankası yasası gereği fiyat istikrarından sorumlu. Dönem başında makro ekonomik hedefleri birlikte belirlemekle beraber kullanacağı araçları kendisi seçer. Piyasalardaki gelişmelere göre kararı kendisi verir" dedi. Şener, "BDDK Başkanı'nın değiştirileceği söyleniyor" sorusuna da "Benim bir bilgim yok" yanıtını verdi. 
     

</TEXT>
</DOC>
