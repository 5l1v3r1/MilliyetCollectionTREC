<DOC>
<DOCNO> 161666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sondun21.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya Irak'a asker göndermek için yeni yasa hazırlıyor 
</HEADLINE>
<TEXT>

     Japonya'daki koalisyon hükümeti, Irak'ın yeniden yapılandırılmasına katkıda bulunmak amacıyla asker gönderebilmesine imkan tanıyacak yasa çıkarmaya hazırlanıyor. 
     Japon basınında çıkan haberlere göre, Başbakan Juniçiro Koizumi, koalisyon ortağı 3 partinin üst düzey yetkilileriyle bugün bir araya gelerek, konuya ilişkin bir yasa tasarısı hazırlamalarını istedi. 
     Irak'ın yeniden yapılanması, halkının korunması ve Irak'a insani yardım yapılmasının uluslararası toplumun talebi olduğunu söyleyen Koizumi, ülkesinin koşulları ve gücüyle orantılı olarak Irak'a asker göndermek isteğini söyledi. 
     4 yıl süreyle geçerli olacak yasa, Tokyo yönetiminin Irak'taki muharebe dışı bölgelere asker göndermesine imkan tanıyacak. Japonya'nın pasifist anayasası, anlaşmazlıkların çözümünde güç kullanımını yasaklıyor. 
     
</TEXT>
</DOC>
