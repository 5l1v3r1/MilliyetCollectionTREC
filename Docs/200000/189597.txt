<DOC>
<DOCNO> 189597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/guncel/gun07.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi yalıyı iskele kurtardı 
</HEADLINE>
<TEXT>

   Rus bandıralı gemi, yenileme çalışmalarına 1.7 trilyon harcanan Sait Halim Paşa Yalısı'nın iskelesine çarparak durabildi. Yanda 
      ŞAKİR AYDIN 

   
   Motor arızası nedeniyle kontrolden çıkarak, sürüklenen Rus bandıralı kuru yük gemisi tarihi Sait Halim Paşa Yalısı'nın iskelesine çarparak durabildi. Rusya'nın Rostov Limanı'ndan aldığı 3 bin ton buğdayı İtalya'ya götüren 3 bin grostonluk "Skhazar Star 2" adlı 102.7 metre uzunluğundaki geminin, dün sabah Boğaz'dan geçişi sırasında korkulu anlar yaşandı. Bir motoru Yeniköy açıklarında arızalanınca sürüklenmeye başlayan gemi, Sait Halim Paşa Yalısı'nın iskelesine çarparak hasara neden oldu. Kaptan Yuri Sidmioniov yönetimindeki geminin motoru, yeniden çalıştırıldıktan sonra Ahırkapı açıklarına çektirildi. Kıyı Emniyeti ve Gemi Kurtarma İşletmeleri Genel Müdürlüğü yetkilileri, kaptanın, Yeniköy'deki sığlık şamandırasına çok yakın dönüş yapmak istediğini, akıntının etkisiyle bunda başarılı olamaması sonucu kazanın meydana geldiğini söyledi. 
   
   
   
</TEXT>
</DOC>
