<DOC>
<DOCNO> 195711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sondun14.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen "Türkiye, 21.yüzyılda AB için önemli rol oynayacak" 
</HEADLINE>
<TEXT>

     AB'nin genişlemesinden sorumlu komisyon üyesi Günter Verheugen, Türkiye'nin 21. yüzyılda AB için çok önemli rol oynayacağını söyledi. 
     Verheugen, bugün başkent Berlin'de devam eden 9. Avrupa Forumu'nda yaptığı konuşmada, ''Türkiye 21. yüzyılda AB için çok önemli rol oynayacak. 21. yüzyılın en büyük çatışmasının, Batılı ülkelerle İslam dünyası arasında yaşanabileceğinden endişe ediliyor. Türkiye, demokrasi, hukuk devleti ve insan haklarının İslamiyet ile bağdaştığını gösterebilecek en önemli ülke'' dedi. 
     AB'nin Türkiye'ye karşı başlangıçtaki olumsuz tavrının çok büyük ölçüde değiştiğini belirten Verheugen, ''AB'nin Türkiye'yi almak istediği artık kesin. 11 Eylül sonrasında, AB ülkelerinin hükümet ve devlet başkanları Türkiye'nin Batılı demokrasilere bağlanmasının şart olduğunu anladı'' diye konuştu. 
     Dışişleri Bakanı Abdullah Gül'ün, İran'daki temasları sırasındaki tutumunu da takdir ettiğini kaydeden Verheugen, ''Dışişleri Bakanı Abdullah Gül, Tahran'daki temasları sırasında rejimin daha saydam ve demokratik olması gerektiğine dikkati çekmiştir. Bu da, Türkiye'nin tutumunu açıkça ortaya koymaktadır'' dedi. 
     Türkiye'de büyük ilerlemeler sağlandığını, ancak hala bazı eksikliklerin bulunduğuna işaret eden Verheugen, Türkiye'deki gelişmeleri adil şekilde değerlendireceklerini söyledi. 
     Verheugen, Kıbrıs konusuyla ilgili olarak da, şunları kaydetti 
     ''Kıbrıs sorununun çözümü, Türkiye'nin AB üyeliği için bir kriter değildir, ancak AB tarafından yasal olarak üye olarak kabul edilen Kıbrıs'ta yaklaşık 30 bin asker bulunduran Türkiye ile üyelik müzakerelerine başlanması zor olacak. Bu nedenle Kıbrıs sorununun Lefkoşe'de değil, Ankara'da çözüleceğine inanıyorum.'' Türkiye'nin üye olması durumunda, AB'nin sınırlarının Kafkaslarda olduğu kadar Ortadoğu'daki kriz bölgelerine dayanacağına dikkati çeken Verheugen, bunun için AGSP konusunda anlaşma sağlanması gerektiğini ifade etti. 
     AB'ye yeni üyelerin alınmasının yeni sorunları beraberinde getirmeyeceğini, ancak eski sorunları yeniden gündeme getireceğini belirten Verheugen, ''AB içinde yapılması düşünülen yenilikler, genişleme olmadan önce yapılmalıydı'' diye konuştu. 
     AB'nin genişlemesinden sorumlu komisyon üyesi Verheugen, AB-ABD ilişkileriyle ilgili olarak da, ''Avrupalılar, sadece ABD ile birlikte bir global rol oynayabileceklerini, Amerikalılar da Avrupa'nın birleşmesinin kendi çıkarlarına olacağını bilmelidirler'' dedi. 
     
</TEXT>
</DOC>
