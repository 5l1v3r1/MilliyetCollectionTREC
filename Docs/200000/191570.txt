<DOC>
<DOCNO> 191570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sondun31.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta intihar saldırısı düzenlemeye çalışan bir kişi yakalandı 
</HEADLINE>
<TEXT>

     Irak'ın başkenti Bağdat'ta intihar saldırısı düzenlemek isteyen Suriye pasaportlu bir kişinin yakalandığı bildirildi. 
     Irak'ta görev yapan Amerikan 1. Zırhlı Tümeni'nden Tuğgeneral Mark Hertling, Irak polisinin, arabasından çıkarak Bağdat'taki bir polis karakoluna el bombası atmaya çalışan bir kişiyi vurarak yaraladığını söyledi. 
     Hertling, yaralı ele geçirilen kişinin Suriyeli yabancı bir militan olduğunu ve arabasında 3 havan mermisi ve TNT patlayıcısı bulunduğunu ifade etti. 
     Hertling, elde edilen bulguların, son saldırıları yabancı savaşçıların düzenlediğini gösterdiğini savundu. 
     Bu arada, Irak İçişleri Bakan Yardımcısı Ahmed İbrahim, yaralanan kişinin bilinci kapalı olarak hastanede yattığını söyledi. 
     
</TEXT>
</DOC>
