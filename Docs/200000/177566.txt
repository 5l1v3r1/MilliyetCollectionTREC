<DOC>
<DOCNO> 177566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/guncel/gun02.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramazan, Saddam'la sürekli yazışıyormuş 
</HEADLINE>
<TEXT>

   KYB Musul Bölge Sorumlusu olan Pira, "Ramazan, savaştan sonra da Saddam'la mektuplaşıyormuş. Saddam'ın yerini tahmin ediyoruz ama açıklayamayız" dedi 
      NAMIK DURUKAN 
MUSUL 

   
   Irak Devlet Başkan Yardımcısı Taha Yasin Ramazan'ın yakalanması operasyonunu yöneten KYB Musul Bölge Sorumlusu Sadi Ahmet Pira, operasyon ve sonrasını Milliyet'e değerlendirdi. Ramazan'ın bir ay önce Musul'a geldiği yönündeki istihbarat üzerine harekete geçtiklerini belirten Pira, operasyonda evde bulunan dört korumanın da yakalandığını, ikisi tüfek altı silah ele geçirildiğini söyledi. Rutin sorguya alınan Ramazan'a, etnik temizlik konusunda sorular sorulduğunu ifade eden Pira, açıklamalarını şöyle sürdürdü 
   "Sorguda suçlamaları reddetti. Kendisinin siyasi bir kişi olduğunu, istihbarat çalışması yapmadığını ve katliamlarla ilgisinin bulunmadığını söyledi. Ancak biz biliyoruz ki, Ramazan Saddam'dan sonra Irak'ta ikinci kişiydi. Kürdistan'da gerçekleştirilen birçok operasyonda sorumluluğu var. Etnik temizlik faaliyetlerine öncülük ettiğini biliyoruz. Enfal ve Halepçe katliamıyla yakından ilgisi var. Ramazan'ın yakalanması Halepçelilere kutlu olsun..." 
   Pira, yöneticilerden bazılarının savaş sonrasında Saddam Hüseyin'le temas halinde olduğunu, Ramazan'ın ise Saddam'la mektuplaştığını söyledi. Pira, Ramazan'ın yakalandığı evde yapılan aramada önemli belgelerin ele geçirildiğini belirterek, "Saddam'ın nerede olduğunu tahmin ediyoruz. Ancak gazetecilere açıklayamayız" dedi. Pira, şunları söyledi 
   
   BORU HATTI 
   "Burada yaşayanlar Irak'ın özgürlüğü için hep savaşırlar. Irak'ta üst düzey görevlerde bulunan 20 bin Musullu var. Eski Irak ordusunda ise yaklaşık 200 bin Musullu vardı. Saddam'ın ailesinin pek çok üyesi Musul'da yaşıyordu. Ramazan'ın kendisi ve Baas Partisi üyelerinin çoğu Musulluydu." 
   Öte yandan Pira, Kerkük - Yumurtalık petrol boru hattına yönelik sabotajların önlenmesi için Peşmergelerin Türkiye sınırından Kerkük'e kadar olan bölgede koruma görevi yaptığını kaydetti. 
   
   BABA, CİZRELİ ÇIKTI 
   Bu arada, Taha Yasin Ramazan'ın babasının, Cumhuriyet'ten önce Şırnak Cizre'den göç eden "Cızravi" aşiretinden olduğu öğrenildi. 
   
   Takı Hame köyünün sakinlerine göre Ramazan    'Çocukken sessizdi, sonra canavarlaştı'    KYB peşmergeleri tarafından yakalanan Taha Yasin Ramazan'ın köyündeki çocukluk arkadaşları, Saddam'ın sağ kolunu "Aslını ink r etmek ve kendi ırkına zulüm yapmak"la suçluyor. Araplaştırma politikası kapsamında 28 yıl önce Ramazan'ın talimatıyla evlerinden uzaklaştırılan Takı Hame köyünün sakinleri, doğduğu yere tek bir çivi çakmamakla suçladıkları Ramazan için "Köyün yüz karası" diyor. Takı Hameli İbrahim Muhammet Keko, çocukluk arkadaşı Ramazan'ı Milliyet'e şu sözlerle anlatıyor "Ramazan'la körebe oynardık. Çocukken sessiz, sakindi... Sonradan canavarlaştı. Babası Yasin Ramazan Cizreliydi... Sekiz yaşında köyden ayrıldı. Saddam'ın yardımcılığına atanınca köyümüze hizmet edeceğine inandık, yanılmışız. Aslını ink r etmekle kalmayıp tüm ruhuyla Saddam'a bağlandı. Bir gün Saddam'la Süleymaniye'ye gelmişti. Kürt olduğu için Ramazan'dan tercümanlık yapmasını istedi. Ramazan 'Bu dili konuşmamak için yemin ettim' diyerek reddetti. 'Köylüsün' diyene 'Baas'ın neferiyim' yanıtını veriyordu." 
   
   Saddam yandaşları Irak'ta yargılanacak    Irak Adalet Bakanlığı yetkililerinden Munder El Fadıl, Saddam Hüseyin'in 1500'den fazla yandaşının ve ABD'liler tarafından aranan 55 Iraklının, Irak'ta yargılanacağını söyledi. El Fadıl, Etteahi gazetesine yaptığı açıklamada, "Ele geçirilen Irak eski istihbarat servisi yetkilileri, askeri yetkililer, polis ve Baas Partisi üyeleri, ülke sınırları içinde mahkeme karşısına çıkacak" dedi. ABD, 1 Ağustos'ta Saddam ve yandaşlarının canlı yakalanmaları halinde, insanlığa karşı suç işledikleri gerekçesiyle yargılanmaları için Irak'ta özel bir mahkeme kurulmasını talep etmişti. 
   
   
</TEXT>
</DOC>
