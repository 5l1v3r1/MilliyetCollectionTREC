<DOC>
<DOCNO> 152532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/yazar/kohen.html </URL>
<DATE> 2003/04/26/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Irak'la iş yapmanın yolu ABD'den geçiyor... 
</HEADLINE>
<TEXT>

     Bu inisiyatifin başını çekenlerden biri de DEİK'e bağlı Türk - Amerikan İş Konseyi'dir. 1980'den beri faaliyette bulunan bu kuruluşun amacı Türkiye ile ABD arasında halen iki yönlü olarak 6.5 milyar doları bulan ticaret hacmini hızla büyütmektir. 
     Ancak konsey Irak'taki son gelişmeler karşısında, Türk ve Amerikan işadamları arasında işbirliği için yepyeni bir alanın ortaya çıktığını görerek çalışmalarını bu yönde yoğunlaştırmaya başlamıştır. 
     
     TÜRK - Amerikan İş Konseyi Başkanı Dr. Vural Akışık, köşe yazarları ile düzenlediği bir sohbette, ilk müjdesini verdi 5 Mayıs'ta Washington'da yapılacak olan Irak'ın yeniden yapılanması ile ilgili uluslararası bir toplantıya Türk müteahhitleri katılacak. Bu, konseyin koalisyona dahil çeşitli ülkelerin de bulunacağı bu toplantıyı düzenleyen Amerikan yetkilileri ile yaptığı temasların bir sonucu. Ayrıca gene konseyin inisiyatifi ile, daha önce Afganistan için yapıldığı gibi, Irak için de ABD firmalarının da dahil olduğu bir ortak inşaat komitesi, yakında Türkiye'de toplanacak... 
     Dr. Akışık ve diğer konsey yetkilileri, mevcut bazı güçlüklere ve kısıtlamalara rağmen, Türkiye'nin Irak'ın yeniden yapılanmasında önemli bir yer alabileceğinden emin görünüyorlar. 
     
     EN önemli kısıtlama, bütün büyük projelerin 6 Amerikan şirketine - ve bir de İngiliz firmasına - ihale edilmesi, yabancılara ise sadece yüzde 50 oranının üstüne çıkmamak kaydı ile taşeronluk hizmetinin verilmesidir. Ama bu dahi büyük meblağlar tutacağı için, Türk firmalarının özellikle "birinci derecede taşeron"luk için mücadele etmesi gerekiyor. 
     Irak'la geçmişte çalışmış olan konsey üyesi Şerif Egeli'nin deyişi ile, Türkiye'nin rakiplerine göre bir hayli avantajı var Türkiye komşu ülke. Türk işadamları ve özellikle müteahhitleri büyük deneyim sahibi. Iraklılar Türk firmalarını tutuyor. ABD şirketleri de Türk firmalarına güven duyuyor... Hele Türkiye de kendine düşenleri hemen yaparsa - örneğin Habur'dan sonra Ovaköy sınır kapısını açarsa, topu topu 60 kilometre tutan bir demiryolu bağlantısı kurarsa, bazı bürokratik engelleri kaldırırsa - pastadan iyi bir pay alabilir... 
     
     ABD'nin savaş sırasında kendisine yardımcı olmayan ülkelere Irak'ın yeniden yapılanmasında bir pay vermek istemediği açık. Fransa bunların başında geliyor. Bu nedenle Paris şimdi kıvırıp ABD'ye yeniden yaklaşma çabasında 
     Dr. Akışık, malum tezkerenin reddinden sonra, Washington'da Türkiye konusunda "buz gibi bir hava"nın estiğini, ama son günlerde ilişkilerin yeniden "ısınmaya" başladığını söylüyor. 
     Dolayısı ile Türk firmaları, müteahhitlikten gıda, inşaat malzemesi ve çeşitli tüketim malları ihracatına kadar, çeşitli alanlarda Irak ile sıkı şekilde çalışabilecek. Ancak bu da, - en azından bu aşamada - Irak'ın "patronu" hatta tek patronu durumundaki ABD ile sıkı işbirliği yapılarak gerçekleşebilir. Diğer bir deyişle, Irak'la alışverişin yolu da şimdi ABD'den geçiyor. 
     
     
     







</TEXT>
</DOC>
