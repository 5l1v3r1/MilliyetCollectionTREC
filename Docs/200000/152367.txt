<DOC>
<DOCNO> 152367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/soneko36.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Irak'ın toprak bütünlüğü hususunda İran ile hemfikiriz 
</HEADLINE>
<TEXT>

     Başbakan Tayyip Erdoğan, Türkiye ve İran'ın, Irak'ın toprak bütünlüğü ve siyasi birliğinin korunması hususunda hemfikir olduklarını bildirdi. 
     Erdoğan, İran Cumhurbaşkanı birinci Yardımcısı Mohammad Reza Aref ile birlikte, Türkiye-İran Karma Ekonomik Komisyon KEK toplantısı görüşmelerine katıldı. 
     Başbakan, Dış Ticaret Müsteşarlığı Uğur Ercan Salonu'ndaki toplantıda yaptığı konuşmada, iki ülkenin, bölgesel konularda benzer hassasiyetler içinde olduklarını müşahade ettiğini vurguladı. 
     Erdoğan, yapılan görüşmelerde Türk işadamlarının İran'daki projelere katılacağının anlaşıldığını da bildirdi. 
     
     "FAALİYETLERİ ARTIRMAK İSTİYORUZ" 

     Erdoğan, İran'dan doğalgaz almaya başlamakla stratejik aşamaya gelen ticari ilişkileri, enerji dışı alanlara da genişletmek ve karşılıklı yatırımları teşvik ederek, ekoniminin her alanındaki faaliyetleri artırmak istediklerini belirtti. 
     Başbakan Erdoğan, konuşmasında, Türkiye ve İran'ın, bölgenin iki güçlü ülkesi olduğunu söyledi. 
     İki ülke arasındaki ilişkilerin, dünya ülkeleri arasındaki en eski ilişkiler arasında olduğunu belirten Erdoğan, sınırların sonradan yapılan küçük değişiklikler haricinde 1639 yılında çizildiğini anlattı. Başbakan Erdoğan, şöyle devam etti 
     ''Bu kadar uzun süre aynı sınırlara sahip olarak yaşayabilmenin sırrı, her konuda anlaşabilen olmak değil, bölgesel ve bölge içinde olan uluslararası bunalım ve savaşlara rağmen birbirimizin egemenlik haklarına saygılı davranmaktan geçmektedir. Bu uzun süre zarfında içişlerine karışmamanın komşuluk ilişkilerinin bu temel üzerinde gerçekleştirilmesinin olumlu sonuçlar verdiğini gördük.'' 
     
     GÖRÜŞMELER 

     Erdoğan, bugün yapılan görüşmelerin Türkiye ve İran'ın ilişkilerini her alanda daha da ileriye götürme kararlılığı ve iradesini ortaya koymaları açısından, fevkalade verimli geçtiğini bildirdi. 
     Görüşmelerde ikili konuların yanı sıra bölgeyi ilgilendiren önemli gelişmeleri de ele aldıklarını belirten Erdoğan, ''bölgemizde gelişmelerin seyrine göre, zaman zaman biraraya gelip çarelerde bulunmamızın yararlı olacağında da mutabık olduğumuzu belirtmek isterim'' dedi. 
     Erdoğan, Türkiye ve İran arasındaki ekonomik ve ticari ilişkilere büyük önem verdiklerini kaydederek, bu yöndeki kararlılığın İran tarafından da paylaşıldığını görmekten büyük memnuniyet duyduklarını söyledi. 
     Erdoğan, önceden kararlaştırıldığı üzere, KEK toplantısının iki ülkenin başbakanlarının himayesinde düzenlenmiş olmasının dahi, iki ülkenin ekonomik ilişkilerini geliştirme kararlılığının göstergesi olduğuna dikkati çekti. 
     Bugün gerçekleştirilen KEK toplantısının, düşünceler ve somut projelerin İran tarafına iletilmesi açısından faydalı olduğunu vurgulayan Erdoğan, özellikle İran'dan doğalgaz alımından sonra ticari ilişkilerde daha da belirginleşen dengesizliğin, ekonomik ilişkilerin sağlıklı gelişmesini zorlaştırabileceği yolundaki endişelerini de aktardıklarını söyledi. 
     Erdoğan, bölgede önemli gelişmelerin yaşandığı bir dönemde yapılan bu ziyaretin zamanlı ve anlamlı olduğunu, ilişkilere ivme kazandıracağını ve işbirliğinin daha da geliştirilmesine vesile olduğunu sözlerine ekledi. 
     
     İRAN CUMHURBAŞKANI 1. YARDIMCISI ARİF 

     İran Cumhurbaşkanı 1. Yardımcısı Muhammed Rıza Arif de, İran'ı ilgilendiren ekonomik, siyasi ve diğer ilişkileri gözden geçirmek üzere Türkiye'de çalışma ve görüşmeler yaptığını anlattı. 
     Arif, Türkiye'nin, İran İslam Cumhuriyeti'nin dış politikasında özel bir yeri olduğunu vurgularken, iki ülkenin potansiyelinin tanıtılması için, komisyon çalışması yapılması önerdiklerini söyledi. 
     Arif, Başbakan Erdoğan ile bölgesel konularda da fikir teatisinde bulunduklarını anlatırken, ''İran doğalgazının Türkiye topraklarından Avrupa'ya taşınması için görüşlerini aldık ve bu konuda da kendilerinin olumlu görüşleri vardır'' diye konuştu. 
     





</TEXT>
</DOC>
