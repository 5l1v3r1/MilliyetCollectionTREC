<DOC>
<DOCNO> 181844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/yasam/yas05.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ödül gibi ceza 
</HEADLINE>
<TEXT>

   Otomobil hırsızları ile çıkan çatışmada suçsuz bir kadını öldürmekten 24 yıl istenen polislere, 20 ay hapis cezası verildi 
      ÜMRAN AVCI, İSMAİL POLAT İstanbul 
   
   Beykoz Kavacık'ta çalıntı otomobili takip sırasında çıkan çatışmada Semra Kayacan'ın ölümüne neden olmakla suçlanan polis memurları, bir yıl 8 ay hapis cezası aldı. Karar kesinleşirse, polisler, 8'er ay hapis yatacak. Üsküdar 2. Ağır Ceza Mahkemesi'ndeki duruşmada kararını açıklayan Mahkeme Heyeti, "Kartal Soğanlık Bölge Denetleme Trafik Şube Müdürü Esat Bitnel'in olay sırasında bir el ateş ettiğini, ancak merminin elinden yaralanan mağdur - sanık polis memuru Ayhan Işık'a mı, yoksa maktule Semra Kayacan'a mı isabet ettiğinin anlaşılamadığını" belirtti. 
   
   Ceza, indikçe indi 
   Mahkeme, sanık Bitnel'in önce 24 yıl hapsine karar verdi. Bu karar, "müdafaa ve zaruret sınırının aşılmasını" düzenleyen TCK'nın 50. maddesine göre önce 4 yıla, daha sonra "faili belli olmayan adam öldürme" suçunu tanımlayan TCK'nın 463. maddesine göre yarı oranında indirilerek 2 yıla, sanığın duruşmadaki tutum ve davranışları da göz önünde bulundurularak 1 yıl 8 ay hapse çevrildi. Bitnel'in bu cezası paraya çevrilmezken, sanığın 3 ay kamu hizmetlerinden yasaklanmasına da hükmedildi. 
   
   Hırsıza da 1 yıl 
   Polis Nusret Akıner'in de, "faili belli olmayacak şekilde Semra Kayacan'ı zaruret sınırını aşarak öldürmek" suçundan önce 24 yıl hapsine karar verildi. Onun cezası da 1 yıl 8 aya indirildi. Cezası para cezasına dönüştürülmeyen Akıner de 3 ay kamu hizmetlerinden yasaklandı. Akıner, mağdur - sanık polis memuru Ayhan Işık'ı da yaralamak suçundan 8 ay hapis cezasına çarptırıldı. Akıner'in bu cezası da 116 milyon 304 bin lira para cezasına çevrildi. Oto hırsızı olduğu ileri sürülen Ercan Sökel de, "polise silahsız mukavemet"ten 1 yıl hapse mahk m oldu. 
   
   
</TEXT>
</DOC>
