<DOC>
<DOCNO> 163646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/yazar/guclu.html </URL>
<DATE> 2003/06/17/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Mesleki eğitimin yol haritası 3 
</HEADLINE>
<TEXT>

     Değişik sektörlerden temsilciler geliyor. Gün boyu bir salona adeta hapsediliyor ve bir program dahilinde yol alınıyor. Önce gruplar halinde çalışılıyor. Ardından da ortak akıl oluşturuluyor. 
     Mesleki eğitim, hükümet gibi TÜSİAD'ın da önem verdiği bir konu. Ama hükümet hala somut bir adım atabilmiş değil. Bu açıdan TÜSİAD'ın yarın Milli Eğitim Bakanı Hüseyin Çelik'e sunacağı rapor çok önemli. En azından sorunların tespiti ve çözüm önerileri konusunda alternatif bir modele sahip olmuş olurlar. 
     TÜSİAD, daha önceleri de eğitime önem verdi. Sık sık raporlar hazırladı. Yardımcı ders kitapları hazırladı. Ama genelde hiç takibini yapmadı. Umarız bu kez mesleki eğitimin takipçisi olur. 
     Arzuhan Yalçındağ bu konuda kararlı. Mesleki eğitimi çok önemsiyoruz, hükümetin bu konudaki duyarlılığını takdirle karşılıyor ve destekliyoruz. Mesleki eğitime olan bu ilgimiz, bu yol haritası ile sınırlı kalmayacak. Sonuç alıncaya kadar devam edecek diyor. 
     Yalçındağ'ın bu konudaki samimi gayretini canı gönülden destekliyoruz. Ama biz gördüğümüze inanırız demekten de geri kalmıyoruz. Mesleki eğitim, genel eğitimin önüne geçtiği gün, bu mega projenin mimarlarından birisi olarak kendisi de Türk eğitim tarihinde şükranla anılacaktır... 
     İstihdam edilebilir ara insan gücü ihtiyacının karşılanmasına yönelik olarak dünkü toplantıda 5 sektörde nelerin yapılacağı tartışıldı. Bu sektörler sırası ile bilişim, turizm, tekstil, metal sanayii ve ulaşım. AB ve DPT verilerine göre gelecek yıllarda gelişmeye açık en önemli 5 sektör bunlarmış... 
     Toplantıda önce her sektör kendi önceliklerini belirledi. Ardından da ortak akıl üretildi. Sonuçta da mesleki eğitimde aranılacak öncelik sıralaması şu şekilde oluştu. 
     1 Kalitenin iyileştirilmesi, 2 Eğitim sisteminin güncelleştirilebilir ve yenilenebilir olması, 3 Özendirilmesi, 4 Uluslararası geçerliliğe sahip olması, 5 Kaynakların verimli bir şekilde kullanılması, 6 Mezunlarına esneklik kazandırılması, 7 Mesleki eğitim edinmede fırsat eşitliği sağlanması... 
     Toplantının öğlenden sonraki bölümünde ise yine çok çarpıcı sonuçlar ortaya çıktı. İşte onlardan öncelikli olanları 

</TEXT>
</DOC>
