<DOC>
<DOCNO> 188656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/ekonomi/aeko.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rövanşı viski ve lüks otoyla aldılar 
</HEADLINE>
<TEXT>

   Ek Taşıt Vergisi iptalinden doğan açık yüzünden özellikle lüks oto ve ithal içkide ÖTV oranları artırıldı. Bu düzenlemeden 800 trilyon lira bekleniyor 
      
   1 - 'Otomobil satışları yüzde 15 azalır'    EKONOMİ SERVİSİ 
   Resmi Gazete'de yayımlanarak yürürlüğe giren kararnameyle silindir hacmi 1.600 cm3'e kadarki otomobillerin Özel Tüketim Vergisi ÖTV yüzde 27'den 30'a, 1.601 - 2.000 cm3 arasındakilerde yüzde 46'dan 52'ye 2.000 cm3 üstünde ise yüzde 50'den 75'e çıkartıldı. 
   Otomotiv Sanayii Derneği Başkanı Ali İhsan İlkbahar, hükümetin ek vergideki iptal dolayısıyla hırsını yine otomobilden almaya yöneldiğini belirterek, vergi artışıyla hurda araç düzenlemesiyle getirilen ÖTV indirimin yarısının da alınmış olduğunu vurguladı. İlkbahar, "Geçen ay pazar 24 bin adet seviyesine çıkmıştı. Şimdi yüzde 5 - 10 arasında bir yavaşlama olur" dedi. Otomobillere getirilen vergiden en çok lüks sınıftaki modeller etkilenecek. Bu modellerin bazılarındaki fiyat artışı 1400 veya 1600 cc.'deki sıfır kilometre otomobil fiyatını buluyor. Örneğin, vergisiz fiyatı 77 bin euro olan ve Almanya'da da yaklaşık bu fiyata satılan BMW 745 L'nin Türkiye'deki satış fiyatı 138 bin 134 euro. Bu fiyat yeni kararla 160 bin 849 euro'ya çıkarken 36 milyar lira artıyor. 36 milyar liraya 1600 cc bir otomobil bile alınabilir. 
      
   
   Ford fiyat artışını yansıtmıyor 
   Öte yandan Ford Otosan, bayileri ile birlikte karar alarak, 31 Ekim'e kadar ÖTV'den doğacak fiyat artışlarını yansıtmama kararı aldı. 
   
   2 - Hedef ithal içkiler       
   Resmi Gazete'de yayımlanan kararnameyle, içki türlerine göre halen yüzde 63.3'le yüzde 275.6 arasında değişen oranlarda uygulanan ÖTV'ye de litre başına 750 bin lira ile 20 milyon lira arasında asgari oranlar getirildi. Oransal vergi uygulaması değişmiyor. Ancak oransal vergi, asgari verginin altında kalamayacak. Oransal tutar, asgari verginin altındaysa, asgari vergi uygulanacak. Daha yüksekse ÖTV oransal tutar üzerinden tahsil edilecek. Örneğin birada daha önce yüzde 38.75 olan ve litre başına 400 bin liraya denk gelen ÖTV yeni düzenlemeyle 750 bin lira olacak. 
   TEKEL Genel Müdürü Sezai Ensari, ithal içkilerin ucuz gösterilmesi sonucu vergi kaybı ve haksız rekabet olduğunu belirterek, "Bizim 56 milyona ithal ettiğimiz ürünü, özel sektör 25 milyona satıyordu. Vergi maktuya dönüşünce aramızdaki fiyat farkı azalacak" dedi. 
   Alkollü içki ithalatçıları ise düzenlemenin özellikle fiyatı 40 milyon liranın altında olan viskileri pahalandıracağını belirtti. Jack Daniels, Ballantines gibi viski markalarının ithalatçısı Allied Domeq yetkilileri, viskiye halen yüzde 276 oranında ÖTV ödediklerini ve bunun ithal fiyata 20 milyon liranın üzerinde maliyet getirdiğini belirterek, düzenlemenin ucuz viskilerin fiyatını artıracağını söyledi. 
   
   'Kaçakçılık artar' 
   J B ve Johnny Walker'ın ithalatçısı Diageo'nun pazarlama müdürü Arek Melemetci ise yeni düzenlemenin ithal içkilerdeki vergi yükünü iki katına çıkardığını, bu artışın fiyatlara da yansıyacağını kaydetti. 
   Alkollü İçecekler İthalatçıları ve Dağıtıcıları Derneği Başkanı Osman Ünlü de Rekabet Kurulu'na başvuracaklarını bildirdi. Ünlü, "Düzenleme viski ve rakı tüketicilerine büyük darbe" dedi. Ünlü, bu kararla kaçakçılığın artacağını da savundu. Bu arada 70'lik rakıya 5 ile 10 milyon lira arasında zam gelebileceği belirtildi. 
   
   
</TEXT>
</DOC>
