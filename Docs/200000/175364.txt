<DOC>
<DOCNO> 175364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/siyaset/asiy.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer yumuşadı son söz Meclis'in 
</HEADLINE>
<TEXT>

   Çankaya Köşkü'ndeki kritik zirvede, Irak'a asker gönderme konusunda son sözü TBMM'nin söylemesi benimsendi. BM şartından söz edilmeyen zirvede hükümet ve Genelkurmay'ın gerekçelerini dinleyen Sezer, "Ulusal çıkarlar" çizgisine yaklaştı 
      ANKARA Milliyet 

   
   Türkiye'nin Irak'ta oluşturulacak istikrar gücüne destek verip vermeyeceği, dün Çankaya Köşkü'nde masaya yatırıldı. Uluslararası meşruiyet ısrarı nedeniyle "Köşk'ü ikna" zirvesi olarak nitelendirilen toplantıda hükümet ve Genelkurmay'ın gerekçelerini dinleyen Cumhurbaşkanı Ahmet Necdet Sezer, kararı Meclis'in vereceğini söyledi. Zirve sonrasında yapılan açıklamada ilk kez "Birleşmiş Milletler kararından" söz edilmedi. 
   Sezer başkanlığındaki zirveye Başbakan Recep Tayyip Erdoğan, Genelkurmay Başkanı Orgeneral Hilmi Özkök, Dışişleri Bakanı Abdullah Gül, MİT ve Dışişleri Müsteşarları ile Bağdat Büyükelçisi Osman Paksüt katıldı. Dışişleri ile Genelkurmay'ın hazırladığı askeri - politik durum değerlendirmesinin detaylarıyla sunulduğu toplantıda, Paksüt'ün Türk askerinin olası görev yerlerindeki duruma ilişkin iki raporu da ele alındı. 
   
   SEZER GERMEDİ 
   Sezer, hükümet ve Genelkurmay'ın "asker göndermeliyiz" görüşüyle girdiği zirvede, her iki tarafı dikkatle dinledi ve ortamı gerecek çıkışta bulunmadı. 
   Uluslararası yasallık ilkesi üzerinde duran Sezer, BM'nin 21 Ağustos'taki toplantısından çıkacak karara bakılması gerektiğini belirterek, bunun iç ve dış kamuoyuna gerekçeleri anlatmak açısından yararlı olacağının altını çizdi. 
   
   ZAMANIMIZ KISITLI 
   Erdoğan ve Gül ise, BM kararı konusundaki güçlüklere dikkat çekti. Hükümet, BM kararı alınması yönündeki girişimlerin karar alma sürecini uzatacağını kaydetti. 
   Genelkurmay Başkanı Org. Özkök de "Türkiye'nin ulusal çıkarları gereği, Irak'ta olması gerekiyor" tespiti yaptı. Kararın bir an önce oluşturulmasının ABD ile ilişkiler açısından önemli olduğunu belirten Özkök'ün, "Irak'taki gelişmelere gözümüzü kapatamayız" yönünde değerlendirme yaptığı belirtildi. 
   
   SürtüŞme yansımasın 
   1 Mart tezkeresi sürecinde hükümet - Genelkurmay ve Köşk arasında yaşanan "ahenk bozukluğuna" dikkat çeken kaynaklar, dünkü toplantıda bu tarihi kararda devletin zirvesinde "sürtüşme" yaşandığı izlenimi yaratılmaması üzerinde de durulduğunu kaydetti. Zirveden sonra yapılan açıklamada şöyle denildi "Türkiye'nin Irak'taki uluslararası çabalara olası katkısının kapsam, nitelik ve çerçevesi, ilgili makamlarımız arasındaki bu eşgüdüm çalışmalarının ardından, ulusal çıkarlarımızın gerektirdiği biçim ve ölçüde ülkemizin demokratik karar alma süreci içinde belirlenecektir." 
   Hükümet kaynakları da Sezer'in "BM kararından ulusal çıkarlar ölçüsüne" yaklaştığı bilgisini yansıttı. Kulislere, Çankaya'nın hükümet ve askerlerle genel çerçevede uzlaştığı mesajının ABD'ye de iletildiği bilgisi yansıdı. Hükümet, konuyu 22 Ağustos'taki Milli Güvenlik Kurulu MGK toplantısının ardından ele almayı uygun buldu. 
   
   Askerimize işgalci görüntüsü verilmemeli    Bağdat Büyükelçisi Osman Paksüt'ün sunduğu iki ayrı raporda Türk askerinin "işgalci" görüntüsü vermemesi ve Irak halkına elini uzatması gerektiğinin altı çizildi. Yapılmaması ve yapılması gerekenler şöyle sıralandı 
   İşgalci görüntüsü verilmemeli. ABD ve İngiliz askerleri gibi halka gereksiz yere silah doğrultulmamalı. Milliyetçi Araplar ve Kürtler ile çatışmaya girilmemeli. Ev baskınlarında kadınların üzeri erkekler tarafından aranmamalı. Görev misyonu, güvenlikten çok insani yardım ve sosyal faaliyetler olmalı. 'Güvenliğiniz için buradayız' mesajı verilmeli. 
   
   
</TEXT>
</DOC>
