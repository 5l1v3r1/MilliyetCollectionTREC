<DOC>
<DOCNO> 192559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sontur33.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanlığı, Fransız uçak gemisinin girişini engelledi 
</HEADLINE>
<TEXT>

     Dışişleri Bakanlığı, bünyesinde asbest ihtiva ettiği Fransa tarafından Türkiye'ye bildirilen Fransız uçak gemisi Clemenceau'nun, sökülmek üzere Türkiye girişinin engellenmesi yönünde gerekli önlemlerin alındığını bildirdi. 
     Bakanlık'tan yapılan yazılı açıklamada, Tehlikeli Atıkların Sınırötesi Taşınımının ve Bertarafının Kontrolüne İlişkin Basel Sözleşmesi çerçevesinde, tehlikeli atık listesinde yer alan asbest içeren atıkların Türkiye'ye ithalinin yasaklandığı hatırlatıldı. 
     Açıklamada, söküm amacıyla Türkiye'ye getirilen gemilerin asbest veya diğer tehlikeli maddeleri içermesi durumunda ilgili kuruluşlarca işbirliği yapılarak bu tür gemilerini girişinin engellendiğine işaret edilerek, Clemenceau'nun da bu çerçevede değerlendirildiği belirtildi. 
     Dışişleri Bakanlığı, bu bağlamda, Fransa tarafından bünyesinde asbest ihtiva ettiği Türkiye'ye bildirilen uçak gemisinin sökülmek üzere girişinin engellenmesi yönünde ilgili makamlarca gerekli önlemlerin alındığını kaydetti. 
     Fransa'da 1997'de silahsızlandırılan uçak gemisinin, yapılan ihaleler sonucu, İspanyol ve Türk firmaları tarafından sökülmesi kararlaştırılmıştı. 
     Türkiye'ye doğru yola çıkan uçak gemisinin, 18 Ekim'de Sicilya açıklarında Fransız Deniz Kuvvetleri'ne bağlı gemiler tarafından, ''ihalenin iptal edildiği'' gerekçesiyle durdurulmuştu. 
     Fransa Savunma Bakanlığı'nın, Türkiye'deki iş ve çalışma koşullarının ''uluslararası standartlara uymadığı'' ve ''çevre açısından gerekli tedbirlerin'' alınmadığı iddiasıyla ihaleyi Alman ve Yunan şirketine verdiği iddia edilmişti. 
     265 metre uzunluğunda, 62 metre yüksekliğinde ve 33 bin ton ağırlığındaki Clemenceau, 1961'de hizmete girdi. Clemenceau, Fransa'nın ilk uçak gemisi olma özelliğini taşıyor. 
     
</TEXT>
</DOC>
