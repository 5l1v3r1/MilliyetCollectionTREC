<DOC>
<DOCNO> 188912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/siyaset/asiy.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a 50 bin asker 
</HEADLINE>
<TEXT>

   Irak'ta incelemelerde bulunan Türk generaller ve albaylardan oluşan heyetin hazırladığı raporda, Irak'taki asker sayısının 50 bine çıkabileceği belirtildi 
      ÖNDER YILMAZ 

   
   Genelkurmay Başkanlığı, hükümete gönderdiği raporda, Irak'ta tepkilerin yoğunlaşması halinde, Türkiye'den istenen asker sayısının 50 bine çıkabileceğini bildirdi. 
   Genelkurmay'ın Irak'a asker gönderme hazırlıkları kapsamında bir tümgeneral, iki tuğgeneral ve üç albaydan oluşan heyet, Kuzey Irak'taki terörist unsurlarla bölgenin etnik yapısı ve savaş sonrası duruma ilişkin bir çalışma yaptı. Bölgede 15 gün kalan ekibin hazırladığı raporda, Kürt grupların halkı Türk askerine karşı ayaklandırmaya çalıştığı, Irak'ın güneyindeki etnik grupların Türk askerine ABD askerinden farklı bakmadığı belirtildi. Hükümete geçen hafta gönderilen raporda, şu tespitlere yer verildi 
   "ABD unsurlarının bölgedeki kaybı gün geçtikçe artarken, bölgedeki birliklerde moral bozukluğu mevcuttur. Bu durum asayişin sağlanmasında güçlüklere sebep olmaktadır. TSK unsurları bölgede çok ciddi bir tepkiyle karşılaşma ihtimalini göz önünde bulundurarak yüksek moral takviyesiyle bölgeye gitmelidir. Türkiye'nin bölgeye gidişi mutlaka Kuzey Irak'tan girerek gerçekleştirilmeli ve beş ayrı bölgede istasyon kurularak birliklerin güvenliği sağlanmalıdır. 
   Bölgedeki incelemeler sonunda görülmektedir ki, Türkiye 1 Mart tarihli tezkereyi çıkarsa ve asker gönderilmiş olsa, gidecek asker Saddam Hüseyin'e karşı gidecekti. Ama bu durumda askerlerimiz Irak halkına karşı asayiş sorununun çözümü için gidiyor. Bölgedeki tepkilerin yoğunlaşması halinde Türkiye'den istenen asker sayısı zaman içinde 50 bine kadar çıkabilir." 
   Raporda, asker gönderilmesine karar verilmesi halinde önce ABD yönetiminden PKK - KADEK'in tasfiyesinin "kesinlikle" istenmesi ve örgütün üst düzey yöneticilerinin Türkiye'ye teslim edilmesinin sağlanması gerektiği kaydedildi. 
   
   
</TEXT>
</DOC>
