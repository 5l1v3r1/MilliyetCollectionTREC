<DOC>
<DOCNO> 176091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/yasam/yas04.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Eskişehir'de AIDS skandalı 
</HEADLINE>
<TEXT>

   Osmangazi Üniversitesi Tıp Fakültesi'nde tedavi gördükten sonra İstanbul'da ölen 4 aylık bebekte HIV virüsü çıkması, paniğe neden oldu 
      KEMAL ATLAN Eskişehir DHA 
   
   Eskişehir'deki Osmangazi Üniversitesi Tıp Fakültesi Hastanesi Çocuk Servisi'ne 30 Temmuz'da yatırılan ve 2 gün tedavi gördükten sonra ailesi tarafından götürüldüğü İstanbul'da ölen 4 aylık Tolgahan Eğrihan'da HIV virüsünün çıkması, Tıp Fakültesi Hastanesi'nde paniğe neden oldu. Bebekle ilgilenen ve elinde yara olduğu belirtilen bir kadın doktor müşahede altına alındı. 
   
   "Başka hastaneden raporlar var" 
   Osmangazi Üniversitesi Tıp Fakültesi Çocuk Sağlığı ve Hastalıkları Ana Bilim Dalı Başkanı Prof. Dr. Sultan Aydoğdu, Eğirhan'ın ailesinin elinde başka bir hastanede takip edildiğini gösteren tahlil raporlarının bulunduğunu belirterek şöyle konuştu "Bebekten aldığımız kan tetkiklerinden birinde 'HIV antijeni P24' denilen antijene karşı oluşan bir HIV göstergesi olabilecek antikor pozitifliğini saptadık. HIV pozitifliği olan hastalar belli merkezlerde takip edilmesi gereken bir hasta grubu ve hasta yakını da sigortalı olduğu için hastayı Eskişehir SSK'ya gönderdik. Eskişehir SSK Hastanesi de bu bebeği anlaşmalı olduğu Ankara ya da İstanbul'daki SSK hastanelerinden birine sevk edecekti. Ancak, ailenin bebeği kendi isteği ile daha önce tedavi gördükleri İstanbul Bakırköy SSK Çocuk Hastanesi'ne götürdüğünü öğrendik. Bebek de bu hastanede ölmüş." 
   
   "HIV nereden bulaştı bilmiyoruz" 
   Bebeğin, HIV virüsünü nereden aldığının bilinmediğini söyleyen Aydoğdu, "Bebeğin annesi Bakırköy SSK Çocuk Hastanesi'nde yatarken doktorları kendi aralarında bebeğinin AIDS olduğunu konuşurken duyduklarını söyledi. Bebeklerle sürekli haşır neşir olan bir kadın doktor arkadaşımız elindeki açık yaradan HIV virüsü kapmış olabilir" dedi. 
   Aydoğdu, babanın İstanbul'da yaşadığını bildiklerini belirterek, "Sağlık Müdürlüğü aracılığıyla tahkikat yapılması için girişimlerde bulunduk" diye konuştu. 
   
   
   
</TEXT>
</DOC>
