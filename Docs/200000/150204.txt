<DOC>
<DOCNO> 150204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/soneko16.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Güçlü Et ithalatıyla ilgili bir çalışma yada bir karar yok... 
</HEADLINE>
<TEXT>

     Tarım ve Köyişleri Bakanı Sami Güçlü, ''et ithalatıyla ilgili şu ana kadar ne bir çalışma, ne bu konuda geliştirilmiş bir politika, ne de bir karar var'' dedi. 
     Güçlü, ancak et fiyatları çok hızlı artarsa, piyasayı düzenlemek için bu yolun da açık olduğunu vurguladı. 
     Bakan Güçlü, et ithalatı haberleriyle ilgili bakanlıkta düzenlediği basın toplantısında, şeker kotası, çiftçi borçları ve primler konusunda çok önemli gelişmeler olduğunu, önümüzdeki günlerde çiftçiye yönelik ucuz akaryakıtın da gündemlerinde olduğunu söyledi. 
     Mevsimin de tarım sektörü bakımından çok olumlu geçtiğini belirten Güçlü, ''inşallah 2003'te tarımsal üretimi iyi bir gelişme gösterecek'' dedi. 
     Türkiye'de 1986-1996 yıllarında et ithal edildiğini hatırlatan Güçlü, bu dönemde yılda ortalama 50 bin ton etin ithal edildiğini söyledi. 
     Güçlü, 1996 yılında Avrupa'da ortaya çıkan deli dana hastalığı nedeniyle, başlayan ithalat yasağının halen devam ettiğini anlattı. Türkiye'de şu anda et ithalatıyla ilgili fiili bir gelişmenin söz konusu olmadığına dikkati çeken Güçlü, 1996 yılında 43 bin ton olarak ithal edilen etle ithalatın sona erdiğini bildirdi. 
     Bakan Güçlü, son yıllarda yaşanan ekonomik krizin etkisiyle sektörün bir gerileme dönemine girdiğini ve bu gerilemenin 2002 yılına kadar devam ettiğini söyledi. 
     Güçlü, bu dönemde toplumun et ihtiyacını beyaz ete yönelerek karşıladığını anlattı. 2002'den sonra kırmızı et fiyatlarındaki gelişmelerin sektörü canlandırdığını ifade eden Güçlü, Türkiye'de hayvancılık sektörünün tarım sektörü için de en hızlı gelişebilecek ve talep artışı gösteren bir sektör olduğunu kaydetti. 
     Güçlü, bunun sonucu olarak hayvancılık sektörüne daha önceki yıllara göre çok daha yüksek oranda teşvik verdiklerini ve sektörü canlandırmaya çalıştıklarını ifade etti. Güçlü, şöyle devam etti 
     ''Bu sektör sadece teşvik araçları ile bütçeye konan rakamların dışında da acaba nasıl teşvik edebiliriz Finans kurumlarından sektöre kaynak aktarımı için neler yapılabilir, veya biz Tarım Bakanlığı olarak elimizdeki imkanlarla sektörü nasıl canlandırabiliriz diye düşünüyoruz.'' Bakan Güçlü, Türkiye'nin piyasa ekonomisi şartlarına giderek adapte olan bir ülke olduğunu ve ürünlerle ilgili ithalat ve ihracatın aynı seviyede yapıldığını bildirdi. 
     Güçlü, ancak etle ilgili şu ana kadar ne bir çalışmanın yapıldığını, ne bu konuda belli bir politikanın geliştiğini, ne de alınmış bir karar bulunduğunu kaydederek, dolayısıyla et ithalatıyla ilgili ortada bu yönde adımların atılmasını gerektiren bir durumun olmadığını vurguladı. 
     Güçlü, halen Et Balık Kurumu'nun kilo başına 6.2 milyon lira karşılığı canlı hayvan alımının devam ettiğini kaydederken, piyasasada da yaklaşık 9-10 milyon lira arasında kırmızı et satışı yapıldığını dile getirdi. 
     ''Bu fiyatlar, tüketicimiz açısından yüksek bulunuyor'' diyen Güçlü, bunun alternatifinin beyaz et olduğunu söyledi. 
     Bakan Güçlü, piyasada toplam arz-talep dengesi bakımından bir sorun olmadığına dikkat çekerken, üretimi teşvik edecek seviyede bir fiyatın söz konusu olduğu ve bakanlığında bu olumlu ortamın bozulmasına, üreticinin cesaretenin kırılmasına yol açacak bir çalışmasının söz konusu olmadığını söyledi. Bakan Güçlü, şöyle devam etti 
     ''Ancak eğer et fiyatları başka ürünlerde olduğu gibi çok hızlı artmaya devam edecek olursa piyasayı düzenlemek için bu yol da açıktır. Bu yol piyasa ekonomisini seçmiş olan bir ülkede zaten açıktır. Bizim politikalarımızın esası üretimi teşvik etmek, artırmak ve üreticimizi korumaktır.'' 
     
     SORULAR 
     Bakan Güçlü, ''Irak'a insani yardım kapsamında Türkiye'den ne kadar un ve buğday alındığına'' ilişkin soru üzerine, şu anda bu konuda elinde kesim rakamlar bulunmadığını söyledi. 
     Güçlü, ''Sadece 200 milyon dolar Türkiye'den bir gıda paketi olarak alımı yapılacağı konusunda bilgimiz var'' dedi. 
     Güçlü, ancak bu paketin içerisinde hangi ürünlerin yer alacağı ve bunların miktarlarıyla ilgili bilginin şu anda söz konusu olmadığını belirtti. 
     Bakan Güçlü, bu programın, daha önceki güvenlik konseyi kararına uygun olarak yürüdüğünü de sözlerine ekledi. 
     





</TEXT>
</DOC>
