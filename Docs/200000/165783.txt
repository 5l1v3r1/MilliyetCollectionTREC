<DOC>
<DOCNO> 165783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/yazar/altan.html </URL>
<DATE> 2003/06/27/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Yaz 
</HEADLINE>
<TEXT>

     Her ne kadar ajans haberleri, içeriden ve dışarıdan sayısız olay ve demeç mitralyözleriyle takırdayıp dursa da, gövdenin özlemi, gölgelik serince bir yer... 
     Neyse ki Fenerbahçe Parkı uzak değil. 
     Fenerbahçe Koyu'na karşı düzenlenmiş büfenin, kıyıdaki gölgelik masalarından birine oturmak... 
     Deniz kırışıksız ve Adalar'la ufuklara doğru buğulu, öyle uzanıp gidiyor güneşin altında... 
     Tek mısralık bir Japon şiiri geliyor aklıma 
     "Ölüm bir yaz denizi gibi..." 
     
     Parkta, dallarıyla yaprakları cömert mi cömert bir ağacın altındaki bir bankta sarmaş dolaş öpüşüp duran bir genç kızla, bir delikanlı... 
     Ne hazırlanmakta olan 7. paket, ne Türkiye'nin AB üyeliği, ne Meclis'teki Yolsuzluk Komisyonu'nun raporu... 
     Doğa'nın dürtüsü, güdüsü ve libidosu, ağır basıyor insanların yarattığı ve çaresiz gitgide arınacak olan karmaşaya... 
     
     İlk gençlik aşkları... Kimselerinkine benzemeyeceğine inanılan mutlu bir evlilik hayalleri... 
     Genç kızlar bazen, sarmaş dolaş öpüşmelerle delikanlılarda neredeyse dizginlerini koparacak bir çılgınlığı sessizce şimşeklemekten ayrı bir tat alırlar. 
     Cinsel azgınlığı usulca kamçılamak ve oportalık yerde ister istemez doyumsuz bırakmak... 
     
     Bitirdiğimiz yüzyılın başlarında Dr. Binet, kadın türlerini, belli başlı olarak "Koket kadınlar - Utangaç kadınlar" diye, ikiye ayırmaya çalışmıştı... 
     Karşı cinsi çeşitli çekiciliklerle ustaca kışkırtmaktan özel bir tat alanlar, birinci kategoriye konmuştu. 
     Utangaç kadınlar ise, tam tersine, cinsel yaklaşımlardan korkuyormuş gibi bir masumiyetin kaçışında erkekleri, peşlerinden sürüklemekten zevk alıyorlardı. 
     Dr. Binet, doğada ikinci kategoriye örnek olarak, dişi geyikleri gösteriyordu... 
     Dişi geyikler de, erkek geyikleri peşlerine takarak, ormanların içine doğru kaçıyorlardı... 
     Sanki 
     - Erkek gücüyle başa çıkamadım, olan oldu, demek için... 
     
     Fenerbahçe Koyu'ndan, zaman zaman hafif bir rüzgar dalgası geçiyordu. 
     Aklıma, genç yaşları sanatçı görünümlü içki masalarında geçmiş ve hala aynı gece lokallerine giden, ancak değişmiş kuşaklar tarafından pek de tanınmadığı için, amerikan - bar'da tek başına içki içen bir hanım dost geliyordu... 
     Eski arkadaşlarından biri, kazara oralara uğradığında oturduğu tabureden dönerek kolunu kaldırır ve gelenin adını bağırırdı tıpkı eski günlerdeki şenliğini takınarak... 
     Bir seferinde, yine eski bir tanıdık olan barmenin yıllardan beri bildiği ve hala her akşam oraya gelen kıdemli kadın müşterisine 
     - Hesap epey kabardı, ödemeyi ne zaman düşünüyorsun, dediğini duymuştum... 
     İçim cız etmişti... 
     
     Yaz sıcağında, Fenerbahçe Koyu'nun kıyısında, az uzaktaki ağaçların altındaki bankta sarmaş dolaş sevişen çiftin tetiklediği çağrışımlar uzayıp gidiyordu... 
     Ve tabii bir de yönetim sorunları vardı. 
     Yargıtay Başkanı Eraslan Özkaya, Yavuz Donat'a şöyle demişti 
     - Binde 7.5 bütçeyle, derme çatma binalarla, bu Anayasa ile adalet olmaz, hukukta reform şart... 
     Belediyelerin ulusal gelirden aldığı pay ise yüzde 6'ydı İsveç'te yüzde 80 olduğu düşünüldüğünde... 
     Ve 370 bin resmi lojman, 150 bin resmi araba vardı... 
     Tevekkeli babam, benim de üst düzey bir bürokrat olmamı istememişti... 
     
     Türkiye'nin ne kadar kötü yönetilmiş olduğunu açıklayıp durmaktan yorulmuştum galiba... 
     Hava sıcaktı... Deniz, güneşin altında Adalar'a ve ufuklara doğru buğulanarak, öyle uzanıp gidiyordu. 
     Solmaz Kamuran'la konuşuyorduk, tek tük sözcüklerle... 
     Kimbilir 50 yıl sonra, neler ve neler değişecekti dünyada... 
     
     

</TEXT>
</DOC>
