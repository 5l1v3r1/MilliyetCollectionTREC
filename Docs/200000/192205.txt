<DOC>
<DOCNO> 192205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/soneko04.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Kongresi, Irak'a 87 milyar dolarlık ek bütçeyi onayladı 
</HEADLINE>
<TEXT>

     ABD Kongresi Başkan George Bush'un istediği, ancak büyük tartışma konusu olan Irak'a toplam 87 milyar dolarlık ek bütçeye onay verdi. 
     Bush, Afganistan ve Irak'taki harcamalar için ABD kongresinden 87 milyar dolar ek bütçe talebinde bulunmuş, ABD kongresinin bazı üyeleriyse bu rakam içinde yer alan Irak'a 20 milyar dolarlık hibe önerisinin, 10 milyar dolarlık kısmının krediye çevrilmesinde ısrar etmişti. 
     ABD Kongresinin alt kanadı Temsilciler Meclisi, ek bütçe önerisini Bush'un istediği şekilde kabul etmiş, ancak kongrenin üst kanadı Senato, 20 milyar dolarlık hibe kısmının Irak'a kredi olarak verilmesi yönünde bir karar çıkarmıştı. 
     Mevzuat gereğince Temsilciler Meclisi ve Senato'dan çıkan metinlerin birbirine denk olması gerektiği için, kongrenin her iki kanadından temsilcilerden oluşan bir uzlaştırma komitesi oluşturulmuştu. Bu komite, Irak'a 18 milyar dolarlık hibe konusunda uzlaşmaya vararak, Senato ve Temsilciler Meclisi'nde kabul edilen metinleri uzlaştırdı. 
     Amerikan basınındaki yorumlara göre, Bush'un bu zaferinin bir bedeli de oldu. Amerikan yönetiminin karşı çıkmasına rağmen kongre uzlaşma komitesi, ek bütçe harcamalarına, Pentagon'un, ulusal muhafızlar ve yedek askerlerin sağlık sigortasının genişletilmesini koydurtmayı başardı. Ayrıca Irak'a 20 milyar dolarlık hibenin 1.7 milyar dolarlık kısmı da tırpanlandı. Böylece Irak'ın posta hizmetleri için bir sistem oluşturulması benzeri projeler de kalmış oldu. 
     Bazı kongre üyeleri, Bush yönetiminin 87 milyar dolar konusunda kongreye karşı tavrını ''küstah'' olarak niteledi. Cumhuriyetçi Parti Virginia Milletvekili Frank Wolf, ''yönetimde belli derecede bir küstahlığa rastlıyoruz. Düşüşün öncesinde de gurur vardır'' diyerek alışılmadık ölçüde ağır bir dille yönetimi eleştirdi. 
     Bush'un 87 milyar dolarlık bütçesinin yasalaşması için, uzlaştırılan metnin Temsilciler Meclisi ve Senato'da tekrar oylanarak kabul edilmesi ve Başkan Bush'un onayından geçmesi gerekiyor. 
     ABD kongresinin bazı üyeleri, dünyanın ikinci en zengin petrol rezervine sahip ülkesi olan Irak'a, ABD'nin milyarlarca dolar harcamasına karşı çıkmıştı. 
     
</TEXT>
</DOC>
