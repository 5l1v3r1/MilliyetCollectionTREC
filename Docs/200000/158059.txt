<DOC>
<DOCNO> 158059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sonspo16.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor 3 yabancıyla anlaştı gibi... 
</HEADLINE>
<TEXT>

     Yabancı oyuncu transferi çalışmalarını sürdüren Trabzonspor'da, kulüp başkanı Özkan Sümer, yeniden yurtdışına çıkıyor. 
     Sümer, bu akşam İstanbul'a geçeceğini ve orada yapacağı bazı toplantılardan sonra yurtdışına gideceğini söyledi. 
     Yabancı oyuncu transferinde son aşamaya geldiklerini de ifade eden Sümer, ''3 oyuncuyla anlaştık gibi. Ancak şu an bu transferler kesin olarak halledilmeden net bir şey konuşmamak gerek. Temaslarımız olumlu gelişiyor. Önümüzdeki hafta bu temaslarımız kesinlik kazanır'' diye konuştu. 
     Daha önce yine Avrupa'da oyuncu transferi arayışları yapan Sümer, Belçika Milli Takımı kalecisi Geert De Vlieger ile temas halinde olduklarını, ancak bu oyuncu olmadığı takdirde belirledikleri alternatif oyunculara yöneleceklerini sözlerine ekledi. 
     
</TEXT>
</DOC>
