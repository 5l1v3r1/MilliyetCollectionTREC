<DOC>
<DOCNO> 186654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sontur20.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem AKP, TBMM üyelerini Anayasa ihlaline zorlamaktadır 
</HEADLINE>
<TEXT>

     YTP Genel Başkanı İsmail Cem, anayasanın 92'nci maddesinin, ''yurtdışına asker göndermek izni verme yetkisini'' ancak ''milletlerarası hukukun meşru saydığı hallerde'' TBMM'ye tanıdığını belirterek, AK Parti iktidarının, TBMM üyelerini anayasa ihlaline zorladığını savundu. 
     Cem, yaptığı yazılı açıklamada, anayasanın hukuken herkesi ve her organı bağlayan kuralları getirdiğini hatırlatarak, şunları kaydetti 
     ''Böyle bir meşruiyetin bulunmadığı, varlığının ABD dahil kimse tarafından öne bile sürülmediği bir durumda, AK Parti iktidarı, kendi milletvekillerini açıkça anayasa ihlali olan bir davranışa sürüklemektedir. 'Uluslararası meşruiyet', anayasanın 92'nci maddesinde belirtildiği gibi 'milletlerarası hukukun meşru saydığı hallerde' söz konusudur. Bu durumlar, bir ülkenin meşru müdafaa hakkını kullanması ya da BM'nin karar almasıyla gerçekleşir. Irak'ta her ikisi de yoktur. Kaldı ki böyle bir kararı uygulama yetkisi, hükümetin değil cumhurbaşkanınındır.'' AK Parti iktidarının, PKK-KADEK ve El Kaide uzantılarının hazırladığı tuzağa düşmek üzere olduğunu ileri süren Cem, açıklamasında şu görüşlere yer verdi 
     ''Terör örgütlerinin beklentisi, Türk askerlerinin, bugün öngörüldüğü şekilde, görevde ve sayıda Irak'a gelmesidir. Örgütlerin hesabına göre, Irak'ta bizim askerlerimizi özel olarak hedef alacaklardır. Böylece, Türk birliklerinin tepkisini tahrik edecek, olayı büyüterek uluslararası alana, özellikle Batı Avrupa'ya 'Türkler bizi öldürüyor' mugalatasıyla ulaştıracaklardır. Bu kargaşa ortamında, terörü bir kez daha ve yaygın şekilde Türkiye'ye ihraç etmenin hesabındadırlar.'' 
     
</TEXT>
</DOC>
