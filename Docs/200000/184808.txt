<DOC>
<DOCNO> 184808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sonspo07.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, Beşiktaş maçı öncesi iddialı... 
</HEADLINE>
<TEXT>

     UEFA Kupası 1. turunda İspanya'nın Villareal takımıyla deplasmanda yaptığı maçtan 0-0'lık sonuçla dönen Trabzonspor'da, gözler hafta sonundaki Beşiktaş maçına çevrildi. 
     Kulüp asbaşkanı Erol Tuna, Villarreal maçıyla birlikte takımda iyi bir güven ve moral ortamı oluştuğunu ve bu etkenlerin Beşiktaş maçı öncesi kendileri için büyük bir avantaj olduğunu söyledi. 
     Tuna, Villarreal maçında futbolcularının iyi bir mücadele örneği gösterdiğini ve bu mücadelelerini Beşiktaş maçına yansıtmaları durumunda karşılaşmadan istedikleri sonuçla ayrılacaklarını ifade ederek, şöyle devam etti 
     ''Geçen yıl Beşiktaş ile deplasmanda 0-0 berabere kalmıştık. Kendi sahamızda ise son dakikada yediğimiz golle rakibimiz karşısında galibiyetten olmuştuk. Ancak şimdi, takımın kendine güvenini sağlaması, moral motivasyon bakımdan üst düzeyde olması ve Beşiktaş'ı son dakikada kaçırmanın vermiş olduğu artılar, bize büyük güç veriyor. Bu kez Beşiktaş'ı affetmeyeceğiz.'' Tuna, yönetimde bulundukları süre içinde 4 derbi maçından da galibiyetle ayrılamadıklarını kaydederek, ''Bu maçlarda iyi oynamış ancak tecrübesizliğimiz nedeniyle sonuca gidememiştik. Ancak şimdi avantajlarımız daha ağır basıyor. Beşiktaş'ı İnönü'ye hapsedeceğiz ve yönetim olarak da ilk derbi galibiyetimize kavuşacağız'' diye konuştu. 
     Olağanüstü genel kurul öncesi Trabzonspor'da sorunun başkanlık olmaması gerektiğini de dikkat çeken Tuna, bordo-mavili kulüpte başkan değil, çok iyi bir yönetici arayışı içinde olunması gerektiğini de kaydetti. 
     
</TEXT>
</DOC>
