<DOC>
<DOCNO> 156559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sondun04.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu "İHD'nin Ankara bürosuna baskın kabul edilemez" 
</HEADLINE>
<TEXT>

     Avrupa Parlamentosu'nda bu akşam yapılan oturumda, İnsan Hakları Derneği'nin İHD Ankara'daki bürosunda geçen hafta yapılan arama ele alındı. 
     AB Komisyonu'nun genişlemeden sorumlu üyesi Günter Verheugen, İHD bürosuna yapılan baskının kabul edilemez olduğunu belirterek, bunun ''insan hakları ihlali'' olduğunu savundu. 
     Dışişleri Bakanı ve Başbakan Yardımcısı Abdullah Gül ve Adalet Bakanı Cemil Çiçek'in yaptığı açıklamaların, hükümetin bu aramayı onaylamadığını gösterdiğini ifade eden Verheugen, Türkiye'de insan hakları ve demokrasi alanındaki reformların sürmesini beklediklerini bildirdi. 
     Oturumda söz alan farklı siyasi gruplardan parlamenterler de, İHD bürosunda yapılan aramayı eleştiren konuşmalar yaptılar. 
     Avrupa Parlamentosu'nun, Perşembe günü yapılacak oturumunda aramayı eleştiren bir tavsiye karar tasarısı onaylanacak. 
     
</TEXT>
</DOC>
