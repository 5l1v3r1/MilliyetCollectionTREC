<DOC>
<DOCNO> 161078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sontur14.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Marangozun öfkesi... 
</HEADLINE>
<TEXT>

     Muğla'nın Ortaca İlçesi'nde bir marangoz, işyerine icra işlemi için gelen avukatı ve malları almak isteyen bir kişiyi yaraladı. 
     Alınan bilgiye göre, İlçe Sanayi Sitesi'nde marangoz atölyesi işleten Mehmet Ç.'nin borcunu ödememesi üzerine, Avukat Şaban Akyüz, İlçe İcra Dairesi Müdür Yardımcısı Muzaffer Karayel ve malların ihalesine girecek olan Mehmet İlhan ile işyerine hacze gitti. 
     Haciz sırasında makinelere biçilen fiyatları çok düşük bulan Mehmet Ç, işlerine karışmamasını isteyen Avukat Akyüz'e saldırdı. Eline geçirdiği tahta parçasıyla Akyüz'ü döven Mehmet Ç, kendisine müdahale eden Mehmet İlhan'ı da çakıyla yaraladı. 
     Akyüz ve İlhan'ın, ilçede yapılan ilk müdahalenin ardından Muğla Devlet Hastanesi'ne sevk edildiği, hayati tehlikelerinin bulunduğu belirtildi. 
     Mehmet Ç. ise gözaltına alındı. 
     
</TEXT>
</DOC>
