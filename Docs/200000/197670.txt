<DOC>
<DOCNO> 197670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sontur26.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fıscher İki ülke teröre karşı birlikte çalışmalı... 
</HEADLINE>
<TEXT>

     Almanya Dışişleri Bakanı Joschka Fischer, terörizmin Türkiye ve Almanya'nın ortak düşmanı olduğunu belirterek, bu düşmana karşı birlikte savaşılması gerektiğini söyledi. 
     Fisher, NTV'ye yaptığı açıklamada, İstanbul'daki saldırılardan duyduğu üzüntüyü dile getirdi ve saldırıda hayatını kaybedenlerin ailelerine ve Türk halkına başsağlığı diledi. 
     İstanbul'daki saldırıları duyduklarında ''şok olduklarını'' ifade eden Fischer, bir soru üzerine, saldırılar için Türkiye'nin neden seçildiğini bilemediğini söyledi. Fischer, terörizmin iki ülke için de ortak düşman olduğunu vurgulayarak, ''İki ülke bu ortak düşmana karşı birlikte savaşmalı'' diye konuştu. 
     Saldırıların Türkiye'nin laik Batı sistemine sahip olduğu için yapıldığı yönündeki değerlendirilmelerin hatırlatılması üzerine Fischer, teröristlerin niyetinin ne olduğunu tam olarak bilemediğini, ancak niyetlerinden birinin bu olabileceğini söyledi. 
     Almanya Dışişleri Bakanı, şunları söyledi 
     ''Türkiye'deki ve Avrupa'daki dostlarımızla birlikte ileri doğru yol almalıyız, bu ülkenin modern bir hale getirilmesi herkesin ortak menfaatinedir. Bunun için ne yapılması gerekiyorsa tespit edilmeli ve birbirimize destek olmalıyız. Çünkü Türkiye çok önemli bir ülke.'' Türkiye'nin terörizm konusunda yeterli desteği alamadığı yönündeki açıklamaların hatırlatılması üzerine de Fischer, ''Biz terörizmle savaş konusunda yakın işbirliğine ve sağlam birlikteliğe sahibiz. Uluslararası platformda ortaklarımız var. Uluslararası terörizmle mücadele çok önemli. İstikbarat servislerinin, polislerin işbirliği yapması büyük önem taşıyor'' dedi. 
     Fischer, terör saldırılarının sadece masum insanları değil demokrasi ve kişisel özgürlükler gibi temel değerleri de hedef aldığını belirterek, ''Teröre karşı savaşta kendi temel değerlerimizi sağlam şekilde tutmalıyız'' diye konuştu. 
     
     TERÖRLE AB SÜRECİ BAĞLANTISI SAÇMA 
     Fischer, Türkiye'nin AB sürecine ilişkin bir soru üzerine, Türkiye'nin, Helsinki ve Kophenhag kararlarının üzerine temel kurarak, dostlarıyla birlikte genişleme sürecinde ileriye doğru hareket etmesi gerektiğini söyledi. 
     ''Türkiye reform sürecine ve bunların uygulamalarına hız vermeli'' diyen Alman Bakan, AB Komisyonu'nun 2004 İlerleme Raporu'nun Türkiye'nin müzakerelere başlaması sürecinde belirleyici rol oynayacağını belirtti. 
     Avrupa siyasetinde bir yılın çok önemli olmadığına işaret eden Fischer, bu süreçte Türkiye'yi destekleyeceklerini söyledi. Almanya Dışişleri Bakanı, ''Tavsiyem, mümkün olduğunca çabuk ileri doğru hareket etmeniz. Uygulamaların hızı artırılmalı. Komisyonu ikna etmek çok önemli'' dedi. 
     Türkiye'nin AB'ye girmesiyle terörün de birliğe gireceği yönündeki değerlendirmeler üzerine de Fischer, ''Ben bunu duyduğumda şoka uğradım. Terör sürecini müzakere sürecine bağlamak saçma.'' Fischer, Gürcistan'ın istifa eden Cumhurbaşkanı Eduard Şevardnadze'nin Almanya'da olup olmadığının sorulması üzerine de, Şevardnadze'nin Almanya'nın dostu olduğunu, ancak bu konuda herhangi bir açıklama yapamayacağını söyledi. 
     
</TEXT>
</DOC>
