<DOC>
<DOCNO> 169694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/yasam/ayas.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci porno skandalı 
</HEADLINE>
<TEXT>

Daha önce bir genç kıza tecavüze ilişkin CD görüntüleri gönderilen Edirne Polisi'ne, şimdi de liseli gençlerin sevişmelerine ait gizli çekimler ulaştı 
     ABDURRAHMAN CENGİZ, AYŞEGÜL KÜTÜK, SERHAN BÜLBÜL Edirne DHA 

     Lise öğrencisi Ü.K.'nin uğradığı tecavüze ilişkin kamera görüntüleriyle çalkalanan Edirne'de, ikinci bir 'gizli porno film' skandalı daha patladı. 
     Ü.K.'ye tecavüz edilmesiyle ilgili CD'nin ulaşmasının ardından bu olayı büyük ölçüde çözen Edirne Polisi'ne, bu kez de liseli gençlerin gizli kamerayla çekilen seks görüntülerinin bulunduğu bir CD ulaştı. Polise gönderilen CD'deki görüntülerde, lise öğrencisi oldukları ileri sürülen dört genç, bir evin yatak odasına nasıl gizli kamera kuracaklarını tartışıyor. Sonunda bir genç gardıroba girip kamerayı çalıştırıyor ve kısa süre sonra içeri giren liseli bir kızla erkeğin cinsel ilişkisi baştan sona kaydediliyor. Ardından odaya giren başka çiftler de cinsel ilişkide bulunuyor. 
     
     Ailelere şantaj yapılıyor 
     Edirne Polisi, bu görüntülerden yola çıkarak, seks partisi düzenleyen ve gizli kameraya çeken liselileri aramaya başlarken, bazı aileler de, çocuklarının görüntülerinin bulunmasından endişe ettikleri bu CD'lerin peşine düştü. 
     Bunu fırsat bilen bazı kişilerin, ellerinde söz konusu görüntüleri içeren CD'den bulunduğunu söyleyerek, ailelerden 500 milyon ile 1 milyar lira arasında paralar istedikleri iddia edildi. 
     
     AKP'linin oğlu kayıp 
     Geçen hafta Edirne'de jandarmaya gönderilen bir CD'de, lise mezunu Haydar Türker Demirhan'ın Ü.K. adlı genç kıza evinde tecavüz ederken gizli kamerayla çekilen görüntüleri yer almıştı. Tecavüzü görüntüleyen kişinin de, AKP Edirne Milletvekili Ali Ayağ'ın oğlu M.A. olduğu belirlenmişti. Olayın ortaya çıkmasıyla Demirhan ve arkadaşı C.R.G. tutuklanmış, M.A. kayıplara karışmıştı. 
     

</TEXT>
</DOC>
