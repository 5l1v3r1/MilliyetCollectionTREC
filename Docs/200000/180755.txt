<DOC>
<DOCNO> 180755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/son/sontur08.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''Türkiye'ye kendi komutasında sektör verilecek'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin Irak istikrar gücüne katılımına ilişkin, Türkiye ile ABD askeri heyetleri arasında yürütülen görüşmelerde, Türkiye'ye kendi komutasında ayrı bir sektör verilmesi konusunda uzlaşmaya varıldığını söyledi. 
     Gül, İtalya'da dün başlayan AB dışişleri bakanlarının gayri resmi toplantısının ikinci gününe katılmak üzere Brescia'ya geldi. 
     Gazetecilere uçakta açıklama yapan Gül, Türk-Amerikan askeri heyetleri arasındaki görüşmelerin ''gayet açık ve olumlu'' geçtiğini kaydederken, ''Ayrı bir sektör ve komuta konusunda mutabakat var'' diye konuştu. 
     Sektör konusunda ABD'nin geniş bir coğrafyada farklı öneriler sunduğunu belirten Gül, ''Eğer karar verilirse bizim tercihlerimiz önemli olacaktır. Orada tercih hakkımız var'' dedi. 
     Gül, karar alınması durumunda, Türk askerinin masraflarının kim tarafından karşılanacağı ve kaç asker gönderileceği konularının ise daha sonra netlik kazanacağını kaydetti. 
     Gül, bu çerçevede önümüzdeki haftalarda ABD'den askeri heyetlerin yeniden Ankara'ya geleceklerini belirterek, sürecin devam ettiğini söyledi. 
     Gül, bir soru üzerine, görüşmelerin ABD'nin PKK KADEK terör örgütüne yaklaşımı nedeniyle kesildiği yönündeki haberlerin doğru olmadığını bildirdi ve bu konuya ilişkin ABD'den ayrı bir heyetin geleceğini belirtti. 
     ABD'nin, kendi terör listesinde bulunan gruplara ''müsamahakar davranmayacağını beklediğini'' söyleyen Gül, ABD'nin bu konuda samimi davranacağına inandığını da kaydetti. 
     Asker gönderme kararının Ekim ayına kalıp kalmayacağının sorulması üzerine Gül, askeri görüşmeler tamamlandıktan sonra siyasi karar almanın kolay olacağını ifade etti ve siyasi iradenin Meclis'e gitme yönünde karar alması durumunda, konunun Meclis'te ele alınacağını bildirdi. 
     Devam eden sürecin önceki tezkere sürecinden farklı olduğunu söyleyen Gül, o dönemde savaş ve yabancı askerlerin Türkiye'ye gelmesinin söz konusu olduğunu hatırlattı. 
     
     "IRAK'TA TÜRKİYE'YA GÜVEN VAR" 

     Gül, Irak'ta incelemelerde bulunan Türk heyetinden ön bilgilerin geldiğini belirterek, bölgede Türkiye'ye karşı büyük güvenin olduğunun anlaşıldığını söyledi. 
     AB dışişleri bakanlarının toplantısına katılmak üzere İtalya'nın Brescia kentine gelen Gül, uçakta gazetecilere açıklamalarda bulundu. 
     Irak'ta inceleme yapan Dışişleri Bakanlığı, MİT ve Genelkurmay Başkanlığı mensuplarından oluşan Türk heyetinin bir bölümünün dün Ankara'ya geldiğini, bir bölümünün de yarın başkente ulaşacağını ifade eden Gül, Pazartesi günü detaylı değerlendirmelerde bulunacaklarını kaydetti. 
     ''Rapora göre, Türkiye'ye karşı büyük güven var'' diyen Gül, raporda Irak halkının İngiliz ve Amerikan güçlerinden epey rahatsızlıkları bulunduğunun da anlaşıldığını belirtti. Bu durumu normal karşıladığını söyleyen Gül, ''Bu durum normal, bölgeyi bilmiyorlar, ayrı psikolojileri var'' dedi. 
     Gül, savaşa girmediği için Türkiye'ye ayrı bir sempati duyulduğunu da belirterek, ''Bizim işgalin bir parçası olarak değil, orayı huzura kavuşturmak, ihtiyaçlarını kolaylaştırmak için gideceğimizi hepsi biliyor'' diye konuştu. 
     ZEBARİ'NİN AÇIKLAMALARI 
     Gül, Irak'ın Dışişleri Bakanı Hoşyar Zebari'nin açıklamalarının hatırlatılması üzerine, artık kimsenin kendi etnik grubunun temsilcisi olmadığını, tüm Irak'ın temsilcisi olduğunu hatırlatırken, Zebari'nin geçici olarak o konumda bulunduğunu kaydetti. 
     Bu tür açıklamalar yapılırken çok dikkatli olunması gerektiğini ifade eden Gül, böyle açıklamalar yapmakla kişilerin kendi ülkelerine zarar verebileceklerini hatırlattı. 
     Türkmen, Kürt ve Arapların Türklerin akrabası olduğunu ifade eden Gül, bu grupların son 10 yılda Türkiye sayesinde bölgede ayakta kaldıklarını, uzun vadede Türkiye'nin her türlü desteğine ihtiyaçları olacağını ve Türkiye'nin de bu desteği vermekten memnuniyet duyacağını söyledi. 
     Gül, bölge halkının refah ve huzuru için sorumlu davranılması gerektiğini ifade ederek, ''Bunu zedeleyecek davranışlardan kaçınılması gerekir'' diye konuştu. 
     Bölgede istikrar ve güven olması durumunda karşılıklı ekonomik canlılığın başlayacağını belirten Gül, bu sayede tüm bölge kaynaklarının paylaşılacağını kaydetti. 
     Ekonomik işbirliğinin bu sayede sağlanabileceğine işaret eden Gül, ''Bizim kimsenin toprağında, kaynağında gözümüz yok'' dedi. 
     Gül, Irak geçici yönetim konseyinden bir heyetin de önümüzdeki günlerde Ankara'da temaslarda bulunacağını açıkladı. 
     Gül, bir soru üzerine de, BM Güvenlik Konseyi'nden çıkacak bir kararın herkesin işini kolaylaştıracağını kaydederek, Ankara'nın tasarı üzerinde çalıştığını söyledi. 
     Gül, AB'ye Türkiye'nin üzerine düşen görevleri yaptığı ve yapmaya devam edeceği mesajını vereceklerini söyledi. 
     AB dışişleri bakanlarının toplantısına katılmak üzere İtalya'nın Brescia kentine gelen Gül, uçakta gazetecilere açıklamalarda bulundu. 
     Gül, Riva del Garda'daki toplantının, 7. uyum paketinin ardından yapılan ilk AB dışişleri bakanları toplantısı olduğunu hatırlatarak, Türkiye'deki reformlara ilişkin bilgi vereceğini kaydetti. 
     Türkiye'nin AB sürecinde 2003-2004 yılları planlarını anlatacağını belirten Gül, görüşmelerde Türkiye'nin AB'den beklentilerini de dile getireceğini ifade etti. 
     Gül, toplantıda AB'ye nasıl bir mesaj vereceğinin sorulması üzerine, ''Türkiye üzerine düşenleri yerine getirdi ve getirmeye devam edecektir'' mesajını vereceğini söyledi. 
     Temaslarında Irak konusunun da ele alınacağını ifade eden Gül, Türkiye'nin Irak'ın komşusu olduğunu, Irak konusunda AB perspektifini göz önünde tuttuklarını belirterek, AB'nin, Türkiye'nin Irak'a asker gönderip göndermemesini değil, bu kararın demokratik süreçte alınmasını önemsediğini belirtti. 
     Gül, KKTC ile Türkiye arasında imzalanan gümrük birliği çerçeve anlaşmasına yönelik bir soru üzerine de, anlaşmanın, AB'nin standartlarının Kuzey Kıbrıs'ta da uygulanmasına ilişkin olduğunu belirtti. 
     Gül, anlaşmanın, Kıbrıs'ın bütün olarak AB'ye girmesi durumunda, Kuzey için de mesafe alınmış olması amacıyla yapıldığını söyledi. 
     Gül, Riva del Garda'daki toplantılarda Almanya ve Fransa Dışişleri Bakanları Joschka Fischer ve Dominique de Villepin ile temaslarda bulunacağını da kaydetti. 
     
</TEXT>
</DOC>
