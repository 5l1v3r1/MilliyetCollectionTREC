<DOC>
<DOCNO> 165314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/yazar/cemal.html </URL>
<DATE> 2003/06/25/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Barış şiirleri 
</HEADLINE>
<TEXT>

     
     Gölün kıyısında bir açık hava tiyatrosu. Güneş batmak üzere. Gündüzün çöl sıcağı gitmiş, gecenin tatlı serinliği esiyor. 
     Filistinli kemancı... 
     İsrailli kemancı... 
     İkisi birlikte sahne alıyor. 
     "Müzik aşkın gıdasıdır " 
     Konser başlarken, dumanı tüten meşalelerin altında böyle diyor İsrailli kemancı. Kendisine Filistinli bir kemancı eşlik ediyor. Bir Amerikan Yahudisi de yönetiyor Amman Konservatuvar Orkestrası'nı. 
     Konserin adı barış 
     Bach, Çaykovksi, Beethoven çalıyorlar. Filistinli şair Mahmut Derviş'le Brezilyalı romancı Paulo Coelho sahneye çıkıp barış şiirleri okuyorlar. 
     Zor böyle bir geceyi unutmak. 
     İsrailli kemancıyla Filistinli şairin barışa duydukları özlemi hissetmeye çalışırken, nedense o Iraklı şairi anımsıyorum. Mayıs ayı başında Bağdat'ta tesadüfen katıldığım Edebiyatçılar Birliği'nin ilk toplantısıydı. Kürsüde barış ve özgürlüğe duyduğu özlemi anlatan şiirini okuduktan sonra şöyle demişti 
     "Yıllar yılı kendi sesimizden korktuk. Yüksek sesle konuşurken başımıza bir şey gelir diye çekindik. Hala inanamıyorum. Acaba buradan çıkınca başıma bir şey gelir mi duygusu hala peşimi bırakmış değil." 
     Barış, özgürlük, güvenlik... 
     Bu toprakların sihirli sözcükleri. Filistin ve İsrail deyince, Irak deyince söz alan herkesin ağzından bunlar dökülüyor. 
     Irak Savaşı bir milat olmuş durumda. Dünya Ekonomik Forumu'nun üç gün süren Lut Gölü Olağanüstü Toplantısı'nda kim söz alsa Irak Savaşı öncesi, sonrası diye başlıyor konuşmasına. 
     Benim de tartışma lideri olarak katıldığım Irak'ın Yeniden İnşa Edilmesi konulu toplantı da farklı değildi. Ama ne yazık ki yanıtlardan çok sorular ağır basıyordu. Bir Fransız akademisyenin deyişiyle, Irak'ta savaş sisi dağılmış, ama barış sisi olanca kesifliğiyle bastırmıştı. 
     Bir buçuk ay önce Irak'ta dolaşırken tanık olduğum bütün soru ve sorunlar geçerliğini korumaya devam ediyordu. Güvenlik, günlük hayatın akışı ve altyapı, temiz ve tazyikli su, kesintisiz elektrik, benzin, gaz, bir siyasal merkezin oluşumu, Baas ve ordunun çöküşüyle ortaya çıkan boşlukta devletin yeniden inşası ve Şii radikalizmi, Irak ve bölgesel istikrar... 
     Hiç bitmeyen sorular. 
     Bir işadamı, Irak'ta güvenlik ve para sorunları çözülmeden ekonominin ayağa kalkmayacağını söylüyor. Mayıs ayı başında Necef'te kaldığım o dökülen oteldeki kat hizmetçisini anımsıyorum. Kendisine Irak dinarı verince almamış, benden dolar istemişti. 
     Ekonomiden sorumlu ABD Dışişleri Bakan Yardımcısı Alan P. Larson'la sohbet ediyorum. Irak'ta idarenin yavaş da olsa kurulmakta olduğunu söylüyor. Yeni siyasal liderler konusunun henüz soru işareti olduğunu belirtiyor. Benim sorum üzerine iki noktayı vurguluyor 1 Irak'ta radikal Şiiler çoğunlukta değil. 2 Irak'ta çoğunluk 'İslamcı rejim' istemiyor. 
     Japon işadamı şöyle diyor 
     "İkinci Dünya Savaşı sonrasında Amerika'nın Japonya'daki işgali yedi yıl sürmüştü. Bizim hiçbir etnik ve dini sorunumuz yoktu. Homojen bir toplumduk. Buna rağmen işgal bu kadar yıl sürdü. Irak'ın etnik ve dini çeşitliliğine, bu açıdan çatışmalarına bakınca, buradaki Amerikan işgali kaç yıl sürer diye düşünmeden kendimi alamıyorum." 
     Financial Times'tan bir İngiliz meslektaşımla Irak - Türkiye ilişkisini konuşurken bana bir soru yöneltiyor 
     "Kürtler bir gün Irak'ta bağımsız devletlerini ilan etse Türkiye ne yapabilir " 
     Arap Ligi Genel Sekreteri ve eski Mısır Dışişleri Bakanı Amr Musa'ya geliyor söz sırası. Ama o kendi konuşma hakkını Iraklı bir işadamına bırakıyor. 
     Iraklının tepkisi ilginç 
     "İyi güzel, Irak'ın yeniden yapılandırılması tartışılıyor. Ama bakıyorum bu koca salona, burada Iraklı yok. Iraklıların bulunmadığı bir yerde Irak'ı konuşmak ne kadar tutarlı bir iş .." 
     Iraklı işadamı bu yerinde eleştirisini, öğleden sonra Amerikan Dışişleri Bakanı Colin Powell'ın bulunduğu oturumda da yineleyince, Powell'ın yanıtı şöyle oluyor 
     "Bu eleştiri Irak'ın değiştiğinin, sansürün sona erdiğinin bir işareti değil mi Eskiden olsa böyle konuşabilir miydi " 
     Forumun en ilgi çeken katılımcılarından biri geliyor kürsüye 
     Büyükelçi Paul Bremer. 
     Irak'taki Amerikan işgal yönetiminin sivil yöneticisi. "Sivil otoritenin temsilcisi" diye takdim ediliyor. 30 bin Iraklı polisin çalışmaya başladığını, mahalle komiteleriyle günlük yaşamın düzenlenmeye çalışıldığını, geçen gece 2 bin Iraklı polisin Bağdat'ta ilk kez güvenlik taraması yaptığını, Saddam'ın devrilmesinden beri 100 gazetenin çıktığını, hayatın gitgide normalleştiğini, benzin kuyruklarının kısaldığını anlatıyor. 
     Bir 'siyasal konsey'in en geç temmuz sonunda kurulacağını ve anayasa işine de soyunacağını, ders kitaplarının yeniden yazılacağını, dürüst bir yargı sistemiyle pazar ekonomisi reformlarının yapılacağını söyledikten sonra ekliyor 
     "Siyasal reform, ekonomik özgürlükler olmadan gerçekleşmez." 
     Evet, Irak önemli. 
     Irak'a istikrar gelmeden, Irak insanının günlük yaşamdaki dertleri hafiflemeden ne ülkeye ne bölgeye barış gelir. Ama belki bundan daha önemlisi, Filistin - İsrail barışı kurulmadan bölge adam olmaz. 
     Lut Gölü'nü geride bırakıp, Allenby Köprüsü'nden İsrail'e, Filistin'e geçmenin zamanıdır. 
     
     

</TEXT>
</DOC>
