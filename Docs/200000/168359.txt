<DOC>
<DOCNO> 168359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sontur37.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İntihar eden Rus sporcunun AİDS'li olmadığı belirlendi 
</HEADLINE>
<TEXT>

     Antalya'ya tatile gelen ve kaldığı otelde intihar eden Rus uyruklu buz hokeyci Roman Lyaşenko'nun, HIV virüsü taşımadığının belirlendiği bildirildi. 
     Antalya'nın Belek Beldesi'nde, kaldığı otel odasında intihar eden Lyaşenko'nun Akdeniz Üniversitesi Hastanesi Morgu'nda bekletilen cenazesi bugün ülkesine gönderilmedi. Bu arada, morg önünde bekleyen gazetecilerin soruları üzerine açıklama yapan Akdeniz Üniversitesi Başhekimi Prof. Dr. Fevzi Ersoy, AIDS hastası olduğu iddiaları ortaya atılan Rus sporcuya savcılık isteğiyle ''Eliza Testi'' yapıldığını bildirdi. 
     Prof. Dr. Ersoy, Tıp Fakültesi Adli Tıp Ana Bilim Dalı'nca yapılan testin sonucunun negatif çıktığını ve Rus Roman Lyaşenko'nun HIV Virüsü taşımadığının belirlendiğini kaydederek, sporcuda başka herhangi bir hastalığa da rastlanmadığını açıkladı. 
     Bu arada tur şirketince, sigorta şirketi kanalıyla cenazenin aldırılması için morga, cenaze hizmeti veren özel bir kuruluş tarafından yabancılar için kullanılan tabut getirildi. Ancak, yazışmalar ve yetki belgelerinin tamamlanmaması dolayısıyla Rus sporcunun cenazesi bugün de morgdan alınamadı. 
     Rus buz hokeycinin cenazesinin, yarın işlemlerin tamamlanmasının ardından Rus Konsolosluğu'nun girişimleriyle morgdan alınarak ülkesine gönderilmesi bekleniyor. 
     
</TEXT>
</DOC>
