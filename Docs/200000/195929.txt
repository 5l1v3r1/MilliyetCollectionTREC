<DOC>
<DOCNO> 195929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur01.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aracınız kışa hazır mı 
</HEADLINE>
<TEXT>

     İleri sürücülük teknikleri uzmanı Demir Bükey, kötü hava ve yol şartlarının trafik kazalarına yol açmaması için araçların bakım ve hazırlıklarının kış öncesinde yapılması gerektiğini söyledi. 
     Bükey, kışın yağmur, çamur, sis, kar ve buzun, görüşü kısıtladığını, fren mesafesini artırdığını belirterek, ''Kışa girerken, araçların lastikleri, aküsü, farları, silecekleri ile kalorifer, klima, havalandırma ve rezistansı kontrol edilmeli, eksikler giderilmeli'' dedi. 
     Sürüşte en önemli faktörün lastikler olduğunu dile getiren Bükey, diş derinliği 3 milimetrenin altına inen lastiklerin değiştirilmesi gerektiğini söyledi. 
     Demir Bükey, lastik havalarının 3-4 günde bir kontrol edilmesi, kış lastiği bulunmayan araçlarda karda zincir kullanılması gerektiğini kaydetti. 
     Donmaya karşı, aracın radyatör sistemindeki antifrizin ölçülmesi gerektiğini hatırlatan Bükey, soğukta performansı düşen akülerin de kontrol ve bakımlarının yapılması gerektiğini belirtti. 
     Bükey, sertleşen silecek lastiklerinin değiştirilmesi, su deposunun da dolu tutulması gerektiğini dile getirdi. 
     Demir Bükey, güvenli ve konforlu bir sürüş için kalorifer sisteminin ön camdaki buğuyu önlemesi, arka cam rezistansının sağlıklı çalışması gerektiğini belirtti. 
     
     ''FARINIZ AÇIK OLSUN'' 
     Bükey, sürüş güvenliği konusunda ise ''Kışın fren mesafesinin uzayacağı unutulmamalı, hız, yol, hava ve görüş şartlarına göre ayarlanmalı, limitler aşılmamalı'' dedi. 
     Karda beyaz, ormanlık alanda yeşil, asfalt üzerinde de gri araçların görülmesinin zorlaşacağını anlatan Bükey, sürücülerin gündüz de araçlarının farlarını açık tutmaları, farların temizliğine dikkat etmeleri gerektiğini dile getirdi. 
     Bükey, kötü hava koşullarında araç takip mesafesinin artırılması gerektiğini dile getirerek, bu sürenin en az 3-4 saniyeye çıkarılmasının, güvenliği artıracağını ifade etti. 
     
     KAR, SİS, BUZ 
     Sisli havalarda sık sık silecek çalıştırılarak, araçların camında yoğunlaşan su damlalarının temizlenmesi gerektiğini anlatan Bükey, siste öndeki aracı takip ederken, ''görüş mesafesinin takip mesafesi olmadığının unutulmaması gerektiğini'' söyledi. 
     Bükey, yollarda biriken suların hızlı araçlar için ''su yastığı'' etkisi yapacağını, kayarak kontrolden çıkmamak için birikintilerden yavaş geçilmesi gerektiğini belirtti. 
     Demir Bükey, kolay buzlanan yüksek yerler, viyadük, köprü gibi rüzgar alan yol kesimlerine yaklaşırken araç hızının mutlaka düşürülmesi gerektiğini de vurguladı. 
     
</TEXT>
</DOC>
