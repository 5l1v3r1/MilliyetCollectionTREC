<DOC>
<DOCNO> 181329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sontur06.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Emin Şirin AK Parti'den istifa etti 
</HEADLINE>
<TEXT>

     AK Parti İstanbul Milletvekili Emin Şirin, partisinden istifa etti. 
     İstanbul'da bulunan Şirin, istifa dilekçesini sekreteri aracılığıyla TBMM Başkanlığı'na gönderdiğini açıkladı. 
     AK Parti'den istifa eden İstanbul Milletvekili Emin Şirin, Başbakan Recep Tayyip Erdoğan'a bir mektup yazarak, ''3 Kasım seçimlerinden bu yana, ben şahsen partide aradığımı bulamadım'' dedi. 
     Şirin, TBMM Başkanlığı'na sunduğu istifa dilekçesinde, milletvekilliği görevini bağımsız olarak sürdüreceğini bildirerek, gereğinin yapılmasını istedi. 
     İstifasının gerekçelerini internet ortamındaki bir haber sitesinde yayınladığı açık mektubunda duyuran Şirin, burada ''Bir müddet'' bağımsız kalacağını ifade etti. 
     Başbakan Erdoğan'a ve AK Parti'ye kendisini aktif siyasete taşıdıkları için teşekkür eden Şirin, mektubunda şu görüşlere yer verdi 
     ''Partiye mensup olarak milletvekilliği yaptığım 3 Kasım seçimlerinden bu yana, ben şahsen partide aradığımı bulamadım. Doğrusu, partiye aykırı düştüğümü de zannetmiyorum. Partiye ve gruba ısrarla hatırlatmaya çalıştığım her konu partinin tüzüğünde, programında, acil eylem planında ve seçim beyannamesinde bulunan, seçimden önce halka verilmiş sözlere uygun hareketlerdi. Partinin bu sözleri tutmakta ciddi eksiklikleri olduğu kanaatindeyim. 
     Çok önemli bir modernizasyon ve demokrasi projesi olarak başlayan, yolsuzluk ve yoksullukla mücadele ile ve demokrasi konusunda halka verdiği sözler ile iktidara gelen AK Parti, sizce bu sözlerini tutuyor mu Parti içi demokrasi, katılımcılık, kolektif akıl konularında söyledikleriyle yaptıkları ne kadar örtüşüyor AK Parti, kurulduğu günlerdeki felsefeye ve görüşlere dönerse, bir türlü ortaya koyamadığı samimiyetini ortaya koyup, takıyye görüntüsünden kurtulursa, yolsuzluk ve yoksullukla mücadeleye samimi olarak başlarsa yani özetle, halkın dertlerine deva olacak bir çizgiye gelirse, dış politikada örneğin hiç olmazsa askerimizin başına çuval geçirtmeyecek ve PKK meselesini halledecek bir politika izlerse ve en önemli sözlerinden biri olan parti içi demokrasi ve genel demokrasi ile hukukun üstünlüğüne hakikaten sahip çıkarsa, İnşallah, memlekete hayırlı işler yapar.'' 
     
     ''ESKİ BİR DOST OLARAK...'' 

     Seçimlerden sonra kurulan iki hükümetin, 1970'lerden bu yana kurulan bütün hükümetlerden daha başarılı göründüğünü kaydeden Şirin, ''Ancak bir taraftan kurum ve kurullarla yaratılan gerginlikler, diğer taraftan yapılması gerekenlerin yarısını, hatta üçte birini bile yapamadığı düşünülürse, milletvekilleri ve hükümet arasında bir sinerji de kurulamadığı göz önüne alınırsa halkın dertlerine deva olmaktan çok uzakta olunduğu görülür'' dedi. 
     Şirin mektubunu, '' Sabır diyebilirsiniz. Sizce halkın sabrı ve takatı var mı Eski bir dost olarak, teşekkürlerimle beraber bu kısa hatırlatmayı yapmayı bir görev addettim'' sözleriyle tamamladı. 
     Şirin'in istifasının ardından TBMM'de son sandalye dağılımı şöyle 

AK Parti 367 
CHP 175 
DYP 3 
Bağımsız 5 
     
</TEXT>
</DOC>
