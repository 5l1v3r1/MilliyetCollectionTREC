<DOC>
<DOCNO> 164111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sondun31.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya İran raporundan memnun... 
</HEADLINE>
<TEXT>

     Rusya, Uluslararası Atom Enerjisi Ajansı'nın UAEA İran ile ilgili ''dengeli'' raporundan memnun olduğunu bildirdi. 
     Rusya Dışişleri Bakan Yardımcısı Yuri Fedotov, haber ajansı İnterfaks'a yaptığı açıklamada, UAEA'nın İran'ı kınayan sert kararlar almayı tercih etmediğini ve raporun siyasi etki altında kalmadan dengeli hazırlandığını söyledi. Fedotov, ''Rusya, danışmalardan sonra başkanın dengeli açıklamasından memnun olmuştur. Raporda bir yandan İran'ın tüm nükleer malzemelerini bildirmediği, diğer yandan da bu durumu düzeltmek için ilerleme kaydettiği vurgulanmıştır'' diye konuştu. 
     Raporda İran'ın nükleer programı konusunda tamamen şeffaf olacağı yönündeki niyetinin memnuniyetle karşılandığını belirten Fedotov, ''İran'ın UAEA'nın ek protokolünü imzalama konusundaki istekliliği de raporda göz önünde bulunduruluyor'' dedi. 
     Ek protokol, UAEA denetçilerine, önceden haber vermeden herhangi bir tesiste sınırsız denetim hakkı veriyor. 
     Rusya'nın, nükleer silahlanmanın önlenmesi çabalarının daha da güçlendirilmesini desteklediğini kaydeden Fedotov, ''Bu çerçevede İran'ın ek protokolü imzalamasını memnuniyetle karşılarız'' dedi. 
     Öte yandan, Fedeotov, bugün İran'ın Moskova Büyükelçisi Gulam Rıza Şafi'yi kabul ederek, iki ülke işbirliği konusunda görüştü. 
     Dışişleri Bakanlığı'ndan görüşmeyle ilgili yapılan açıklamada, Fedotov ve Şafi'nin, Irak, Afganistan ve Ortadoğu barış sürecindeki gelişmeleri değerlendirerek, bu konularda BM'nin daha fazla rol alması gerektiği konusunda hemfikir oldukları kaydedildi. 
     Rusya, İran'ın Buşehr kentindeki nükleer santralin ilk güç ünitesini yaklaşık 700 milyon dolara inşa ederken, ABD, bu işbirliğine İran'ın nükleer silah üretme programını teşvik ettiği gerekçesiyle karşı çıkıyor. 
     Rusya, İran'ın nükleer silahlanma içinde olduğuna ABD'nin değil, UAEA'nın karar verebileceğini savunuyor. 
     
</TEXT>
</DOC>
