<DOC>
<DOCNO> 194711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/yasam/yas01.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizim burada pişti 'komşuya' düştü.. 
</HEADLINE>
<TEXT>

   Tike'nin şubesini açmak için Atina'da 100 yıllık bir restoran alan işletmeciler, 300 bin euro harcayıp Yunanlılara kebap yedirecek 
      İSTANBUL Milliyet 
   
   Ünlü kebap restoranı Tike, Yunan ortakla Atina'da, aralık ayında şube açıyor. 300 bin euroluk yaklaşık 510 milyar Türk lirası yatırımla Atina'nın Etiler'i olarak tanımlanabilecek Kifisia semtinde faaliyete geçecek restoranda, kebapları Türk ustalar pişirecek. Türk rakısı, Türk şarapları, Türk birası ile Yunan içkisi uzo servis edilecek. Türkiye şubelerindeki mönüyü kullanacak olan Tike, Atinalıların tepkilerine göre ufak değişiklikler yapabilecek. 
   Tike'nin ortaklarından Mehmet Ali Burduroğlu, üç yıldır yurtdışında araştırma yaptıklarını belirterek, şöyle konuştu "Atina'nın çok zengin ve eski semti Kifisia'da, 100 yıllık bir restoranı devraldık. Şu an tadilat devam ediyor. 160 kişilik kapalı alanı ve 220 kişilik bir bahçesi var." 
   
   "Türkiye için önemli" 
   300 bin euro yatırım yaptıklarını belirten Burduroğlu, "Bu bir Yunan Türk ortaklığı. Avrupa'nın hemen her ülkesinde ve Arap ülkelerinde de restoran açmak için araştırmalarımız devam ediyor" dedi. Atina'da kebap ve döner yapan yerler bulunmasına rağmen birebir Türk mutfağını yansıtan bir restoran olmadığını söyleyen Burduroğlu, "Dekorasyonumuzda, oryantalliği vurgulayacağız" dedi. 
   Burduroğlu, bu tür girişimlerin Türkiye'nin tanıtımı açısından önemli olduğunu vurguladı ve şunları söyledi "Ülkeler kendilerini, kültürel ve sportif başarılarla daha rahat anlatabiliyor. Sanayi önemli ama kimse 10 milyon makas üretiyor diye Türkiye'yi sevmiyor. Oysa Sertab Erener'in başarısı dikkat çekiyor. Yemek de öyle... Biz bunu yapmaya çalışacağız." 
   
   
</TEXT>
</DOC>
