<DOC>
<DOCNO> 197412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/yazar/guclu.html </URL>
<DATE> 2003/11/23/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Yarın, Öğretmenleri Hatırlama Günü ama... 
</HEADLINE>
<TEXT>

   
   Yılda bir kez de olsa 24 Kasım Öğretmenler Günü nedeniyle öğretmen sorunları gündeme gelirdi. Ama sanki bu yıl o da olmayacak. Bir yandan uzun bayram tatili, öte yandan terör gerginliği, öğretmenleri hepten unutturacak gibi. Oysa konuşulmaya öylesine çok ihtiyaçları vardı ki... 
   En fazla sıkıntı içinde olanlar da yeni atama bekleyen öğretmenler. İçlerinde yıllardır tayin bekleyenler var. Gözleri, kulakları Bakan Çelik'in yapacağı ufacık bir açıklamada. Ne zaman öğretmen alımı yapılacak, onu söylese, o bile onları büyük ölçüde rahatlatacak ama maalasef çıt yok. Perşembe günü Gazi Üniversitesi'nde 24 Kasım'ı erken kutladık. Hem eğitimi konuştuk hem de öğretmen sorunlarını. Gelinen ortak noktalardan ilki eğitimin önemli, hem de çok önemli olduğuydu. İkincisi ise, eğitimin ve öğretmenlerin Atatürk'ün ölümünden sonra iyice ihmal edildiğiydi... 
   Gazi Üniversitesi'ne de adını veren Gazi Eğitim Fakültesi, Türkiye Cumhuriyeti'nin ilk yükseköğretim kurumlarından birisi. Her tuğlasında Mustafa Kemal ve arkadaşlarının izleri var. Yiyecek ekmeğin bile zor bulunduğu o günün Ankara'sında, bozkırın ortasına öylesine görkemli bir bina inşa edildi ki, Meclis bile onun yanında yavru gibi kalıyordu. Milletvekillerinden bu duruma itiraz edenler oldu. Biz kalacak yer bulamazken öğretmen okulu için bu kadar para harcanması savurganlıktır, eleştirisi getirenlerin sesleri giderek yükseliyordu. Sonraki yıllarda öğretmen okullarının k besi konumuna gelen bu okul için her ilin özel idare bütçesinden kesilen yüzde 10'luk paya tepkiler de şiddetle artıyordu. Ama bunların hiçbiri Mustafa Kemal'i yolundan alıkoymadı... 
   Eğer bugün Türkiye'de eğitim adına h l ciddi bir şeyler varsa o gün orada atılan sağlam temellerin sonucudur. Atatürk'ün muallimler yeni nesiller sizin eseriniz olacaktır, demesi boşuna değildi. Günü değil, geleceği düşünüyordu. Öğretmenleri sadece önemsemekle kalmadı baş tacı da etti. Sofrasında her zaman bir öğretmen vardı. Protokolde de şimdi olduğu gibi en sonlarda değil en önlerdeydi. 
   Öğretmen okulunun oturduğu evden, ülkeyi yönettiği Meclis'ten daha görkemli olmasının nedeni de onlara verdiği önemdi. Siz hepimizden çok daha önemlisiniz diyordu... 
   Gazi Üniversitesi'nin bu yılki açılış törenine Başbakan Erdoğan da katıldı. Erdoğan binaya hayran kaldı. Rektör Rıza Ayhan'ın odası ise kendisini büyüledi. Benim odamdan çok daha görkemli dedi. Gerçekten de öyle. Üniversitenin senato salonu da Bakanlar Kurulu odasından daha ihtişamlı. Çünkü onlar öğretmenler için yapıldı. Çünkü onların her şeyin en iyisine layık olduğuna inanılıyordu... 
   Üniversitenin tarihi konferans salonuna eserin sahibi Mimar Kemalettin'in adı verilmiş. Şimdiki pahalı konferans salonlarından çok farklı. Trilyonlarca lira harcanarak yenilenen TBMM Genel Kurul salonunun soğukluğu yok. Farklı bir atmosfer var. Sizi alıp o günlere götürüyor. 
   Atatürk'ün dilinden eğitim hiç düşmezdi. Ondan sonrakiler ise maalesef eğitimi, öğretmeni yeterince ciddiye almadı. Aksine bu kutsal meslekle hoyratça oynadılar. 
   Seksen yılda doktor, mühendis, h kim, asker yetiştirme düzenimizde neredeyse hiç değişiklik olmazken öğretmen yetiştirme sistemimiz defalarca sil baştan yeniden yapılandırıldı. Sonuç Öğretmenin kalitesi iyileşeceğine her defasında daha da geriledi. 
   Özetin özeti Seksen yıl öncesiyle bugünün eğitimini kıyasladığımızda dünü mumla arar olduk. Ne devleti yönetenlerimizde ne de öğretmenlerimizde seksen yıl öncesinin heyecanı, coşkusu, ruhu kalmadı. Onlar bir imparatorluğun enkazından güçlü bir ülke yarattılar. Bugünküler ise mirasyedi duyarsızlığı ve savurganlığı içerisindeler. Eğer önce insan diyorsak, önce eğitim demeliyiz. Cehaletin de, terörün de panzehiri o .. 
   
      
   
</TEXT>
</DOC>
