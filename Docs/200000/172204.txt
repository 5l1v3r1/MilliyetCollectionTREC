<DOC>
<DOCNO> 172204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sontur28.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanakkale'deki trafik kazasında yaralıları tesadüf kurtardı 
</HEADLINE>
<TEXT>

     Çanakkale-İzmir Karayolu'nun Dümrek Köyü mevkiinde, dün meydana gelen ve 6 kişinin yaralanmasıyla sonuçlanan trafik kazasında yaralanan 4 kişiyi, olay yerinden tesadüfen geçen özel bir ambulansın sürücüsünün kurtardığı ve yolunu değiştirerek yaralıları hastaneye taşıdığı öğrenildi. 
     İzmir'den aldığı cenazeyi Gökçeada'ya bıraktıktan sonra geri dönen özel Birlik Ambulans firmasına ait 09 L 0725 plakalı ambulansın sürücüsü Erkan Vardar 36 , Çanakkale-İzmir Karayolu'nun Dümrek mevkiinde, 2 otomobilin çarpışmasına tanık oldu. 
     Yaralılara yardım etmek için duran ambulans şoförü Vardar, araçtaki boş tabutu yol kenarına bırakıp, 4 yaralıyı ambulansa aldı ve yolunu değiştirip Çanakkale Devlet Hastanesi'ne yöneldi. 
     Yaralıları bir an önce hastaneye ulaştırmayı amaçlayan ambulans şoförü, kente yaklaştığı sırada, olay yerine gitmekte olan 112 Acil Yardım Ambulansı ile karşılaştı. Vardar, diğer ekipteki bir hemşireyi de araca alıp yoluna devam etti. 
     Kısa sürede yaralıları hastaneye ulaştırarak tedavilerinin bir an önce yapılmasını sağlayan ambulans şoförü Vardar'ın bu çabası, hastane yetkilileri ve hasta yakınları tarafından taktirle karşılandı. 
     Bu sayede hayati tehlikeyi atlatan yaralıların sağlık durumlarının iyiye gittiği bildirildi. 
     Olay, Ramazan Çir yönetimindeki N-QB 739 yabancı plakalı otomobil ile karşı yönden gelen Mehmet Fatih Demirbay'ın kullandığı 06 ZOJ 47 plakalı otomobilin Dümrek Köyü mevkiinde çarpışması sonucu meydana gelmişti. 
     Kazada, aynı aileden Mehmet, Bediha, Berna, Büşra Çir ile diğer araçta bulunan Mehmet Fatih Demirbay ve Pınar Demirbay yaralanmıştı. 
     
</TEXT>
</DOC>
