<DOC>
<DOCNO> 177136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/yazar/asik.html </URL>
<DATE> 2003/08/21/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
'Yolumuz yapılsa şehir kurtulur' 
</HEADLINE>
<TEXT>

   Tuzu, tozu ve kızıyla meşhur olan Çankırı'da halk, kurtuluşunu "üniversite, sanayi ve duble yol"da görüyor 
   
   Cankırı'nın kızı, tuzu, tozu meşhurdur... Kızlarından biri ise bugün dünya çapında meşhur... Hepimizin sevgilisi ve gururu Süreyya Ayhan. Çankırı'nın ünlü kaya tuzuna ise artık pek rağbet yok. Tozuna gelince... 20 - 30 yıl önce hayli bol olan tozu da pek kalmamış Çankırı'nın, yeşillenmiş. İstanbul'u çevreleyen varoşlardan çok daha sevimli, düzenli ve uygar bir görünümde. Ama alabildiğine de fakir. Ne sanayi var ne tarım. Kiminle konuşsanız size aynı şeyi söylüyor "Bizi 3 şey kurtarır. Yol, üniversite ve sanayi teşvikleri." Ankara ile arasındaki 120 kilometrelik kötü yol, duble 90 kilometreye inerse sanayinin Çankırı'ya ilgi duyacağı düşünülüyor. Valilik imkanlarıyla yolun 10 kilometrelik bölümü tamamlanmış. Şimdi Ankara'nın ilgisi bekleniyor. 
   
   'KOYUNBANK' PROJESİ    Çankırı'nın halk gözünde ün ve saygınlık kazanmış bir de valisi var Ayhan Ulusoy... 
   Vatandaş - devlet işbirliği ile yaptırılan "Huzurevi"ni gezdik. 5 yıldızlı otel konforunda enfes bir tesis... Daha önce Şırnak'ta uyguladığı koyun projesini Çankırı'ya da taşımış. Adına "Koyunbank" projesi deniyor. Köylüye 10 dişi 1 erkek koyun veriliyor. 5 yıl içinde geriye 10 dişi koyun vermesi şart koşuluyor. Bu koyunlar da yine aynı kampanya çerçevesinde dağıtılıyor. 
   "Okuma alışkanlığı edindirme projesi" daha çarpıcı... İl kütüphanesinde kitap sayısı 50 bine çıkarılmış. Yıl içinde en çok kitap alıp okuyanlara Vali Ulusoy mektupla teşekkür ediyor. Okul çocuklarına armağanlar veriyor. Okuma alışkanlığında olağanüstü bir artış kaydedilmiş. 
   
   ŞEHİRDEN GÖÇEN GÖÇENE    CHP il Başkanı Kenan Börekçi Ankara'da 400, İstanbul'da 600 bin Çankırılının yaşadığını anlatıyor. Çankırı nüfusu ise 60 bin. Son seçimde AKP 3 milletvekili çıkarmış. Kenan Börekçi, "Halkımız her seçimden sonra 'Tüh elim kırılsaydı da bunlara oy vermeseydim' der, yine gider aynı sağ partiye oy verir" diyor. Peki sağ partilerin hayrını görmüş mü Çankırı Nevzat Ayaz dışında iyi hizmet veren bir isim daha sayamadılar. 
   Anadolu'yu TIR'lıyoruz... Her adımda işsizlik, fakirlik. Halk umutla yatırım ve ilgi bekliyor. Suyun başını tutanlarca yağmalanan devlet hazinesi bir yandan da Anadolu'yu nasıl doyursun Ankara, günün birinde önceliği halka verecek bir iktidarla tanışır mı dersiniz İnşallah... 
   
      
   
</TEXT>
</DOC>
