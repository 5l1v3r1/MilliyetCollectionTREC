<DOC>
<DOCNO> 162256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/soneko22.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan şirketlerinden yeşil ışık Sonbaharda Türkiye'ye geleceğiz 
</HEADLINE>
<TEXT>

     İtalyan Ticaret Enstitüsü Sanayi İşbirliği Bölüm Başkanı Francesco Pagnini, İtalyan şirketlerinin altyapı programı kapsamında AB'de çevre konusundaki çalışmalara katılacağını belirterek, ''Bunun için sizin bazı şirketlerinizle ortaklık kurmak üzere sonbaharda Türkiye'ye geleceğiz'' dedi. 
     İstanbul Sanayi Odası İSO , AB tarafından 2003-2006 yılları arasında uygulanacak olan yaklaşık 17 milyar Euro bütçeli, Türkiye'nin de yararlanabileceği 6. Çerçeve Programı'nın sanayi ve araştırma kuruluşlarına sağladığı proje destekleri hakkında küçük ve orta ölçekli işletmeler başta olmak üzere üyelerini bilgilendirme toplantısı düzenledi. 
     ''AB 6. Çerçeve Programı'nda İtalya Tecrübesi ve KOBİ'lerin AB Programlarına Katılımı'' konulu seminerde konuşan Francesco Pagnini, Türkiye'nin AB'nin altyapı programı olan ISPA ile yakından ilgilendiğini ifade ederek, programa katılacak şirketlerin net bir stratejisi olması gerektiğini söyledi. 
     Pagnini, çevre ve ulaşım alanındaki projeleri içeren programın ihalesine katılmak için işin yapılacağı yerde bulunmanın büyük önem taşıdığını kaydederek, şöyle dedi 
     ''Türkiye'de bu programda önemli roller oynayacak şirketler var. Birçok Türk şirketi, Bulgaristan, Romanya'da bulunuyor. Türk şirketleri bu programa katılabilir. Bu anlamda Türk ve İtalyan şirketlerinin işbirliği çok önemli. 
     İtalyan şirketleri çevre konusundaki çalışmalara katılacak. Bunun için ülkenize geleceğiz, sizin bazı şirketlerinizle ortaklık kurmak üzere sonbaharda Türkiye'de bulunacağız.'' 
     
     KOBİ'LERE KAYNAK TEMİNİ 
     İtalyan İmalat Sektörü ve KOBİ'ler Ulusal Konfederasyonu AB İlişkileri Başkanı Claudio Cappellini de, AB üyesi ülkelerde küçük ve orta ölçekli firmaların ağırlıkta olduğunu ve bu şirketlerin büyük bölümünün 10 ve daha az işçi çalıştırdığını bildirdi. 
     Cappellini, KOBİ'lere de yönelik olan 6. Çerçeve Programı'nın gündemde olduğuna işaret ederek, ''Biz mümkün olduğunca KOBİ'lere çok kaynak temin edilmesini istiyoruz'' diye konuştu. 
     TÜBİTAK-Teknoloji İzleme ve Değerlendirme Başkanlığı TİDEB Başkan Yardımcısı İsmet Rıza Çebi ise, 6. Çerçeve Programı'nın, KOBİ'lerin katılımına büyük önem verdiğini vurguladı. 
     Çebi, 7 tematik alana ayrılan program bütçesinin yüzde 15'inin yani 1.7 milyar Euro'sunun KOBİ'ler tarafından kullanılacağını belirterek, ''Bunun için yeni tip projelerde KOBİ katılımını sağlayacak özel önlemler alınacaktır'' dedi. 
     İtalyan Konsolosluğu Ticaret Müşaviri Guiseppe Pastorelli de, Türkiye ile İtalya arasındaki ilişkileri güçlendirmeyi istediklerini ifade etti. 
     Türk-İtalyan İş Konseyi Başkanı Zeynep Bodur Okyay da, Türkiye'nin AB 6. Çerçeve Programı'na katılmış olmasının, Türk sanayisi ve araştırma kuruluşlarının bütçeden proje desteği alabilme ve AB araştırma sonuçlarından diğer ülkelerle aynı koşullarda yararlanma imkanı verdiğine dikkat çekti. 
     
</TEXT>
</DOC>
