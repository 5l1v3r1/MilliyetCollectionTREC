<DOC>
<DOCNO> 166617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/soneko17.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan Cirio Holding, Çukurova ile ortak şirket kuracak... 
</HEADLINE>
<TEXT>

     İtalya'nın en büyük gıda şirketlerinden Cirio Holding'e bağlı Cragnotti Partners Capital İnvestments finans şirketi ile Çukurova Holding arasında yeni bir şirket kurulması için niyet mektubu imzalandığı duyuruldu. 
     2002 yılının kasım ayında iflas eden ve kontrolünün çoğunluğu Capitalia olmak üzere kredi bankalarına geçen Cirio Holding'in eski başkanı Sergio Cragnotti'nin, halen Cirio içinde elinde bulundurduğu Cragnotti Partners Capital İnvestments yeniden yapılanma kapsamında atağa geçerek kendisine bir Türk ortak buldu. 
     Cragnotti Partners Capital İnvestments'dan yapılan yazılı açıklamada, Çukurova Holding ile yeni bir oluşum için niyet mektubunun imzalandığı, katılımlar arasında çoğunluğun Türk Çukurova Grubu'na ait olacağı bildirildi. 
     Çukurova ile yapılan ortaklıktaki hedefi açıklayan Cragnotti Partners Capital İnvestments, ''Üretim faaliyetlerindeki atılımın, ulusal ve uluslararası ticaretin desteklenerek, Cirio'nun tüm borçlarının düzeltilmesi'' ifadesini kullandı. 
     Niyet mektubunun, ''kredi bankaları ile Cirio'nun küçük hissedarları arasında yeni anlaşmaların saptanması için yeni ortaktan Çukurova Holding piyasaya yeni finans kaynakları sürülmesini'' öngördüğü belirtilerek bunun yürürlüğe girmesinin kredi bankaları ve hissedarların bu niyet mektubunu onaylaması gerektiği ifade edildi. 
     Yazılı açıklamada, yapılan anlaşma sayesinde Cirio grubunun pazara sunduğu yeniden yapılanma planına Çukurova Holding'in büyük katkıda bulunabileceği kaydedildi. 
     2002 yılının Aralık ayı sonuna kadar 5.2 milyar dolarlık ciro yaptığı belirtilen Çukurova Holding'in aynı zamanda tarım sektöründe Türk ve İtalyan işbirliğini güçlendirme stratejisini izleyeceği ve buna bağlantılı olarak Cirio'nun uluslararası tarım-gıda sektörüne yatırımlar yapacağı kaydedildi. 
     Bu arada Çukurova Holding ile Cragnotti Partners Capital İnvestments arasında yapılan anlaşma, İtalya'nın önde gelen ekonomi gazetesi İl Sole 24 Ore de ''Cragnotti Türkiye'den kendisine beyaz atlı bir şövalye buldu'' diye yansıdı. 
     
     SS LAZİO 
     Öte yandan İtalyan 1. Futbol Ligi takımlarından SS Lazio'nun kontrolünü Cirio'nun yani kredi bankaları elinde bulundurmasından dolayı Çukurova Holding'in sahibi Mehmet Emin Karamehmet'in dolaylı yollardan krizdeki Lazio'ya da destek çıkacağı bekleniyor. 
     Mayıs ayı itibariyle borcu 68 milyon Euro'ya düşen Lazio, kredi bankalarının desteğiyle geçtiğimiz hafta sermaye artırımına giderek en azından lige kayıt olmayı garanti ederek biraz olsun nefes almıştı. 
     
</TEXT>
</DOC>
