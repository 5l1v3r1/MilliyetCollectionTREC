<DOC>
<DOCNO> 173207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/son/sontur13.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da hırsız dehşeti... 
</HEADLINE>
<TEXT>

     Bayrampaşa'da tartıştıkları özel güvenlik görevlisini bıçaklayarak öldürdükleri öne sürülen 3 kişiden 2'si, Eyüp'te 2 işyerinden hırsızlık girişiminde bulunduktan sonra yakalandı. 
     Otomobille Yıldırım Mahallesi Kınalıada Sokak'a gelen 3 kişi ile yolda karşılaştıkları özel güvenlik görevlisi Fikret Fidan 24 arasında tartışma çıktı. 
     Tartışmanın kavgaya dönüşmesi üzerine göğsünden bıçaklanan Fidan, kaldırıldığı Özel Hayat Hastanesi'ndeki ilk müdahalenin ardından sevk edildiği İstanbul Üniversitesi Tıp Fakültesi Hastanesi'nde öldü. 
     Polis, olay sonrası zanlıların 34 BF 7106 plakalı otomobille kaçtıkları yolunda bazı vatandaşların ihbarı üzerine İstanbul genelinde uygulama başlattı. 
     Polisin aradığı 3 kişi, plakaları çalıntı olan otomobille Eyüp Yeşilpınar Atatürk Caddesi'nde beyaz eşya satan bir mağazadan hırsızlık yapmak isterken vatandaşların durumu fark etmesi üzerine yeniden kaçtı. 
     Kısa süre sonra Gaziosmanpaşa'da bulunan başka bir işyerinden televizyon çalmaya çalışan bu kişiler, vatandaşlarca fark edilince televizyonları bırakıp aynı otomobille tekrar kaçmak istediler. 
     Küçükköy'de otomobillerinin önü polislerce kesilen 3 kişi, güvenlik kuvvetlerine direnerek kaçışı sürdürmeye çalıştı. 
     Bunun üzerine havaya uyarı ateşi açmak zorunda kalan polis, 3 kişiden 2'sini gözaltına aldı. Diğer zanlı ise kargaşadan yararlanarak kaçtı. 
     Gözaltına alınarak Küçükköy Polis Merkezi'ne götürülen 2 zanlı, buradaki işlemleri tamamlandıktan sonra özel güvenlik görevlisi Fidan'ın öldürülmesine ilişkin soruşturmayı yürüten Bayrampaşa Polis Merkezi'ne gönderildi. 
     
</TEXT>
</DOC>
