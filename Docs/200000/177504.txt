<DOC>
<DOCNO> 177504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sontur13.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökhan Özen trafik kazası geçirdi... 
</HEADLINE>
<TEXT>

     Şarkıcı Gökhan Özen, Bursa'nın Karacabey İlçesi yakınlarında geçirdiği trafik kazasında hafif yaralandı. 
     Bugün vereceği konsere ve yarın gece yayınlanacak 'Sayısal Gece' programına katılmak için İstanbul'dan İzmir'e giden Gökhan Özen ve menajeri Selçuk Turna, Bursa'nın Karacabey İlçesi Uluabat Köprüsü yakınlarında trafik kazası geçirdi. 
     Selçuk Turna'nın kullandığı 34 TB 2329 plakalı otomobile, plakası alınamayan beyaz renkli bir kamyonet arkadan çarptı. Çarpmanın etkisiyle yoldan çıkarak takla atan araçta bulunan Gökhan Özen ve menajeri Selçuk Turna hafif yaralandı. 
     Kazadan sonra Karacabey Devlet Hastanesi'ne kaldırılan Gökhan Özen'in sol dizinden yaralandığı öğrenilirken, Selçuk Turna'nın ise parmağının kırıldığı belirtildi. 
     Yaklaşık 1 saat hastanede kalan Gökhan Özen'in sol bacağı geçici alçıya alındı. Gökhan Özen, otomobiline çarptıktan sonra takla attıklarını gören, ancak durmayarak kaçan kamyonet sürücüsüne adeta ateş püskürdü. Bir hayvana bile çarpınca durarak bakıldığı söyleyen Özen, ''Bizim takla attığımızı gördüğü halde kaçtı. Ölümden döndük. Ayağım alçılı dahi olsa İzmir'de vereceğim konsere çıkacağım. Beni hayranlarımdan kimse ayıramaz'' dedi. 
     Kazanın ardından kaçan kamyonet sürücüsünün yakalanması için polis soruşturma başlattı. 

     
</TEXT>
</DOC>
