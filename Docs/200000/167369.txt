<DOC>
<DOCNO> 167369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sontur26.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Kıbrıs meselesi Türkiye'nin AB yoluna engel değildir... 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs sorununun, Türkiye'nin Avrupa Birliği AB yoluna engel olmadığını söyledi. 
     Denktaş, Kocaeli'nin Karamürsel İlçesi'ndeki Kurtuluş Şenlikleri'nde yaptığı konuşmada, Kıbrıs'ı, Türkiye'nin AB yolunda engel gibi gösterenlerin, Türkiye'nin haklılığını ortadan kaldırmak isteyenler olduğunu belirterek, ''Kimse sizi kandırmasın. Kıbrıs meselesi, Türkiye'nin AB yoluna engel değildir'' dedi. 
     Rumlar'ın bütün mücadelelerinin, Kıbrıs'ta yapay bir anlaşma altında yaşamı sağlamak olduğunu öne süren Denktaş, şunları kaydetti 
     ''Kıbrıs üzerinde 70 milyon Türk'ün hakları vardır ve kutsal olan bu haklar ortadan kaldırılamaz. Rumlar bu hakları çiğneyerek AB'ye müracaat etmişlerdir. Şimdi istenen şu ya da bu anlaşma için Denktaş'ın da halkı adına bir imza atması, Türkiye'nin haklarının çiğnenmesi ve bu durumun yasallaştırılmasıdır. Bunu yapmıyoruz, yapmayacağız, dediğimiz için bizleri boy hedefi yapmışlardır. Bu umurumda bile değil. Biz, bu cesaretimizi sizlerin heyecanından almaktayız. 
     Amaçları, evvela Kıbrıs'ı almak, 2004'te Ege meselesini gündeme getirmektir. Bizi Kıbrıs'tan attıktan sonra, daha güçlü bir Yunanistan karşımıza dikilecek. Kan akıtanlara ve toplu mezarlar oluşturanlara dayatma yapılmıyor da, niye Türkiye'ye dayatma yapılıyor Sadece bunu düşünsek, Türkiye'nin haklı olduğunu, Kıbrıs meselesinin engel olmadığını herkes görecektir.'' 
     
     ''KIBRIS'TA BARIŞ İSTİYORUZ'' 
     Rauf Denktaş, hedeflerinin, Kıbrıs'taki iki toplumun barış içinde yaşamasını sağlamak olduğunu da vurguladı. Kıbrıs'ta barış istediklerini ve barış olacağına da inandıklarını anlatan Denktaş, sözlerini şöyle sürdürdü 
     ''Ancak, barış, iki devletin barış yapmasıyla olacaktır. Ama, Rum Devleti Ben bütün Kıbrıs'a hükmedeyim diyerek Kıbrıs'a sahip çıkmak oyunundan vazgeçmelidir. Ve bu devleti destekleyen ABD, İngiltere ve diğer Avrupa devletleri, Kıbrıs Türkleri'nin boyun eğmeyeceğini anlamaları gerekmektedir. Bizim görevimiz, haklarımıza sahip çıkmaktır. Sizler de sahip çıktınız ve Kıbrıs'ta yüzlerce evladınızı şehit ettiniz. Sizin desteğiniz bizi yaşatmıştır ve yaşatacaktır.'' Rauf Denktaş, kurtuluş günlerinde yapılan konuşmaların unutulmaması ve gelecek kuşaklara anlatılması gerektiğini de ifade ederek, ''Dedelerimiz fedakarlık yapmasaydı, şimdi burada Yunanlılar zafer gününü kutlayacaktı'' dedi. 
     Belediye Başkanı Sadettin Özalay da, Karamürsel'in kurtuluş tarihini anlatırken, Kurtuluş Savaşı sırasında Garp cephesine İstanbul'dan cephane kaçırılmasında ilçenin önemli görev üstlendiğini anımsattı. 
     Rauf Denktaş'a, Belediye Başkanı Özalay ''Fahri Hemşehrilik'' beratı, Kuvayı Milliye Derneği Kocaeli Şubesi Başkanı Hayrettin Şöhretli de plaket verdi. 
     Avcılar Derneği üyelerinin kurtuluşu temsili olarak canlandırdığı, Gebze Belediyesi Mehter Takımı'nın gösteri yaptığı ve öğrencilerin de şiirler okuduğu tören, geçit resmi ile sona erdi. 
     Rauf Denktaş ve eşi Aydın Denktaş, Karamürsel'deki programının ardından feribotla İstanbul'a gidecek. 
     
</TEXT>
</DOC>
