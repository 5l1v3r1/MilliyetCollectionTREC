<DOC>
<DOCNO> 197306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sontur13.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Müdürü İsimleri medyada yazılmasa failleri yakalardık 
</HEADLINE>
<TEXT>

     İstanbul Emniyet Müdürü Celalettin Cerrah, terörist saldırılar karşısında polisin etkisiz kalışının sorumluluğunu medyaya attı. Cerrah, patlamalarda şehit olan polislerin cenaze töreninde ''Birinci olayda olduğu gibi failleri çok kısa sürede tespit ettik. Uzantılarını da takip ettik. Ancak sorumsuzca davranan medya ve basınımız, failleri maalesef deklare ettiler, uzantılarını da deklare ettiler. Faile uzanmak üzereyken, 1 saat arayla ve ikinci olayın failinin de kaçmasına sebep olmuştur. Bu mudur basın'' dedi. 
     İngiltere'nin İstanbul Başkonsolosluğu binasında koruma görevlisi olarak görev yaparken önceki gün Beyoğlu'nda meydana gelen patlamada şehit olan polis memurları Hüseyin Apaydın ve Salih Çapkın için, Vatan Caddesi'ndeki İstanbul Emniyet Müdürlüğü Kompleksi'nde tören düzenlendi. 
     Emniyet Müdürü Cerrah, törende yaptığı konuşmada, ''Teşkilatımız, şehit olan mensuplarının acısını hiçbir zaman unutmayacak'' dedi. 
     ''Devlet ve milletimizi parçalamak isteyen, birlik ve beraberliğimizi hazmedemeyen şer güçlerin, kendilerine Türk polisini ve Türkiye Cumhuriyeti'ni hedef aldıklarını'' kaydeden Cerrah, sözlerini şöyle sürdürdü 
     ''Devlet, millet ve rejim düşmanları şunu çok iyi bilmelidirler ki, şehitlerimiz ne ilk, ne de son olacaktır. Bugüne kadar olduğu gibi bundan böyle de Cumhuriyetimizin bekçiliğini yılmadan, seve seve sürdüreceğiz. 
     Birinci olayda olduğu gibi failleri çok kısa sürede tespit ettik. uzantılarını da takip ettik. Ancak sorumsuzca davranan medya ve basınımız, failleri maalesef deklare ettiler, uzantılarını deklare ettiler. Eğer sorumsuzluk olmasaydı, şu anda bu şehitlerimiz burada yatmıyordu, şehit vermeyecektik, 27 vatandaşımız ölmeyecekti. Ancak sorumsuz yapılan bu yayınlar, özgür basın adına, maalesef 27 vatandaşımızın şehit olmasına sebep olmuştur. Yakalamak üzereydik, takip etmek üzereydik. Şu anda buradaki şehitlerimize tören yapmıyor olacaktık. Bunun için mutlaka Basın Yasası'nda bazı değişikliklerin olması lazım Sayın Başbakanım.'' 
     
     11 EYLÜL TERÖR OLAYLARI VE ABD BASINI 

     İstanbul Emniyet Müdürü Cerrah, ''11 Eylül terör olayları takip edildiğinde ABD'de basının üzerine düşeni yaptığını'' söyleyerek, konuşmasını şöyle tamamladı 
     ''Her şeyi yazmamıştır, failleri yazmamıştır. Ancak burada yapmış olduğumuz her şey faile uzanmak üzereyken, 1 saat arayla ve ikinci olayın failinin de kaçmasına sebep olmuştur. Bu mudur basın Ve arkasından bazı basın mensupları, sorumsuzca benimle ilgili bazı yazılar yazmakta tereddüt göstermemişlerdir. Bunun en iyi cevabını vatandaşımız verecektir." 
     
</TEXT>
</DOC>
