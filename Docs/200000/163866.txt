<DOC>
<DOCNO> 163866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/yazar/tamer.html </URL>
<DATE> 2003/06/18/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Romanya'dan mikro kredi mektubu geldi 
</HEADLINE>
<TEXT>

     Romanya'da yaşayan okurum Mustafa U. Kalelioğlu'ndan ilginç bir e - posta geldi. Ünlü spekülatör George Soros'un Romanya'daki Vakfı'nda mikro kredi uzmanı olarak çalışan yabancı uyruklu eşinin deneyimlerini bizlerle paylaşıyor. Bu arada Türkiye İsrafı Önleme Vakfı Başkanı ve Diyarbakır Milletvekili Prof. Dr. Aziz Akgül'ün inisiyatifiyle mikro kredi uygulamasının Türkiye'de de yaygınlaşacağından dolayı mutlu. Çünkü eşi, Türkiye'ye döndüklerinde kariyerine devam edemeyeceği endişesini taşıyormuş. Artık böyle bir endişeye mahal olmayacak. 
     Okurum, George Soros'un Vakfı'ndan Prof. Akgül'ün Vakfı'na 300 bin dolar aktarılacağını duysa herhalde daha da memnun olur. Hatta belki eşi günün birinde Soros'un Romanya'daki mikro kredi faaliyetlerinden Türkiye'dekine yatay geçiş bile yapar. 
     
     İşin temeli güven 
     Mustafa Bey'in mektubu da gösteriyor ki mikro kredi güvene dayanan, sabır ve gönül koyulmasını gerektiren fevkalade zahmetli, ama aynı ölçüde de tatmin duygusu son derecede yüksek bir iş. Bagladeş'teki sistemle de tıpatıp örtüşüyor. E - postasını birlikte okuyalım 
     "Sayın Meral Tamer Hanım, 
     Eşim yabancı uyruklu ve uzun zamandır George Soros'un Romanya'daki vakfında mikro kredi uzmanı olarak çalışıyor. Bizzat köy köy dolaşıyor ve arkasında mutlu yüzler bırakıyor. 
     Onun yaşadıklarını yakinen bilen biri olarak yazılarınızı okuduktan hemen sonra sizinle bazı noktaları paylaşmak istedim. CHP Adana milletvekili Prof. Nevin Gaye Erbatur Hanım'ın kaygıları haklı, ama mikro kredinin işleyiş biçiminde kimsenin kapısına haciz gelmesi söz konusu değil. Mustafa Bey, bizde işin nasıl çorbaya döndürüldüğünü bilmiyor tabii M.T. Çünkü bütün olay nongovernment, nonpolitical ve nonprofit felsefesiyle işliyor hükümet dışı, siyaset dışı ve k r amacı gütmeyen M.T. . 
     
     Köy meclisinde toplantı 
     Mikro kredi uygulamaları özel kuruluş ya da Soros gibi sponsor tarafından desteklendiğinden, belli riskler tabii ki kabul edilmiş oluyor. Bütün mesele günümüz modern işletme anlayışında da yattığı gibi bu riskin yönetimi. 
     Eşimin kariyerine ilk başladığı günlerden biliyorum. Eğitim ve seminerlere katılmaktan gına gelmişti kızcağıza. Mikro kredinin veriliş prosedürleri basit ama yorucu ve bir o kadar da tatmin edici 
     İlk olarak pilot bölge seçimi, köylerin ve köylülerin ziyareti. Bölgenin ileri geleninin kaymakam, muhtar, belediye başkanı vs. önderliğinde bir meclis kurulması, köylülerle toplantı yapılması, sorulara cevap verilmesi. Köyün ileri gelenlerinden oluşan meclisin kredi verilecek kişilerin güvenilirliğini onaylaması, onların küçük projelerinin dinlenmesi ve onların eğitimi... Bununla da bitmiyor Vakfın anlaşmalı olduğu bankaya onlarla bizzat gidilmesi ve icabında onlara kötü muamele yapılmasının engellenmesi... Sonuç neredeyse sıfır olan bir haciz olayı... 
     
     Soros'un ziyareti 
     Burada kilit nokta, bu işi yapacak kişinin çok iyi eğitimli olmasının yanı sıra ülkesini sevmesi ve gerektiğinde ayağına bot giyip o fakir ama bir o kadar da sevecen insanları defalarca ziyaret etmeyi göze alacak karakterde olması. Köylüler kapılarında bu eğitimli ve güzel insanları görünce ne kadar mutlu oluyorlar bilemezsiniz. Hele hele onları adam yerine koyan, dinleyen, gerektiğinde şakalaşan ve sonuç itibariyle onların iyiliğini isteyen birilerini görünce, grup arkadaşı parayı ödeyemese bile sırf ayıp olmasın diye gidip arkadaşının borcunu ödeyen köylüleri duydum eşimden. 
     Soros yılda bir kez hiç üşenmeden Romanya'ya gelip, dağ köylerini ziyaret ederek onlarla oturup sohbet ediyor, yemek yiyor, şakalaşıyor. Yapılan işteki samimiyete bakar mısınız 
     Yazılarınızı okumaya ve eşime de tercüme etmeye devam ediyorum. Zira kızcağızı Türkiye'ye bir gün döndüğümüzde kariyerinin biteceği korkusu sarmıştı." 
     
     

</TEXT>
</DOC>
