<DOC>
<DOCNO> 168622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/guncel/gun04.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Jandarma Genel Komutanlığı açıkladı 
</HEADLINE>
<TEXT>
'Yol kesme iddiası rakip taşımacıların' 
Tunceli'de teröristlerce yol kesildiği yönündeki iddiaların, minibüs firmaları ile serbest şoförler arasındaki rekabetten kaynaklandığı bildirildi 
     ANKARA Milliyet 

     Jandarma Genel Komutanlığı, Tunceli'de teröristlerce yol kesildiği yönündeki iddiaların, minibüs firmaları ile serbest şoförler arasındaki rekabetten kaynaklandığını bildirdi. 
     
     İncelendi 
     Jandarma Genel Komutanlığı Genel Sekreterliği'nden yapılan açıklamada, bazı basın yayın organlarında, "terör örgütü PKK KADEK mensuplarınca dün önceki gün 12.30 sıralarında Tunceli - Pertek karayolu kesilerek, yolculardan haraç alındığı ve örgütsel propaganda yapıldığı" şeklinde haberlere yer verildiği anımsatıldı. 
     Komutanlığın olayla ilgili inceleme başlattığı belirtilen açıklamada, şunlar kaydedildi 
     "Söz konusu olayın Tunceli-Pertek - Elazığ arasında çalışan iki ayrı minibüs firması arasındaki rekabetten kaynaklandığı ve serbest çalışan bir minibüs şoförünün olay günü anılan bölgede kooperatife bağlı firma şoförlerince darp edildiği tespit edilmiştir. Darp edilen şoförlerin, güvenlik güçlerinin devamlı yol üzerinde bulunmasını temin etmek maksadıyla yollarının teröristler tarafından kesildiğini ifade ettikleri anlaşılmıştır." 
     

</TEXT>
</DOC>
