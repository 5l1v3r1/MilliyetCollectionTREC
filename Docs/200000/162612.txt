<DOC>
<DOCNO> 162612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/spor/ymese.html </URL>
<DATE> 2003/06/12/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Zafer sinyali 
</HEADLINE>
<TEXT>

     Rakibi hafife almak futbolda hayal kırıklıklarını da her zaman birlikte getirmiştir. İlk yarıda rakibin bu özelliklerine bir de saha içinde aile kavgaları da eklenince doğrusu umutsuzduk. Bülent ile Fatih Akyel, Hakan Şükür ile Alpay'ın birbirleriyle tartışmaları hoş değildi. Elbette bu tartışmanın temelinde rakibin ilk yarıdaki baskısı ve önde oluşu en büyük faktördü. 
     Hakan Şükür... İlk yarıda bir şey yapamadı. Hatta zaman zaman tribünleri de çıldırttı. Öyle ki, "Güneş'te ne sabır varmış" diyenler bile çoğunluktaydı. 
     Devrenin bitimine iki dakika kala, sakatlanan Emre'yi oyundan alan Güneş'in, Gökdeniz'i oyuna sürmesi, oyun şablonunu lehimize çeviren en büyük özellik olarak karşımıza çıktı. Gökdeniz hem sağ kulvarı müthiş kullandı, hem de mükemmel bir gol attı. Tribünlere saç - baş yolduran Hakan Şükür'ün, bu golde tecrübesi ön plandaydı. Hakan Şükür'ün attığı galibiyet golünün zorluk derecesi de yüksekti. Bu gol, belki de grupta liderlik şansını getirecekti. Hakan Şükür'e haksızlık etmeyelim. 
     Makedonya karşısında yediğimiz iki gole bakalım. İkisi de birbirinin fotokopisi... Yani yan toptan... İki golde de hem savunma, hem de kaleci Rüştü hatalıydı. Bu gollerin suçunu kalkıp bir kişiye yüklemek, kolektif oyunda haksızlık olur. 
     Grupta iki kritik maçtan 6 puanla çıkan Ay - Yıldızlı ekibimiz, İngiltere maçı öncesinde büyük moral kazandı ve ülkemize yeni bir zaferin sinyalini verdi. 
     Orta sahada Tugay, maçı yöneten isimdi. Attığı milimetrik paslar, tekniği inanılmaz güzelliklerle doluydu. Nihat, Gökdeniz, İbrahim, Okan Yılmaz oynadıklarnı futbolla dünkü maçın Tugay ile birlikte yıldızlarıydı. 
     Dördüncü hakem Emilio Pellegrino bir hakemlik dersi verdi. Elle oynamayı orta hakem ve yardımcısı görmedi. Ancak o devreye girdi, uyarısını yaptı. 
     
     

</TEXT>
</DOC>
