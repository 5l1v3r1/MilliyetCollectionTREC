<DOC>
<DOCNO> 168128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur44.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk ve Amerikalı yetkililerin toplantısı Ankara'da yapılacak 
</HEADLINE>
<TEXT>

     Türk ve Amerikalı yetkililerce Türk askerlerinin gözaltına alınmasına ilişkin oluşturulan komisyonun toplantısı yarın Ankara'da korgeneral düzeyinde yapılacak. 
     Dışişleri Bakanlığı'ndan yapılan açıklamada, geçen hafta sonunda Süleymaniye'de meydana gelen olay hakkında ön temasta bulunmak üzere NATO Müttefik Kuvvetler Başkomutanı ve Avrupa'daki ABD Kuvvetleri Komutanı Orgeneral James Jones'un bugün Ankara'yı ziyaret ederek, Genelkurmay Başkanı Orgeneral Hilmi Özkök ile görüştüğü hatırlatıldı. 
     Açıklamada, Orgeneral Jones'un, ''Türkiye-ABD ilişkileri ve Türkiye'ye verdikleri önemi vurgulamak için bu kısa ziyareti yapma ihtiyacını duyduğunu'' vurguladığı belirtildi. 
     Orgeneral Jones'un bu sabah Kuzey Irak'ta toplanması öngörülen teknik düzeydeki ortak araştırma komisyonunun korgeneral düzeyine yükseltilerek, değerlendirmelerin Ankara'da yapılmasını önerdiğinin belirtildiği açıklamada, ''Bu öneri, Genelkurmay Başkanımız Orgeneral Özkök tarafından uygun bulunmuştur'' denildi. 
     Bakanlık açıklamasında, komisyon çalışmalarının süratle sonuçlanarak, olayın aydınlığa kavuşturulmasının büyük önem taşıdığına da dikkat çekildi. 
     
</TEXT>
</DOC>
