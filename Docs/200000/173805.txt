<DOC>
<DOCNO> 173805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sontur16.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
17 yıl sonra yürüdü... 
</HEADLINE>
<TEXT>

     17 yıl önce trafik kazası geçiren ve doktorların ''yürüyemez'' teşhisi koyduğu 57 yaşındaki kadın, zoru başararak koltuk değnekleri ile yürümeye başladı. 
     Bolu Karaçayır Mahallesi'nde eşi ve gelinleriyle oturan 57 yaşındaki Emine Tunca 17 yıl önce trafik kazası geçirdiğini anlatarak, ''Kaza, omuriliklerimde zedelenmeye neden oldu. Bu nedenle yürüyemeyeceğim söylendi ve tekerlekli sandalye verdiler. Ben buna binmeyeceğimi söyledim ve biri 5, biri 10 yaşında olan çocuklarıma kendimi adadım'' dedi. 
     Yıllarca hastanelere, fizik tedavi merkezlerine ve kaplıcalara gittiğini belirten Tunca, ''Buralardan hiçbir fayda görmedim. Ama inat ettim. Sürekli hareket ettim, kilo almamak için sürekli rejim yaptım. Gündüzleri komşum olan moral hocam Şükriye Öztabak ve eşim Mustafa ile sürekli yürüme egzersizleri yaptım. 17 yıl boyunca yürüyeceğimden umudumu kesmedim'' diye konuştu. 
     Evin günlük işlerini tekerlekli sandalyeyle yaptığını belirten Tunca, ''Hayatım boyunca evime temizlikçi ve yardımcı almadım. Bulaşığımı, ütümü, yemeklerimi kendim yaparım, misafir ağırlarım. İnsan hevesli olduğu zaman, hiçbir şey ona engel olamıyor'' dedi. 
     
</TEXT>
</DOC>
