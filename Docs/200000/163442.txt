<DOC>
<DOCNO> 163442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sondun16.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da NATO'yu kaybetme endişesi... 
</HEADLINE>
<TEXT>

     ABD Savunma Bakanı Donald Rumsfeld'in, geçen hafta Belçika'yı ağır bir dille eleştirerek, NATO Genel Merkezi'nin yenilenmesi projesine ilişkin para musluklarını keseceklerini, gerekirse İttifak'ın genel merkezini başka ülkeye taşıyacaklarını ifade etmesinden sonra, Brüksel hükümeti soruna çözüm arayışlarını hızlandırdı. 
     Belçikalı ekonomistler, çeşitli hesaplar yaparak, NATO Genel Merkezi'nin bu ülkeden çekilmesi halinde uğranılacak kaybın miktarını belirlemeye çalışıyor. İlk tahminler, bu miktarın yıllık 5 milyar doları bulacağını gösteriyor. 
     NATO tesislerinin bulunduğu belediyeler, yerel ekonominin İttifak tesislerine ve personeline bağlı olduğunu belirterek, acil önlem alınması çağrılarında bulunuyor. 
     Brüksel hükümeti, ABD'nin hoşnut olmadığı yasal uygulamayı tekrar değiştireceğini, bu yasanın AB ve NATO üyesi ülkelerin vatandaşlarını hedef alamayacağını duyuruyor. 
     
     SORUNUN KAYNAĞI 
     Belçika'da, dünyanın başka hiçbir ülkesinde bulunmayan bir yasa, yabancıların, bu ülkede yaşamasa ve kendi ülkelerinde dokunulmazlığı olsa dahi, bir başka yabancıyı, ''insanlık suçu'' ithamıyla mahkemeye vermesine olanak tanıyordu. İlk olarak 1993 yılında yürürlüğe giren bu yasa çerçevesinde, eski İran Devlet Başkanı Haşimi Rafsancani, Küba Devlet Başkanı Fidel Castro, Filistin lideri Yaser Arafat ve İsrail Başbakanı Ariel Şaron gibi isimler aleyhinde suç duyurusunda bulunulmuş ve soruşturma açılmıştı. Belçika adaleti, ilk defa, söz konusu yasa kapsamında açılmış bir soruşturmayı tamamlayarak, soykırıma katılmakla itham edilen 4 Ruandalı'yı yargılama kararı almıştı. Ağır Ceza Mahkemesi'nde, 2001 yılı Haziran ayında, tutuksuz yargılanan Ruandalılar, halk jürisi tarafından suçlu bulunarak 12 ila 20'şer yıl hapis cezalarına çarptırılmış ve derhal tutuklanmışlardı. 
     Iraklı bir sivil toplum örgütü de, 1991'daki Körfez Savaşı sarısanda ABD Başkanı olan George Bush ile dönemin Savunma Bakanı Richard Cheney, Genelkurmay Başkanı Colin Powel ve Körfez'deki Amerikan kuvvetlerini yöneten Norman Schwartzkopf hakkında suç duyurusunda bulunmuştu. 
     Suç duyurusu, 12-13 Şubat 1991'de, Bağdat'taki bir sivil sığınma kampına düşen Amerikan bombalarını konu almıştı. Bu olayda, 52'si çocuk ve 261'i kadın olmak üzere toplam 403 sivilin öldüğü bildirilmişti. 
     Belçika, söz konusu yasa nedeniyle, özellikle İsrail ve ABD'nin yoğun tepki ve yaptırımlarına hedef oluyordu. Parlamento, geçen ay, yasayı geniş ölçüde değiştirerek etkisiz hale getirdi. 
     
     RUMSFELD'İN SÖZLERİ 
     Donald Rumsfeld, ''Belçika'nın misafirperver bir yer olduğundan emin olmadıkça, NATO Genel Merkezi'nin yenilenmesi projesine ilişkin harcamaları bloke edeceklerini'' bildirdi. 
     Amerikalı yetkililere karşı Belçika'da dava açma girişimlerini anlamsız olarak nitelendiren Rumsfeld, Belçika'yı, ''müttefiklerini hedef alan bir siyaset platformu'' haline gelmekle suçladı. 
     NATO Genel Sekreteri George Robertson da, NATO Genel Merkezi'nin yenilenmesi projesinin bütçesinin, ABD tarafından, en az 6 ay bloke edildiğini bildirdi. 
     Fransa'nın NATO askeri kanadından ayrılması üzerine, 1967'de Belçika'ya taşınan NATO Genel Merkezi, İttifak'ın genişlemesinden sonra yenilenecek. Yenileme projesinin 300 ila 500 milyon euro'ya mal olması ve 2009'da tamamlanması öngörülüyor. Masrafların yüzde 22'sini ABD, yüzde 13,4'ünü İngiltere, yüzde 12,7'sini Almanya, yüzde 12'sini Fransa karşılayacak. Belçika, masrafların sadece yüzde 2,7'sini üstlenecek ve önemli bir istihdam kaynağı olan NATO'nun uzun yıllar bu ülkede barınmasını garanti altına alacak. 
     
</TEXT>
</DOC>
