<DOC>
<DOCNO> 193373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/guncel/gun03.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Elçiliğimize saldırı 
</HEADLINE>
<TEXT>

   Lahey Büyükelçiliğimize vize başvurusu için gelen bir genç, görevlilerin üzerine içinde yanıcı madde bulunan çanta attı. Kaçan saldırgan yakalandı. Dışişleri de Hollanda'yı "güvenliği artırın" diye uyardı 
      DIŞ HABERLER SERVİSİ 
   
   Türkiye'nin Lahey Büyükelçiliği'ne dün öğle saatlerinde içinde yanıcı madde bulunan bir çantayla saldırı düzenlendi. Saldırgan dahil 5 kişinin yaralandığı sadırının ardından binada küçük çaplı yangın çıktı. Bir kişinin gözaltına alındığı olayla ilgili olarak Büyükelçi Tacan İldem'i arayan Hollanda Dışişleri Bakanı Jaap de Hoop Scheffer, saldırıyı kınayarak duyduğu üzüntüyü bildirdi. 
   Lahey polisinin açıklamasında, Hollanda hükümet binalarının da bulunduğu kent merkezindeki Türk Elçiliği'ne saldırıyla ilgili yakalanan şüphelinin 16 yaşında, Haarlem kentinden olduğu ve Türkçe bilmediği belirtildi. Başsavcı Han Moraal da, kimliği açıklanmayan genç saldırganın elçilikle olan kişisel sorunlardan dolayı eylemi gerçekleştirmiş olabileceğini kaydetti. Hollanda Adalet Bakanlığı da görevlilerle tartışıp elçilikten ayrılan saldırganın, bir süre sonra tekrar geri gelerek eylem düzenlediğini bildirdi. 
   
   5 YARALI VAR 
   Saldırganın dışında yaralananlardan 3'ünün elçilik görevlisi, birinin de vize başvurusu için binada bulunduğu sırada patlama korkusuyla pencereden atlayan kişi olduğu belirlendi. Hollanda'nın ANP haber ajansı ve devlet radyosu NOS, ellerinde ve yüzünde yanık izleri bulunan şüphelinin, büyükelçiliğin yakınındaki merkezi garda yakalandığını duyurdu. 
   Bu arada, saldırının ardından büyükelçilik binası dışında bulunan şüpheli bir paket de bomba imha uzmanları tarafından bölgeden uzaklaştırıldı. Saldırı sonrası büyükelçilik binasının dış kapısının üst camının kırık olduğu görüldü. 
   Büyükelçi İldem ise, saldırganın, vize başvurusu yapacakmış gibi geldiği elçiliğin girişindeki güvenlik bölümünde, molotofkokteyliğini ateşleyerek kaçtığını söyledi. Daha önce Hollanda makamlarına güvenlik önlemlerinin artırılması gerektiği konusunda isteklerini ilettiklerini hatırlattıklarını belirten İldem, "Tedbirler bu saldırıdan önce alınmalıydı" dedi. 
   Saldırının ardından Dışişleri Bakanlığı, Hollanda'yı bir kez daha uyararak "artık güvenlik önlemi alın" mesajı verdi. Dışişleri açıklamasında elçilik binasındaki hasarla ilgili Türkiye'nin tazminat hakkının da saklı tutulduğu Hollanda'ya iletildi. 
   
   
   
</TEXT>
</DOC>
