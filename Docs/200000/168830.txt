<DOC>
<DOCNO> 168830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sontur37.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller ''Büyük şaşkınlık içindeyim'' 
</HEADLINE>
<TEXT>

     Eski Başbakan ve eski DYP Genel Başkanı Tansu Çiller, ''TBMM araştırma komisyonunun, hakkında soruşturma açılması önerisinde bulunmasını büyük bir şaşkınlıkla karşıladığını'' belirterek, ''Benden önce başlamış, benden sonra temeli atılmış bir proje'' dedi. 
     Çiller, A.A muhabirine yaptığı açıklamada, ''İzmit Büyükşehir Belediyesi Kentsel ve Endüstriyel Su Temin Projesi'' Yuvacık Barajı ile ilgili iddiaların araştırılması konusunda kurulan meclis araştırma komisyonunun, kendisinin de aralarında bulunduğu dönemin 11 yetkilisi hakkında soruşturma yapılmasına yönelik kararını değerlendirdi. 
     ''Çok büyük şaşkınlık içindeyim. Benden önce başlamış bir proje. Benden sonra temeli atılmış bir proje'' diyen Çiller, projenin temelinin Refah Partisi'nin Enerji Bakanı tarafından atıldığını kaydederek, şunları söyledi 
     ''Proje nasıl oluyor da benim de içine girdiğim bir soruşturma kapsamına yol açıyor, anlamak mümkün değil. Ben de yeni öğreniyorum. 'Nedir bu ' dedim. Nereden çıktı bunlar Benden önceki Başbakan döneminde 'yap-işlet-devret kapsamı içine alınsın' denilmiş. Temeli de Refah Partisi'nin Enerji Bakanı zamanında atılmış. O süreçte Yüksek Planlama Kurulu YPK kararını hep birlikte imzalamışız, benim başbakanlığım döneminde. Yap-işlet-devret modelini değiştiren bir kanun getirmiştik, projenin o kapsamda da devam etmesi doğrultusunda bir YPK kararı imzalamıştık. Mesele bu. Buralara nasıl varılıyor, bunu anlamak mümkün değil.'' 
     
     ''DENETİM MUTLAKA YAPILMALI'' 

     Denetimin mutlaka yapılması gerektiğini de vurgulayan Tansu Çiller, ''Ne ise denetlenmeli. Kaça mal olduğu da denetlenmeli'' dedi. 
     Çiller, o dönemde yaşanan ekonomik krize de işaret ederek, ''O günkü kriz altında başka çaremiz yoktu. Paramız yok. O dönem IMF'nin program yardımını almadan krizden çıktık. Yap-işlet-devret modeli ile birçok projenin devamı, kendi yağımızla kavrulma gibi bir prensip kararımız vardı'' diye konuştu. 
     ''Soruşturma açılması'' önerisini hayretle karşıladığını da kaydeden Çiller, ''Bütün bunları anlamak hiç mümkün değil. Ben de araştırmaya çalışıyorum birkaç saat içinde, nedir bu diye...'' dedi. 
     Çiller, ''SHP Genel Başkanı Murat Karayalçın, kararı alan komisyon üyelerine dava açacağını açıkladı. Siz de böyle bir şey düşünüyor musunuz '' şeklindeki soruya, ''Daha mesele önüme yeni geldi. Soğukkanlı gitmek lazım'' karşılığını verdi. 
     Söz konusu projede önemli bir zarar varsa bunun mutlaka denetlenmesi gerektiğini de vurgulayan Çiller, sözlerini şöyle sürdürdü 
     ''1996 Ağustos ayında temeli atılmış. Oradan itibaren ne oldu da bu kadar fahiş bir rakam çıktı Onun denetlenmesi lazım. Bunu herkese şamil kılmak, işi ciddiyetinden uzaklaştırır. Endişe ederim ki Türkiye, ondan sonraki yıllarda devr-i sabık meseleleriyle uğraşır gider. Burada bir ciddiyet lazım...'' 
     
     ''DAHA ÖNCE BİLGİ VERMİŞTİM'' 

     Tansu Çiller, bu konuyla ilgili daha önce de bilgisine başvurulduğunu hatırlatarak, şunları kaydetti 
     ''Bu konuyla ilgili daha önce bir bilgi istediler. Ben de yazılı olarak, bilgi niteliğinde bundan 5-6 ay evvel bir sayfa vermiştim. Zaten bildiğim fazla bir şey de yoktu. Yurtdışında olduğum bir zamandı. Ama o soruşturmanın bu kapsamda ele alındığı doğrultusunda bir ipucu verilmiş değildi. Son 1-2 gündür bu doğrultuda birtakım duyumlar almaya başladım. 
     İşi ciddi tutmak lazım. Doğrudan sorumluları bulmak lazım. Denetim ciddi bir olaydır. O makamı siyasi sorumluluk içerisinde götürmek lazım. Dolaylı sorumluluk diye, bir hesaplaşma makamı olarak görmemek lazım. 
     Türkiye'nin zaten çok ciddi sorunları var. Bu sorunlarda denetim çok önemli bir süreçtir. Bu yapılmalı, mutlaka yapılmalı. Yuvacık Barajı'nda da böyle bir zarar varsa, onun da üzerine gidilmeli. Böyle 'dolaylı mesuliyet gibi bilmem kaç yılından başlayan bir YPK kararında imzası var' diye başbakana bu tür yaklaşım, endişe ederim ki olayı sulandırır. Bundan sorası için de iyi olmaz. Türkiye denetimi ciddi yapmalı. Ama bu şekilde yaparlarsa, bundan sonraki yıllarda da bu şekilde devam eder.'' 
     
</TEXT>
</DOC>
