<DOC>
<DOCNO> 153431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/yazar/civaoglu.html </URL>
<DATE> 2003/04/30/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Dosyalar uçuşmaz 
</HEADLINE>
<TEXT>

     Öyle değil. MGK toplantıları olağan gündemlidir. Siyasal mevsim normallerinde geçer. Sadece istisnai dönemlerde, gerilim ortamı MGK'ya yansır. İşte o zaman sivil ve asker kanatlar arasında bir gerilim hissedilir. 
     AKP seçimleri kazandığından bu yana MGK toplantıları o istisna görüntüsünü vermemiştir. 
     ABD istekleri ve Irak'la savaş gibi en kritik gündemlerle toplandığında bile MGK'da kıvılcımlar uçuşmadı. 
     Bugün de MGK toplantısı istisnalardan biri olabilir. 
     Ankara'dan gözlemler böyle. 
     Özellikle askerde "izleme döneminin bittiği" yolundaki söylem bir işarettir. 
     - Kadrolaşma... 
     - Milli Görüş ve Fethullah Gülen okulları için Dışişleri genelgesi başta olmak üzere, bazı duyarlı konuların konuşulması bekleniyor. 
     
AKP farkı      Ancak bu kez ortam farklı olabilir. 
     Bunun ilk kanıtı Yüksek Askeri Şura'nın "irticaa karıştığı iddiasıyla" bazı ordu mensuplarının ihraç kararına, dönemin Başbakan'ı Abdullah Gül'ün ve Milli Savunma Bakanı Vecdi Gönül'ün "muhalefet şerhi" koyarak imza atmalarıdır. 
     Siyaset tarihimizde bu bir "ilk"tir. 
     Ancak Gül tarafından nazik bir üslupla ve hukuk izahıyla reklamsız, vitrinsiz, gösterişsiz, tahriksiz yapılmıştır. 
     O nedenle, Yüksek Askeri Şura'da fazla gerginlik yaşanmamıştır. 
     Daha sonra gazetecilere verilen davette, Genelkurmay Başkanı Özkök, "YAŞ'ta muhalefet şerhiyle irticai faaliyetlere bulaşanlara cesaret verilmiştir." gibi ağır bir uyarıda bulunduğunda bile gerginlik daha fazla tırmanmamıştır. Çünkü, Erdoğan ve Gül cevaplarıyla ılımlı çizgide kalmayı bilmişlerdir. 
     YAŞ örneğindeki gibi bugünkü MGK'da da masaya konacak dosyalara, AKP'nin sessiz kalmayacağı beklenmelidir. Ancak üslup gene özenli ve ölçülü olur. 
     
Süngü gölgesi değil      Yıllardır MGK toplantılarına neden asker kanadı egemen olmuştur 
     Asker silahının gölgesi mi sebep 
     Bunun cevabını her iki taraftan, bu toplantılara katılmış olanlarla konuştum. 
     Vardığım sonuç şu 
     "Siyasetçiler - Süleyman Demirel örneği dışında - genelde tembeller. MGK gündemi için toplantılara hazırlanmadan geliyorlar. Buna karşılık asker kanadı, daha bir önceki toplantı biter bitmez, gelecek toplantı için görev bölümü yapıyor, çalışma grupları oluşturuyor. Hatta MGK'da hangi komutan ne söyleyecek, bunu bile önceden kararlaştırıyor. Ağırlık koymalarında dosyalarına hakim olmalarının etkisi az değil." 
     AKP'nin diğer hükümetlerden bir farkı, iyi hazırlanması. 
     
Herkes dersini aldı      Bu toplantıda ciddi sorunlar konuşulacak. 
     Yani olmaması gereken şeyler halı altına süpürülmeyecek. 
     Zamanıdır. 
     Yeridir. 
     Ancak tek yanlı kalmayabilir. 
     Örneğin askerin kaygılarına karşılık, MGK Genel Sekreteri Kılınç Paşa'nın Belçika'daki iyi niyetli fakat yadırganan söylemleri de - eğer iddialar doğruysa - masanın üstüne konabilir. 
     Ama kimse kuşku duymasın... Havada dosyalar uçuşmaz. Sesler yükselmez. Salon terk edilmez. TV kameraları önünde "Cumhuriyet tarihinin en ağır siyasi bunalımı yaşanıyor" gibi, Cumhuriyet tarihinin en ağır ekonomik krizini yaratacak laflar edilmez. 
     Türkiye çok ağır ödediği ve hala ödemekte olduğu dersi aldı. 
     
Güvenlik supabı      Milli Güvenlik Kurulu askerin, siyasal iktidarla, alt üst ilişkisi olmadan diyalog kurduğu, görüşlerini yansıttığı Anayasal meşru platformdur. 
     Orada bütün üyeler eşit konumda ve eşit oy hakkına sahiptir. 
     Yıllar içinde geçirdiği sürekli evrimle, deneyimlerle, oluşan gelenekleriyle demokrasinin sağlam ve gerekli kurumu haline gelmektedir. 
     AB yolunda ilerlerken bu kurumun evrimi, asker ağırlığını azaltarak, ama diyaloğu yoğunlaştırarak sürecektir. 
     Ayrıca... Bir gerçeğe işaret edelim. 
     Türkiye demokrasisi, şimdiye kadar bir dizi basiretsizliğin olası yol kazalarını MGK ile aşmıştır. 
     MGK'ya rağmen değil. 
     
     
     





</TEXT>
</DOC>
