<DOC>
<DOCNO> 176788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sonspo35.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Eriksson Türkiye maçından 1 puan bekliyor... 
</HEADLINE>
<TEXT>

     İngiltere Milli Takımı Teknik Direktörü Sven Goran Eriksson, 12. Avrupa Futbol Şampiyonası 7. Eleme Grubu'nda, İstanbul'da Türkiye ile ekim ayında yapacakları maçtan en az 1 puan bekliyor. 
     Sven Goran Eriksson, grupta 3 maçlarının kaldığını belirterek, 6 Eylül'de Makedonya, 10 Eylül'de de Liechtenstein ile yapacakları maçları kazanarak 6 puan, deplasmanda 11 Ekim'de Türkiye karşısında ise en az 1 puan almayı amaçladıklarını söyledi. 
     Eriksson, bu açıklamasını, yarın İpswich'in Portman Road Stadı'nda Hırvatistan ile yapacakları özel maçla ilgili bilgi verirken yaptı. 
     Eriksson ayrıca, UEFA'nın İngiltere'yi eleme maçlarında çıkacak olaylar konusunda uyarmasıyla ilgili olarak da Türkiye ve İngiltere'nin, finallere gitme şansını tehlikeye atacak denli ''aptal'' olmadığını kaydetti. 
     Bu arada İngiltere Milli Takımı'nda Sol Campbell ile Jonathan Woodgate'in, sakatlıkları nedeniyle kadrodan çıkartıldığı bildirildi. 
     Eriksson, Campbell'in zaten omuzundan sakat olduğunu, Woodgate'in de hafta sonundaki lig maçında sakatlandığını açıkladı. 
     Eriksson, Campbell ve Woodgate'in takımdan ayrıldığını ve bu futbolcuların yarınki maçta olmamalarına üzüldüğünü belirtirken, Real Madrid'e transfer olduktan sonra David Beckham'ın ilk kez Hırvatistan karşısında milli takımda yer alacağına dikkati çekti. 
     Eriksson, Beckham ile birlikte olmaktan da mutluluk duyduğunu sözlerine ekledi. 
     
</TEXT>
</DOC>
