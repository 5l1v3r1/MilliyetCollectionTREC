<DOC>
<DOCNO> 178997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur04.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerlisi de yabancısı da Antalya'ya koşuyor... 
</HEADLINE>
<TEXT>

     Yabancı turistlerin gözdesi olan Antalya, yerli turistlerin de ilk tercihi olmaya devam ediyor. Antalya Uluslararası Havalimanı'ndan her gün ortalama 25-30 bin yabancı turist giriş yaparken, Şehirlerarası Otobüs Terminali de havalimanını aratmıyor. 
     Antalya'ya haziran, temmuz ve ağustos aylarında gelen yolcu sayısı, önceki yılın aynı dönemine oranla yüzde 8,54 arttı. 
     Antalya'ya geçen yıl haziran ayında 2 bin 440, temmuzda 341 bin 620, ağustosta 331 bin 740 yolcu gelirken, bu yıl haziranda 289 bin 800, temmuz ayında 354 bin 578, ağustos ayında ise 361 bin 646 kişi oldu. Böylece, Antalya Şehirlerarası otobüs Terminali'ni kullanan yolcu sayısı geçen yıla oranla yüzde 8.54 artış gösterdi. 
     Otobüs Terminali yetkilileri, Antalya'ya şehirlerarası yolcu taşımada geçen yıl 90 firmanın faaliyet gösterdiğine dikkati çekerek, bu yıl firma sayısının 98'e yükseldiğini bildirdiler. 
     Geçen yıl haziran ayında günde ortalama 264 otobüs Antalya Terminali'ne giriş yaparken, bu yılın haziran ayında bu rakam 276'ya yükseldi. Günlük ortalama yolcu sayısı ise geçen yılın aynı döneminde 8 bin 448, bu yılın aynı döneminde ise 9 bin 660 oldu. 
     En fazla artışın ağustos ayında görüldüğüne dikkati çeken yetkililer, bu ayın şu ana kadar ki bölümünde ise günlük ortalama yolcu sayısının 11 bin 666'ya yükseldiğini vurguladılar. 
     Antalya'ya Türkiye'nin hemen her kentinden otobüs seferleri düzenlenirken, yetkililer, en çok yolcunun İstanbul, Ankara, İzmir ve Bursa'dan geldiğine işaret ettiler. 
     
</TEXT>
</DOC>
