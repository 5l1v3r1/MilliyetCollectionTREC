<DOC>
<DOCNO> 198584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/yasam/yas07.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezaryene dikkat 
</HEADLINE>
<TEXT>

   İngiltere'de yapılan araştırma, ilk doğumu sezaryenle olan kadınların, ikinci bebeklerini ölü doğurma ihtimalini ikiye katladığını ortaya koydu 
   
   Cambrİdge Üniversitesi doktorları, ilk bebeğini sezaryenle dünyaya getiren annelerde ölü doğum yapma ihtimalinin her 1100 vakada bir olarak ortaya çıktığını, yaşamı boyunca hiç sezaryen operasyonu geçirmemiş kadınlardaysa bu oranın 2 binde 1'de kaldığını belirtti. Doktorlar, anne adaylarını "çok iyi bir tıbbi gerekçe olmadıkça sezaryenle doğum yapma konusunda iyice düşünüp karar vermeye" çağırdı. 
   
   Her 5 kadından biri... 
   Dünya Sağlık Örgütü'nün, sezaryenle doğumların bütün doğumların yüzde 10'unda kalması yolunda bir tavsiyesi bulunmasına rağmen İngiltere'de her 5 kadından birinin sezaryenle doğum yaptığını da hatırlatan İngiliz doktorlar, kadınların büyük çoğunluğunun bu yöntemi seçmek için güçlü bir tıbbi nedenleri olduğunu, ancak yüzde 7 oranındaki anne adayının hiçbir gerekçe olmadan bu yöntemi seçtiğini kaydetti. 
   
   
</TEXT>
</DOC>
