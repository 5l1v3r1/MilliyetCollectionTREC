<DOC>
<DOCNO> 154369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/spor/spo08.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇUBUKÇU BRONZ ALDI 
</HEADLINE>
<TEXT>

Avrupa Serbest Güreş Şampiyonası'nda, Bulgar Barzakov'u teknik üstünlükle mağlup eden 68 kilodaki temsilcimiz kürsüde yer buldu. Kama ve Çakıroğlu bugün yarı finale çıkacak 
     Hakemler devrede 
     LETONYA'NIN başkenti Riga'daki Avrupa Serbest Güreş Şampiyonası'nda, erkekler 66 kiloda Ömer Çubukçu bronz madalya kazandı. Çubukçu sabah seansında Rus Irbeg Farmiev ile yaptığı müsabakanın ilk yarısını puansız geçti. Ancak bu yarıda sporcumuz, salto bağlama pozisyonundayken, Rus rakibi, minder hakeminin tüm uyarılarına karşın bu oyuna karşı çıktı. Bunun üzerine Azeri minder hakemi Çubukçu lehine 2 puan gösterdi. Fakat masa hakemleri buna katılmazken, daha sonra iki puanı Rus sporcuya verdiler. 
     
     5 - 2 yenildi 
     ÖMER Çubukçu, hakemlere rağmen skoru 2 - 2'ye getirdi ve normal süre bu skorla tamamlandı. Uzatmada Rus güreşçi salto bağlama pozisyonunda 3 puan kazandı ve Ömer Çubukçu 5 - 2 yenildi. Çubukçu üçüncülük müsabakasında, olimpiyat ikincisi, Avrupa ve Dünya Şampiyonu Bulgar Serafin Barzakov karşısında başarılı bir güreş çıkardı. Normal süreyi 2 - 1 önde kapayan güreşçimiz, uzatma 2 - 2 sonuçlanmasına karşın, rakibinin daha fazla ihtarı bulunduğu için galip geldi ve bronza ulaştı. 
     
     Demir kazanamadı 
     MİLLİ Takımımız'dan bronz madalya mücadelesine çıkan 55 kiloda Ramazan Demir ise Rus güreşçi Mavhat Batırov'a, normal süresini rakibinin 2 - 0 tamamladığı müsabakada 3 - 0 yenildi ve madalya şansını kaybetti. Şampiyonanın son gününde bugün Türk Milli Takımı'ndan iki sporcu yarı final mücadelesi yapacak. 60 kiloda geçen yılın Avrupa Şampiyonu Arif Kama, Gürcü Davids Pogosyan ile karşılaşırken, 96 kiloda Fatih Çakıroğlu da Avusturyalı Radovan Valach ile karşı karşıya gelecek. 
     

</TEXT>
</DOC>
