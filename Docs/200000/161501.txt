<DOC>
<DOCNO> 161501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sonspo03.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir sporcuyu destekle 
</HEADLINE>
<TEXT>

     Özel Sporcular Spor Eğitim ve Rehabilitasyon Derneği ÖSSED tarafından organize edilen Özel Olimpiyatlar'a yönelik ''Bir Sporcuyu Destekle'' kampanyası başladı. 
     İMKB'de düzenlenen törende, Devlet Bakanı ve Başbakan Yardımcısı Mehmet Ali Şahin, ÖSSED Onur Üyesi Sakıp Sabancı, kızı Dilek Sabancı, Özel Olimpiyatlar Başkanı Timothy P. Shriver Kennedy ve İstanbul Menkul Kıymetler Borsası İMKB Başkanı Osman Birsen'in de hazır bulunduğu sahnede, ÖSSED Başkanı Dilek Sabancı, çan çalarak kampanyayı başlattı. 
     Devlet Bakanı ve Başbakan Yardımcısı Şahin, törende yaptığı konuşmada, bir sporcuyu desteklemenin ötesinde bazı şeyleri yapmanın lüzumuna inanadıklarını söyledi. 
     Geçen hafta Beşiktaş Kulübü'nün düzenlediği tekerlekli sandalye basketbol turnuvası için İstanbul'a geldiğini hatırlatan Şahin, ''Birçok müsabakalara gidiyoruz. Ama orada aldığım hazzı, dille ifade edemem. Aynı hazzı burada da alıyorum. Özel Olimpiyatlar'ın düzenlenmesine önayak olan Kennedy ailesi, sevginin kalpte olduğunu gösterdi. Ben aynı zamanda Gençlik ve Spor Genel Müdürlüğü'nden de sorumluyum. Müdürlüğümüze bağlı Zihinsel Özürlüler Federasyonu var. Her şey devlet eliyle yapılmaz. Hayırseverler de bu yükü almalı. İşte bugün bu gerçekleşiyor'' diye konuştu. 
     Şahin, 21 Haziran'da İrlanda'nın başkenti Dublin'de yapılacak Özel Olimpiyatlar'a, Türkiye'den 45 sporcunun katılacağını belirterek, şunları söyledi 
     ''Sporcularımız Türkiye'yi başarıyla temsil edecek. Bağış kampanyasında da inşallah hedeflenen rakam yakalanır. Bir sporcuyu desteklemenin ötesinde bazı şeyleri yapmanın lüzumuna inanıyoruz. Bu nedenle üzerimize düşeni yapacağız. Kampanyayı organize eden ÖSSED Başkanı Dilek Sabancı'yı da kutluyorum. Kendisi herkese örnek oldu.'' Törene katılan Devlet Bakanı Güldal Akşit de hükümet olarak, özürlü bireylerin hem toplum içinde, hem de sportif faaliyetlerde yer alması için çabaladıklarını bildirdi. 
     Özel Olimpiyatlar'ın, özürlü sporcuların sadece sportif faaliyette bulunmasını sağlamadığını vurgulayan Akşit, şöyle konuştu 
     ''Olimpiyatlar, aynı zamanda özürlü bireylerin eğlenmelerini sağlıyor. Bedensel gerilimden kurtulmalarını, fiziksel rahatlamalarını sağlıyor. Olimpiyatlar, bireyleri biraraya getirme anlayışına da temel oluyor. Önemli sorunlar yaşayan insanlar için güzel bir etkinlik.'' Sporun, özürlü bireyler için ayrı bir önem taşıdığını ifade eden Akşit, ''Özürlüler için, normal olimpiyat oyunlarının da özel olimpiyat oyunlarıyla birleştirilmesi zorunludur. 'Bir sporcuyu destekle' kampanyası da sadece zihinsel sporcuların sayısını artırmayacak, Özel Olimpiyatlar için de tanıtım olacak. Bu şekilde, zihinsel engelli gençler, dar çevrelerinden çıkacak'' diye konuştu. 
     ÖSSED Başkanı Dilek Sabancı da amaçlarının bu kampanyayla 2003 yılı sonunda sporcu sayısını 10 bin 500'e, 2005 yılı sonuna kadar da 25 bine çıkarmak olduğunu söyledi. 
     ÖSSED Onur Üyesi Sakıp Sabancı, sporculara verilecek desteğin, çok daha büyük başarılara imza atmalarını ve Türk Bayrağı'nı her platformda daha sık dalgalandırmalarını sağlayacağına inandığını kaydetti. 
     
     KAMPANYAYA İLK BAĞIŞLAR 
     ''Bir Sporcuyu Destekle'' kampanyasına ilk bağışlar yapıldı. 
     Kampanyanın ilk gününde işadamı Mustafa Gönenç, 200 sporcuya destek vererek en büyük bağışı yaparken, Galatasaray Kulübü Başkanı Özhan Canaydın, Güler Sabancı, işadamı Murat Beyazıt da 100'er kişiye destek verdiler. 
     Sinema sanatçısı Metin Akpınar, gecede en fazla bağışı yapan kişilere birer madalya verirken, Sakıp Sabancı, en büyük bağışı yapan Mustafa Gönenç'e, Atlıköşk'te özel bir davet vereceğini açıkladı. 
     Törene katılan bakanlar da bağışta bulundu. 
     Geceye, İstanbul Valisi Muammer Güler, Emniyet Müdürü Celalettin Cerrah, Dünya Şampiyonu halterci Naim Süleymanoğlu, tiyatro sanatçısı Müjdan Gezen'in yanı sıra çok sayıda davetli katıldı. 
     
</TEXT>
</DOC>
