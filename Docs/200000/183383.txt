<DOC>
<DOCNO> 183383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/soneko10.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
P.O Başkanı Akışık 1.1 milyar dolarlık borç, abartılacak borç değil 
</HEADLINE>
<TEXT>

     Petrol Ofisi Yönetim Kurulu Başkanı Vural Akışık, şirketin 31 Ağustos 2003 itibariyle 1 milyar 184 milyon dolarlık borcu bulunduğunu belirterek, ''4.5 milyar dolarlık satış içinde abartılacak bir borç değil'' dedi. 
     Akışık, Petrol Ofisi Genel Müdürlüğü'nde düzenlenen yatırımcıyı bilgilendirme toplantısında yaptığı konuşmada, 2 yıl boyunca 1 milyar 715 milyon dolar ödeyerek Petrol Ofisi'nin yüzde 95'ine sahip olduklarını anımsattı. 
     Satın almadan sonra şirketi 1. sınıf dünya şirketleriyle yarışabilecek düzeye getirmek için 180 milyon dolar daha harcama yaptıklarını belirten Akışık, satın alma bedeliyle birlikte 2 milyar dolara yaklaşan bir kullanım rakamının ortaya çıktığını kaydetti. 
     Petrol Ofisi satın alınırken, bunun 650 milyon dolarının ortakların sermayesiyle, 1 milyar 327 milyon dolarının ise bankalar ve özelleştirme idaresi borçlarıyla karşılandığını anlatan Akışık, 143 milyon dolar borç ödendiğini, 31 Ağustos 2003 itibariyle 1 milyar 184 milyon dolarlık borç bulunduğunu aktardı. Vural Akışık, şöyle devam etti 
     ''Söz konusu borcun 600 milyon dolarlık bölümü işletme sermayesi olarak bu işte dönüyor. 1.1 milyar dolarlık borcun 600 milyon doları depolarda nakde çevrilebilir nakit değerdir. 1.1 milyar dolar borçtan 600 milyon dolar çıkarıldığında 500 milyon dolar borç kalıyor. Borç azaldıkça faiz de azaldığından, 4 yıl içinde biz bu borcu sıfırlarız. 
     Dolayısıyla 1.1 milyar dolarlık borç miktarı bu sektörde çok normal bir borç. 4.5 milyar dolarlık satış içinde abartılacak bir borç değil. Biz yeni bir şey satın almazsak, ortaklarımıza dağıtmazsak, 4 yıl içinde borcu sıfırlarız. Borçtan dolayı Petrol Ofisi ile ilgili olmayan sebepler nedeniyle polemik yaratıldı. Biz bundan rahatsızlık duyduğumuz için açıklama gereği duyduk.'' Vural Akışık, Petrol Ofisi'nin yılda 260 milyon dolarlık faiz öncesi pozitif nakit yaratabildiğine işaret ederek, bunun 90 milyon dolarının faizlere ödendiğini bildirdi. 
     Her yıl sektördeki rekabet ortamı nedeniyle 40 milyon dolardan fazla yatırım yapılması gerektiğini vurgulayan Akışık, böylelikle yılda 120 milyon doların üzerinde borç ödemenin rahatlıkla mümkün olabileceğini söyledi. 
     
</TEXT>
</DOC>
