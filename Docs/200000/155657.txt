<DOC>
<DOCNO> 155657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sonspo28.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Engin Biz normal oyunumuzu oynarsak, hiçbir sorun çıkmaz 
</HEADLINE>
<TEXT>

     Beşiktaş Futbol Takımı Menajeri Sinan Engin, Adanaspor ile yarın yapacakları zorlu lig maçı öncesi, ''Biz normal oyunumuzu oynarsak, hiçbir sorun olmaz'' dedi. 
     Siyah-beyazlı takımın Adana'ya gidişi öncesi Atatürk Havalimanı'nda gazetecilerin gündeme ilişkin sorularını yanıtlayan Sinan Engin, Adanaspor'un, son haftaların formda ve flaş ekiplerinden biri olduğunu söyledi. 
     Engin, ''Bizim için çok önemli bir maç. Allah'ın izniyle 3 puanı alacağız. Biz normal oynumuzu oynarsak, hiçbir sorun olmaz'' diye konuştu. 
     Engin, Adanasporlu Necati ile transfer görüşmesi yaptıkları yolundaki haberlere ilişkin olarak da, ''Kendisiyle hiçbir görüşmemiz olmadı. Kendisinin bir yıl daha sözleşmesi var. Böyle haberler çok komik'' dedi. 
     Galatasaray Teknik Direktörü Fatih Terim'in açıklamalarının hatırlatılması üzerine de Engin, ''Bu konuları biz kapattık. Sayın Fatih Terim benim şahsen saygı duyduğum ve örnek aldığım bir kişilik. Bunlar futbolun güzel şeyleridir. Güzel bir yarışma içindeyiz'' diye konuştu. 
     
</TEXT>
</DOC>
