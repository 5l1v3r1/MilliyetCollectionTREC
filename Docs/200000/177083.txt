<DOC>
<DOCNO> 177083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/guncel/gun03.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara lekesi kaldı 
</HEADLINE>
<TEXT>

   Antalya Serik ve Kumluca'daki yangınlar güçlükle söndürüldü. Yangınların, anayoldaki seraların yakınından çıkması, kasıt ihtimalini gündeme getirdi 
      İBRAHİM LALELİ GÖKHAN ÇALBAY Antalya DHA 

   
   Antalya'da önceki gün çıkan orman yangınları dün sabaha karşı kontrol altına alınırken 500 hektardan fazla orman alanı kül oldu. Yangınlarda kasıt ihtimalinden şüpheleniliyor. Serik Akbaş köyünde önceki gün 10.00 sıralarında başlayan, sıcak ve kuru hava ile rüzgarın da etkili olmasıyla genişleyen yangın, dün 04.00 sıralarında kontrol altına alınarak akşam saatlerinde söndürüldü. Kızılay'ın önlem olarak Akbaş'a gönderdiği 250 çadır da Serik'e ulaştı. 
   Akdeniz Orman Bölge Müdürü Mustafa Kurtulmuşlu da 7 helikopter, 45 arazöz, 7 dozerle yangın etrafında tebdir aldıklarını söyledi. Kurtulmuşlu, yangının elektrik direklerinden çıktığı söylentisinin hatırlatılması üzerine, "Bize bu yönde bir şey gelmedi. Burada bir kasıt da düşünüyoruz. Yangının ana yolun üzerindeki seraların yakınlarından çıkması, acaba dedirtiyor. Ama kesin suç duyurusu konusunda kesin bilgimiz yok. Jandarma araştırma yapıyor" dedi. 
   
   Dağların makyajı bozuldu 
   Kumluca Belen Köyü Maysarı Mevkii'nde önceki gün çıkan yangın da dün akşam saatlerinde söndürülürken, 150 hektar ormanlık ve 50 hektarlık makilik alan yandı. Yangında Belen yakınlarında çiftçi Şaban Cabbar'a ait üç sera da kül oldu. Cabbar, "Beş seramdan üçü yandı. Dağlarımın makyajını bozdular" dedi. 
   Aydın Germencik'in Beykoz ve Kızılcagedik köyleri arasında, 4 ayrı noktadan başlayan yangında ise 15 hektarı çam, 85 hektar da tarım alanı olmak üzere toplam 100 hektar alan tahrip oldu. Mersin Aydıncık'a bağlı Tepecik Köyü'ndeki ormanlık alanda da önceki akşam yangın çıktı. Kızılçam ağaçlarının bulunduğu yaklaşık 80 hektarlık alanda etkili olan yangına havadan müdahale edildi. Bilecik'in Osmaneli İlçesi Günveren Köyü'nde öğle saatlerinde çıkan yangında yaklaşık 2 hektarlık orman kül oldu. 
   
   
</TEXT>
</DOC>
