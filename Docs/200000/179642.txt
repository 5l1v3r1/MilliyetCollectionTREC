<DOC>
<DOCNO> 179642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/dunya/dun04.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahinlerin itirafları 
</HEADLINE>
<TEXT>

   Savunma Bakanı Rumsfeld, 'Böyle sert direniş beklememiştik' yardımcısı Wolfowitz de, 'petrol gelirleri umulandan az' dedi 
      
   Irak'ta savaşın bitmesinden aylar sonra çok daha büyük karışıklıkların sürmesi, Washington yönetiminin kilit isimlerini günah çıkarmaya zorluyor. Bush yönetiminin "şahin" kanadından üst düzey isimler, ABD'nin savaşa ilişkin hatalarını açık bir dille itiraf etmeye başladı. 
   Üst düzey Amerikalı yetkililerin itiraf ettiği en büyük hata, Irak'ta esas savaşın kısa sürmesinin ardından silahlı güçlerin mücadeleyi sürdüreceğinin hesap edilememesi oldu. Donald Rumsfeld, Irak'ta savaş sonrasında karşılaştıkları direncin boyutunun beklentilerinin ötesinde olduğunu itiraf ederken, "Savaş planımız gayet genişti, ancak askeri işlerde her zaman evdeki hesap çarşıya uymaz" dedi. "Özellikle güvenlik alanında durum, beklediğimizden daha kötü çıktı. Savaştan önce, Irak'ı yönetme adına ülkeyi 35 yıldır kasıp kavuran sadistlerin ve gangsterlerin bu ölçüde savaşmaya devam edeceğini tahayyül bile edemedik" diyen Paul Wolfowitz ise, Irak'ın yeniden imarını finanse etmesi umulan petrol gelirlerinin de, süren gerilla savaşı ortamında, beklentilerin çok altında kaldığını itiraf etti. 
   
</TEXT>
</DOC>
