<DOC>
<DOCNO> 164798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sontur19.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Rakamları açıkladığımızda, nasıl soyulduğunu göreceksiniz 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, ''artık hortumların kesilmeye başladığını'' belirterek, ''Daha hala açıklanmaması gereken noktadayız. Daha rakamları açıklayacağız. Bunları duyduğunuz zaman, bu ülkenin nasıl soyulduğunu göreceksiniz'' dedi. 
     AK Parti lideri Erdoğan, Abdi İpekçi Spor Salonu'nda düzenlenen partisinin İstanbul İl 1. Olağan Kongresi'nde yaptığı konuşmada, kongrenin kurumsallaşma yolunda ilk adım olduğunu söyledi. 
     Partisinin 14 Ağustos 2001'de kurulduğunu ve o tarihten beri henüz büyük kongreyi yapmadıklarını anlatan Erdoğan, en kısa zamanda büyük kongreyi yaparak, 3 Kasım seçimlerinde yarı kurumsal hale gelen AK Parti'nin, kurumsallaşmasını tamamlayarak siyasette bir marka olacağını bildirdi. 
     Erdoğan, ''AK Parti'nin 'birileri emretti' diye değil, 'millet emretti' diye kurulmuş bir parti olduğunu ve milletin emrine uydukları için, 16 ayda, Türkiye'nin çok partili döneminde ilk defa TBMM'de yüzde 66 temsil yetkisi alan tek parti olduklarını'' vurguladı. 
     Son 50 yılda Türk siyasi tarihinde ilk kez böyle bir olayın gerçekleştiğini belirten Erdoğan, bunu hazmedenlerin yanında hazmedemeyenlerin de bulunduğunu ifade etti. 
     AK Parti'yi kurmadan önce Türkiye'nin 81 ilinde 42 bin vatandaşa ulaştıklarını ve ''nasıl bir parti olsun'' diye sorduklarını anlatan Erdoğan, milletin ''temiz, dürüst, ilkeli, milletin derdiyle dertlenen ve fildişi kuleden millete bakmayan bir parti'' istediğini söyledi. 
     Recep Tayyip Erdoğan, halkın adalet ve ekonomide sıçrama istediğini, bu nedenle partinin adını da Adalet ve Kalkınma Partisi koyduklarını, ayrıca temiz siyaset istedikleri için partinin kısaltılmış adını ''AK Parti'' şeklinde ifade ettiklerini dile getirdi. 
     
     ''MİDESİNE OTURDUK'' 

     AK Parti Genel Başkanı ve Başbakan Erdoğan, Türkiye'de AK Parti'yi hazmedemeyenlerin yazılı ve görsel medyayla ''AK Parti'' değil ''AKP'' dediğine dikkati çekerek, bunun nedenini ise ''Bunların midesine oturduk da onun için'' diye açıkladı. 
     ''Partililerin tek tek, kapı kapı bu çalışmaları sürdürdüğü sürece ve AK Parti markasını sadece Türkiye'ye değil dünyaya taşıdıkları zaman bunun önünde kimsenin duramayacağını'' ifade eden Erdoğan, ''Selanik Zirvesi'nde şunu gördük, artık Türkiye'nin önü açıktır'' dedi. 
     Erdoğan, 3 Kasım öncesinde ekonomi ve dış politikanın çöktüğünü, milletin yönetenlere güveninin kalmadığını, kişi başına düşen milli gelirin azaldığını ve Türkiye'ye borç verilmediğini anlatarak, sözlerini şöyle sürdürdü 
     ''Bir gecede yüzde 7 bin faizin uygulandığı bir Türkiye gördük. Bugün bileşik faizde yüzde 50'nin altına düştük. Nereden nereye... Bu yıl ödenmesi gereken borç miktarı 73.5 milyar dolar. 6 aydır bu borçları en ufak sekteye uğratmadan ödüyoruz. Kısmen borçlanmayla, kısmen de kazandıklarımızla. 
     Unutmayın, artık hortumlar kesilmeye başladı. Yaklaşık 3 ay önce 'Yolsuzlukların damarına girdik' demiştim. Hemen ertesi gün yazmaya başladılar. 'Girdinse hadi açıkla' dediler. Bu öyle kolay değil ki... Hemen açıkladığım zaman, ondan sonra adres değiştiriyorlar. Merak etmeyin. Daha hala açıklanmaması gereken noktadayız. Daha rakamları açıklayacağız. Bu kaçağı önleyeceğiz. Bunları duyduğunuz zaman, bu ülkenin nasıl soyulduğunu göreceksiniz.'' 
     
     EĞİTİM 

     Erdoğan, AK Parti İstanbul İl 1. Olağan Kongresi'nde yaptığı konuşmada, eğitim alanındaki çalışmalarına değinerek, fakir fukara, ancak zeki öğrencileri özel okullarda okutamayan ailelerin üzüntüsüne şahit olduğunu vurguladı. 
     Şimdi bu konuda yeni bir adım attıklarını anlatan Erdoğan, 23 Ağustos'ta Türkiye genelinde bir sınav açacaklarını ve bu sınavda ilk 10 bine girecek öğrencileri özel okullarda devletin okutacağını bildirdi. 
     Başbakan Erdoğan, ''Eğer bu hortumlar devam etmiş olsaydı bunlar olur muydu Hortumları kestiğimiz için okutuyoruz'' dedi. 
     İktidara geldiklerinde vatandaşlardan ''ilk yıl kendilerinden çok fazla bir şey beklememelerini'' istediklerini kaydeden Erdoğan, buna rağmen çalışmalarına başladıklarını ve zor durumdaki çiftçi için mazota yüzde 35 oranında indirim yaptıklarını söyledi. 
     Bunu çiftçinin alım gücünü artırmak için yaptıklarını ifade eden Erdoğan, zorunlu tasarruf konusuna da değinerek, ''İşçinin, memurun maaşında 13 yıl boyunca bunların gözü vardı. Maaşlarını kesiyor, bunlarla borç ödüyorlardı'' dedi. 
     Recep Tayyip Erdoğan, zorunlu tasarrufun ana parasını ödediklerini, kalanını da taksitle ödeyeceklerini kaydetti. 
     Bunları yaparken, amaçlarının ''devletin artık dar gelirlinin maaşına göz dikmemesi'' olduğunu anlatan Erdoğan, tüm bunların adil yönetimin bir işi olduğunu ifade etti. 
     AK Parti Genel Başkanı Erdoğan, gelecek 4-5 ay içinde açacakları barajların sayısının 20'yi aşacağına dikkati çekerek, ''Bunlarla bir taraftan da elektrik üretimine başlayacağız, ucuz elektrik... Buna geçeceğiz'' dedi. 
     ''Doğalgazla elektrik üreterek ülkenin soyulduğunu'' anlatan Erdoğan, bu süreçte Karadeniz, Akdeniz ve Ege'nin sularının boşu boşuna aktığını belirtti. 
     
     ''ELEKTRİK KAYBI...'' 

     AK Parti Genel Başkanı ve Başbakan Erdoğan, halkın kendilerini İstanbul'dan tanıdığını hatırlatarak, Belediye Başkanlığı döneminde Istıranca Dağları'nın sularını 7 regülatörle toplayarak İstanbul'a getirdiğini ve kentin su sorununu hallettiğini anlattı. 
     Şimdi aynı anlayışla tüm Türkiye'de de bu problemi bitireceklerini belirten Erdoğan, ''Öyle şeyler yapılıyor ki... İşte son yaşanan olayı duydunuz. Şu an Türkiye'nin sadece elektrik iletim hattındaki kaybı yüzde 65. Bu kaybı sizin lehinize, ülkemizin lehine dönüştüreceğiz'' diye konuştu. 
     
     İŞÇİ VE MEMURA SESLENDİ ''ELİMİZDE OLMAYAN İMKANLARI VEREMEYİZ'' 

     Recep Tayyip Erdoğan, ekonomiyi rayına oturttuktan sonra da pek çok sorunu halledeceklerini vurgulayarak, işçi ve memur sendikalarına hitaben şunları söyledi 
     ''Buradan sendikalara da sesleniyorum Lütfen bizi fazla yormayın. Biz ekonomimizi oturttuğumuz andan itibaren işçimizi, memurumuzu enflasyona ezdirmeyeceğiz. Ancak, bu ülkeyi bugünlere getirenlere takınamadığınız tavrı, bu iktidara takınamazsınız. Biz elimizde olmayan imkanları veremeyiz. Varsa vereceğiz. Gönlümüz hiçbir zaman enflasyona ne işçi kardeşimizi, ne memurumuzu ezdirmek değildir. Ama sen şu anda işin var, çalışıyorsun. Bu ülkede 5 milyon resmi işsiz var. Bunları ne yapacağız '' Öncelikli dertlerinin bu işsizleri iş sahibi yapmak olduğunu kaydeden Erdoğan, sendika yöneticilerinin bu hassasiyeti göz ardı etmemelerini istedi. 
     AK Parti Genel Başkanı ve Başbakan Erdoğan, AK Partili milletvekillerinden de örnek vererek, ''Benim milletvekili arkadaşlarım da artık 'bize zam' demiyor. Niye Çünkü 'böyle bir ortamda biz zam talep edemeyiz' dedikleri için. Böyle bir noktadayız'' dedi. 
     Şu anki parlamentonun ''fedakarlık üzerine kurulmuş bir parlamento'' olduğunu da vurgulayan Erdoğan, ''düzgün işleyen bir yapıyı değil, her yanı delik deşik, çökmüş bir yapıyı devraldıklarını'' söyledi. 
     
     

     Başbakan Erdoğan konuşmasında AB ile ilgili çalışmalara da değindi. Türk halkının yüzde 70'inin AB'ye ''evet'' dediğini vurgulayan Erdoğan, ''Biz Kopenhag siyasi kriterlerini kendi ülke insanımız için istiyoruz. Düşünce özgürlüğü, insan hakları noktasında istiyoruz. Bu ülkede herkes söyleyecek, nesi varsa bunu rahatlıkla söyleyebilsin istiyoruz'' diye konuştu. 
     Erdoğan, ''Türkiye'de gençlerin fikir dalaşında değil, fikri müzakerelerde bulunmasını istediklerini ve şekilci, kalıpçı olmadıklarını'' ifade etti. 
     Salondakilere, ''Dikkat edin, AK Parti'nin kimliği nedir '' diye soran AK Parti lideri Erdoğan, sözlerini şöyle sürdürdü 
     ''AK Parti'nin kimliği muhafazakar, demokrat bir kimliktir. Biz kuruluşumuzda bir şey söyledik din eksenli bir parti değiliz. Türkiye'de hangi taraftan olursa olsun dinin istismar edilmesine asla taraftar değiliz. Ama bunun yanında Cumhuriyetimizin kurucusu Gazi Mustafa Kemal Atatürk'ün de istismar edilmesine taraftar değiliz. Her şey yerli yerinde yapılmalı.'' 
     
     ''HANIM ARKADAŞLARIMIZ ARASINDA AYRIMA GİDİLEMEZ'' 

     Recep Tayyip Erdoğan, AK Parti teşkilatlarında görmek istemediği bir şey olduğunu da belirterek, ''Asla hanım arkadaşlarımız arasında herhangi bir ayrıma gidilemez. Örtülüsüyle, açık olanıyla omuz omuza partide yerlerini alacaklar'' dedi. 
     AK Parti'ye başka partilerden gelenlere de ''şu partiliydi, bu partiliydi'' ayrımı yapılmamasını isteyen Erdoğan, ''Çünkü kim hangi partiden olursa olsun, AK Parti kapısının bir milat olduğunu'' söyledi. 
     Erdoğan, partisinin her geçen gün daha ileri gittiğini, ancak bunun AK Partililer'i rehavete düşürmemesi gerektiğine işaret ederek, birkaç ay sonra yerel seçimler olduğunu hatırlattı. 
     AK Parti Genel Başkanı Erdoğan, ''Adam adama markaj yapacağız, kapı kapı dolaşacağız. Yerel yönetim seçimlerinde süpürmemiz lazım ki, Türkiye siyasi değişimini yaşarken bunun yanında fiziki değişimini de yaşasın'' diye konuştu. 
     
     ''PARAŞÜTLE İNMEDİK'' 

     Bazı köşe yazarlarının ''artık Başbakansın, niye belediyecilik günlerini anlatıyorsun '' dediklerini, ancak kendisinin o günleri övüne övüne anlattığını ifade eden Erdoğan, ''Çünkü oradan geldim. Biz paraşütle inmedik, basamakları tek tek çıktık'' dedi. 
     Başbakan Erdoğan, halkın çektiklerini bildiklerini ve bu nedenle çok çalışmaları gerektiğini belirterek, dünyayı karış karış dolaştıklarını, yanlarında götürdükleri işadamlarının da bu ülkelerde bağlantılar kurduğunu bildirdi. 
     Diğer yandan da hükümetin bakanlarının dünyanın dört bir yanını duraksız dolaştığını anlatan Erdoğan, Türk dış politikasında bugün yakalanan heyecanın hiçbir dönemde yakalanamadığını kaydetti. 
     Hükümet hakkında pek çok şey söyleyenler, konuşanlar olacağını, ancak kendilerinin yollarına devam edeceğini vurgulayan Erdoğan, partisinin teşkilatlarına da, ''Ben teşkilatımdan şunu istiyorum Ne olur kimsenin çirkin yaklaşımlarına asla aynıyla mukabele etmeyin'' diye seslendi. 
     
     ''ÇİRKİN POLİTİKALARIN HAVUZUNDA YÜZMEYECEĞİZ'' 

     Recep Tayyip Erdoğan, kendilerinin gereken şeyleri zamanı geldiğinde cevaplayacaklarını anlatarak, şunları kaydetti 
     ''Türkiye'de politikayı böyle çirkinleştirdiler. Biz bu çirkin politikaların havuzunda yüzmeyeceğiz. Biz temiz siyasetle ilgili olacağız. Bize hakaret edenler, saygısızlık edenler olabilir. Onlar hesaplarını yargıda vereceklerdir. Bunu böyle bilin. Biz hiçbir zaman milletimizin onuruyla da, kişisel onurumuzla da kimseyi oynatmayız. Bundan hiç şüpheniz olmasın, yapılması gerekeni yaparız. Ve yapıyoruz. Neticelerini göreceksiniz.'' Gençlere de seslenen Erdoğan, AK Parti'yi dinamik kılacak unsurların gençler olduğunu ve seçilme yaşını 30'dan 25'e indirme yönünde hazırlıkları bulunduğunu söyledi. 
     Erdoğan, ''Bu iş referanduma gidebilir. Referanduma gitmesi halinde buna hazır olmanız lazım'' dedi. 
     AK Parti Genel Başkanı ve Başbakan Recep Tayyip Erdoğan, AK Parti teşkilatlarındaki kadınlardan da daha aktif görevlerde yer almalarını istediğini sözlerine ekledi. 
     
     ÜMİT ÖZEROL VE SAFFET BULUT, AK PARTİ'YE KATILDI 

     Erdoğan, konuşmasının ardından, değişik partilerden ayrılarak AK Parti'ye geçen, İstanbul Büyükşehir Belediyesi Başkanvekili Ümit Özerol, bazı meclis üyeleri ile Bahçelievler Belediye Başkanı Saffet Bulut'un da aralarında yer aldığı yeni katılımcılara parti rozetlerini taktı. 
     Bu arada, Recep Tayyip Erdoğan'ın salondan ayrılışı sırasında, Armutlu'daki evinin yıkıldığını söyleyerek Başbakan'la konuşmak isteyen bir kadın, çevredekiler ve güvenlik görevlileri tarafından engellendi. 
     AK Parti İstanbul İl 1. Olağan Kongresi'ne Devlet Bakanı Güldal Akşit, İçişleri Bakanı Abdülkadir Aksu, Ulaştırma Bakanı Binali Yıldırım, Çalışma ve Sosyal Güvenlik Bakanı Murat Başesgioğlu, Sanayi ve Ticaret Bakanı Ali Coşkun ile çok sayıda milletvekili katıldı. 
     Divan Başkanlığı'nı AK Parti Genel Başkan Yardımcısı Hayati Yazıcı'nın yaptığı kongredeki konuşmalar, işitme engelliler için işaret diline de çevrildi. 

     
</TEXT>
</DOC>
