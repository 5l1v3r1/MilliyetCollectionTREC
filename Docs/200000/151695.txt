<DOC>
<DOCNO> 151695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sonspo56.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Nouma defteri kapandı... 
</HEADLINE>
<TEXT>

     Beşiktaş'ta 2. Pascal Nouma dönemi bugün resmen kapandı. 
     2000-2001 sezonunda Beşiktaş forması giyen Fransız futbolcu, bir sezon aradan sonra, bu sezon başı siyah-beyazlı taraftarların büyük isteği doğrultusunda yeniden takıma kazandırıldı. 
     Attığı goller kadar, agresif kişiliği ve çılgınlıklarıyla da sürekli gündemde kalan Nouma, son olarak Fenerbahçe maçında attığı gol sonrası elini şortunun içine sokarak çirkin bir görüntü sergileyince, kulüp yönetim kurulu tarafından bugün sözleşmesi tek taraflı olarak feshedildi. 
     
     42 LİG MAÇINDA 22 GOL 

     Beşiktaş'ta 2 sezonda toplam 42 lig maçına çıkan Nouma, toplam 22 gol attı. 
     Fransız futbolcu, ilk sezonunda 18, bu sezon ise 4 kez fileleri havalandırdı. 
     Bu sezon ligde 5 de asist yapan Nouma, ayrıca Beşiktaş'ın bu sezon yaptığı resmi maçlarda 3 sarı, 2 kırmızı kart gördü ve cezası nedeniyle toplam 4 resmi maçta forma giyemedi. 
     Fransız futbolcu, bu sezon UEFA Kupası'nda ise 7 maçta 1 kez fileleri havalandırdı. 
     
     TARAFTARIN GÖZBEBEĞİYDİ 

     2000-2001 sezonunda giydiği siyah-beyazlı formayla Beşiktaş taraftarının gönlünde adeta taht kuran Pascal Nouma, bir sezon aradan sonra, bu sezon başında yeniden yuvaya döndü. 
     Agresif oyun tarzıyla Beşiktaş taraftarının en sevdiği yabancı oyuncular arasında yer alan Fransız futbolcunun yuvaya dönmesi, kuruluşunun 100. yılında mutlak şampiyonluğu hedefleyen siyah-beyazlı taraftarları oldukça sevindirmişti. 
     Yüzlerce Beşiktaşlı taraftarın havalimanında adeta krallar gibi karşıladığı Nouma, 26 Temmuz'da attığı imzayla Beşiktaş'taki 2. dönemine başlamıştı. Ancak Fransız futbolcunun Beşiktaş'taki 2. dönemi yaklaşık 9 ay sürdü. 
     
     CEZALARI 

     31 yaşında ve 1.86 metre boyundaki Fransız futbolcu, Beşiktaş'ta forma giydiği dönemlerde futbolu kadar, karıştığı olaylarla da gündeme geldi. 
     İlk sezonunda, Şampiyonlar Ligi'nde Leeds United maçında Mills'e yumruk atıp 4 maç ceza alan Nouma, Gençlerbirliği ile yapılan lig maçında İsmail Güldüren'e tükürdüğü için 1 maç, aynı takımla Türkiye Kupası'nda yapılan maçta Thomas'a vurduğu için kırmızı kart görerek 3 maç ceza aldı. Galatasaray ile yapılan derbi maçta rakibine vurduğu için de 3 maç ceza alan Nouma, 1 sezon aradan sonra yeniden döndüğü Beşiktaş'ta, bu sezon İstanbulspor maçında oyuna girdikten 5 dakika sonra kırmızı kart görüp 1 maç, Gençlerbirliği ile yapılan kupa maçında da kırmızı kartla oyun dışı kalarak 2 maç takımından ayrı kaldı. 
     Nouma ayrıca, gördüğü sarı kartlar nedeniyle de takımını ilk döneminde 2 kez yalnız bırakmıştı. 
     
     ÇILGINLIKLARI 

     Fransız futbolcu, maçlarda yaptığı olayların yanı sıra saha dışındaki hareketleriyle de tepki çekti. 
     İlk sezonunda bar çıkışında gazetecilerle kavga eden, teknik direktörü Nevio Scala'ya kızıp, duvara cep telefonu fırlatan, antrenman sırasında saha kenarındaki duvara tuvaletini yapan Nouma, bu sezon başında Beşiktaşlı yöneticiler tarafından geçmişte yaptıkları hareketler göz önünde bulundurularak, özel sözleşmeyle transfer edilmişti. 
     Nouma'nın Fenerbahçe maçında attığı gol sonrası elini şortunun içine sokarak, çirkin görüntü oluşturması bardağı taşıran son damla oldu ve kulüple ilişkisi kesildi. 
     
     BİR SEZONDA EN ÇOK GOL ATAN YABANCI FUTBOLCU 

     Hırçın ve çılgın kimliğiyle sürekli ön plana çıkan Nouma, aynı zamanda Beşiktaş tarihine adını yazdırdı. 
     Fransız futbolcu, 2000-2001 sezonunda siyah-beyazlı takımın 24 lig maçında oynadı ve 18 gol atarak, Beşiktaş tarihine, bir sezonda en fazla gol atan yabancı futbolcu unvanıyla geçti. 
     
     KARİYERİ 

     Fransız futbolcunun kariyeri boyunca oynadığı takımlar ve attığı gol sayıları şöyle 
     

Sezon Oynadığı Takım Maç Gol 1988-89 Paris Saint Germain 18 4 1989-90 Paris Saint Germain 4 - 1990-91 Paris Saint Germain 9 - 1991-92 Paris Saint Germain 5 - 1992-93 Lille 22 2 1993-94 Caen 32 7 1994-95 Paris Saint Germain 24 5 1995-96 Paris Saint Germain 27 5 1996-97 Strasbourg 30 14 1997-98 Strasbourg 27 8 1998-99 Lens 27 8 1999-00 Lens 19 8 2000-01 Beşiktaş 24 18 2001-02 Marsilya 11 1 2002-03 Beşiktaş 18 4      





</TEXT>
</DOC>
