<DOC>
<DOCNO> 169971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sondun18.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AB komisyonunda sigara tartışması 
</HEADLINE>
<TEXT>

     AB Komisyonu'nun, kendi binaları içinde, 1 Mayıs 2004 tarihinden itibaren sigara içme yasağı başlatacağını açıklaması tepkilere yol açtı. 
     Komisyon, onbinlerce memuruna ve binalara giren kişilere uygulanacak kararı duyururken, sigara bağımlıları için hiçbir özel önlem alınmadığını, lokanta ve barlarda da yasağın geçerli olacağını, bu vesileyle sigarayı bırakmak isteyen memurlara ''manevi ve psikolojik destek'' sağlayacağını bildirdi. 
     AB'de görev yapan bazı gazeteciler, ''istemedikleri halde, kendi iradeleri dışında ve Komisyon görevlilerinin gecikmeleri yüzünden bu binalarda uzun saatler geçirmek durumunda kaldıklarını'' belirterek, sigara içenler için özel bölümler hazırlanmasını, barda sigara yasağı uygulanmamasını önerdiler. 
     Komisyon sözcüleri, bu talebi inceleyeceklerini belirttiler. 
     AB Komisyonu binalarında sigara yasağını delenlere karşı cezai yaptırım öngörülmediği, sadece ''uyarıda bulunulacağı'' bildirildi. 
     
</TEXT>
</DOC>
