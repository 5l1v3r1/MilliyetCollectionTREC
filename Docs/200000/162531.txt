<DOC>
<DOCNO> 162531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sontur05.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
2 yaşındaki Dilay'ın feci sonu... Asansörde sıkışıp öldü 
</HEADLINE>
<TEXT>

     Adana'da annesinin kucağında bindiği asansörde kolu kabin ile duvar arasında sıkışan 2 yaşındaki Dilay Evgin, yaşamını yitirdi. 
     Sümer Mahallesi'nde oturan 26 yaşındaki Sibel Evgin, 2 çocuğuyla birlikte Süleyman Demirel Bulvarı Bedri Yeter Sitesi E Blok'ta oturan kızkardeşi Songül Aksoy'un evine misafirliğe gitti. Dilay kucağında olmak üzere asansöre binen anne Evgin, 10'uncu kat düğmesine bastı. Annesinin kucağındaki Dilay'ın salladığı kolu 8 ile 9'uncu katlar arasında duvar ila kabin arasına girdi. Kolu sıkışınca feryat eden kızını kurtaramayıp, asansörü durdurma düğmesine basmayı telaşla düşünemeyen anne, bu şekilde 10'uncu kata kadar çıktı. 
     Bağırtıya koşan apartman sakinleri asansör kapısını açtıklarında feci manzarayla karşılaştı. Kolu omzuna kadar sıkışan Dilay'ı kurtarmada başarılı olamayan apartman sakinleri Büyükşehir Belediyesi CANKUR ekibine haber verdi. Ekibin çıkardığı çocuk götürüldüğü Adana Numune Hastanesi'nde tüm çabalara rağmen kurtarılamadı. 
     
</TEXT>
</DOC>
