<DOC>
<DOCNO> 184286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sondun06.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell'ın Gül ile görüşmesinde bazı ipuçları vermesi bekleniyor 
</HEADLINE>
<TEXT>

     Birleşmiş Milletler BM Genel Kurul çalışmaları nedeniyle New York'ta bulunan Dışişleri Bakanı ve Başbakan Yardımcısı Abdullah Gül, bu gece ABD Dışişleri Bakanı Colin Powell ile bir araya gelecek. 
     Gül'ün görüşmede ABD'nin, Kuzey Irak'ta üslenen PKK KADEK için bir an önce harekete geçmesini isteyeceği öğrenildi. PKK'nın bitirilmesi için ortak tavır talep edecek olan Gül, PKK'nın bir günde bitirilemeyeceğini ancak ABD'den PKK'ya karşı irade ve bayrak göstermesini beklediklerini bildirecek. 
     
     GÜNDEM IRAK 

     Powell ile görüşmesinde Irak'ın ağırlıklı olarak gündemi oluşturacağına dikkat çeken diplomatik kaynaklar, Powell'ın, Irak ile ilgili karar tasarısını BM Güvenlik Konseyi'ne ne zaman getirebilecekleri ve aralarında görüş ayrılığı bulunan Fransa, Almanya, Rusya gibi ülkelerle ne oranda uzlaşılabileceği konularında Gül'e ipuçları verebileceğini ifade ettiler. 
     Öte yandan BM'deki diplomatlar, Irak tasarısının gelecek hafta Güvenlik Konseyi'nde görüşülmesine başlanabileceğini belirtiyorlar. 
     
     AB'DEN OLUMLU RAPOR BEKLİYORUZ 

     Öte yandan Dışişleri Bakanı Abdullah Gül'ün, dün görüştüğü AB Komisyonu Dış İlişkiler Sorumlusu Chris Patten'e, ''kendilerinden olumlu rapor beklediğimiz'' mesajını verdiği bildirildi. 
     AB Komisyonu biri bu yıl ekim, diğeri gelecek yıl ekim aylarında olmak üzere, Türkiye ile ilgili iki gelişme raporu hazırlayacak. 
     İlk raporun İtalya'nın başkanlık dönemini bitireceği zirveye sunulacağını kaydeden diplomatlar, asıl önemli olanının gelecek ekim ayında hazırlanacak rapor olduğunu, AB liderlerinin 2004 Aralık ayında yapacakları zirvede bu raporun ışığında, Türkiye ile tam üyelik müzakerelerine başlayıp başlanmamasına karar vereceklerini kaydettiler. 
     AB kaynakları ise, Türkiye'de kabul edilen reform paketlerinin AB tarafından takdirle karşılandığını ve bu konunun komisyon üyesi Patten tarafından Dışişleri Bakanı Abdullah Gül'e iletildiğini vurguladılar. Aynı kaynaklar, gelecek yıl ki rapor konusunda ise, reformların ne şekilde uygulandığının ayırıcı kriteri oluşturacağına işaret ettiler. Bu raporu da, Patten ve heyetinin hazırlayacağı belirtiliyor. 
     
     ARAP BİRLİĞİ İLE TEMASLAR BAŞLADI 

     Bu arada Dışişleri Bakanı, New York'ta Arap Birliği Genel Sekreteri ve Mısır'ın eski Dışişleri Bakanı Amr Musa ile bir görüşme yaptı. 
     Diplomatlar, görüşmenin, Türkiye ile Arap Birliği arasında yaklaşık bir yıl kadar önce başlayan temasın sürdürülmesi açısından önem taşıdığını ifade ettiler. 
     
     BUGÜNÜN PROGRAMI 

     Dışişleri Bakanı Abdullah Gül'ün bugünkü programı Türk Amerikan İş Forumu'nun vereceği kahvaltıyla başlayacak. 
     Daha sonra İran Dışişleri Bakanı Kemal Harrazi'nin yanı sıra Singapur, Lübnan, Sudan ve Polonyalı meslektaşlarıyla bir araya gelecek olan Gül, öğleden sonra TSİ 21 00 Avrasya Zirvesi'ne katılarak bir konuşma yapacak. 
     BM Genel Sekreteri Kofi Annan tarafından düzenlenen Afganistan konulu toplantıya da katılacak olan Gül, Bangladeş ve Ürdün dışişleri bakanlarının ardından ABD Dışişleri Bakanı Colin Powell ile biraraya gelecek. 
     
</TEXT>
</DOC>
