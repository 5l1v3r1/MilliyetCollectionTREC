<DOC>
<DOCNO> 186911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/siyaset/asiy.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
AB reformlarını beyinlere kazıyın 
</HEADLINE>
<TEXT>

   Hollanda Başbakanı Balkenende, 2004'te Avrupa Birliği'nin kilidini açacak anahtarı Milliyet'e açıkladı Türk vatandaşları reformlardan yararlansın 
      UTKU ÇAKIRÖZER Ankara 

   
   AB'nin Türkiye ile tam üyelik müzakerelerini başlatıp başlatmama kararının açıklanacağı Aralık 2004 Lahey Zirvesi'ne dönem başkanı olarak evsahipliği yapacak Hollanda Başbakanı Jan Peter Balkenende, karar verirken Türk vatandaşlarının yeni reformların getirdiği haklardan yararlandıklarını görmek istediklerini vurguladı. 
   Tarihi zirveye 14 ay kala "reformların boyutunu yakından görmek" için Türkiye'ye geldiğini kaydeden Balkenende ekonomiyi överek, "Doğru yoldasınız. Hedeflediğiniz yabancı yatırım potansiyeline ulaşacaksınız" derken, Milliyet'in sorularını şöyle yanıtladı 
   
   Dönem başkanlığınızda Türkiye ile müzakerelerin başlaması kararı alınabilecek mi 
   Başkanlığı almadan çok önce gelişim, Türkiye'nin AB sürecine verdiğimiz önemi gösteriyor. Hollanda'daki kararın ne olacağı büyük ölçüde Türkiye'ye bağlı. AB zirvelerinde kararlar oybirliğiyle alınır. Dönem başkanı karar vermez, ama tüm taraflar için adil ve kabul edilir formüller bulunmasına yardımcı olur. 
   
   Reform süreci hakkında ne düşünüyorsunuz 
   AB kararlılığı ve reformlar etkileyici. Ancak anayasa ve kanunlardaki bu muhteşem değişikliği Türkiye'deki yönetmeliklere, tüzüklere ve yasaları uygulayanların zihinlerine, gönüllerine, reflekslerine taşımanın zamanı geldi. Artık her Türk vatandaşı haklarının tümünden faydalanmalı. 2004 sonunda Türkiye ile ilgili verilecek kararın belirleyicisi "uygulama" olacak. 
   
   Türk ekonomisini nasıl değerlendiriyorsunuz 
   Hükümetinizin uyguladığı makroekonomik istikrar ve reform politikası çok etkileyici. Bu politikaların, finans sektörünün gelişmesindeki, enflasyonun ve faizlerin düşmesindeki etkisi gittikçe belirginleşiyor. Bence Türkiye doğru yolda. Reform sürecini tutarlı şekilde uygulamaya devam ederse, dış yatırım konusunda hedeflediği potansiyele ulaşabilir. 
   
   'En iyi çözüm Annan Planı'    Hollanda Başbakanı Jan Peter Balkenende, Kıbrıs sorununda bir çözüm bulunamamasının Türkiye'nin AB üyeliğine engel olup olmayacağı sorusuna ise şu yanıtı verdi "Umarım bu soruyu sormaya gerek kalmaz. Sorunun çözümü Türkiye, Kıbrıs ve AB'nin yararınadır. Taraflar çözümü şimdi bulmalıdır. Çözüm için tek ve en iyi temel de Annan planıdır." Balkenende, "PKK KADEK'i terör listesine alacak mısınız" sorusu üzerine şunları söyledi "Hollanda da, inandığımız tüm değerlere yönelik en vahşice saldırı olan terörizme karşı büyük bir nefret duyuyor ve bununla mücadeleye kararlı. Ama bu mücadele, örgütlenme ve ifade özgürlüğü gibi temel insan haklarına gereksiz yere zarar vermeden yapılmalı." 
   
   
</TEXT>
</DOC>
