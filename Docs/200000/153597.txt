<DOC>
<DOCNO> 153597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sontur17.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızını parayla evlendirmeye kalkışan baba gözaltında... 
</HEADLINE>
<TEXT>

     Ağrı'nın Patnos İlçesi'nde başlık parası alarak imam nikahı kıydırdığı kızını, yine para karşılığında başka biriyle evlendirmek isteyen baba, gözaltına alındı. 
     İbrahim Kanaç, başlık parası karşılığında 18 yaşındaki kızı Hanım Kanaç'ı, Diyarbakırlı bir kişiyle 6 ay önce imam nikahı kıydırdı. Üç ay aradan sonra ailesini görmek için Ağrı'ya gelen Hanım Kanaç, babası tarafından para karşılığında başka bir kişiyle daha evlendirilmek istendi. 
     Diyarbakırlı eşiyle mutlu olduğunu ve başka biriyle evlenmek istemediğini söyleyen Hanım Kanaç, Patnos Emniyet Müdürlüğü'ne giderek, babasından şikayetçi oldu. 
     Gözaltına alınan İbrahim Kanaç, yapılan sorgulamasının ardından, çıkarıldığı mahkemece serbest bırakıldı. 
     Bu tür olayların zaman zaman kırsal bölgelerde yaşandığını anımsatan Patnos Kaymakamı Osman Tunç, böyle olayların eğitimsizlikten kaynaklandığını, önlenmesi için gerekli eğitim çalışmaları başlatacaklarını kaydetti. 
     




</TEXT>
</DOC>
