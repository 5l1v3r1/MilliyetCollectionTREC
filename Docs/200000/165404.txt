<DOC>
<DOCNO> 165404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sonspo07.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği topbaşı yaptı... 
</HEADLINE>
<TEXT>

     Gençlerbirliği, yeni sezon hazırlıkları çerçevesinde kendi tesislerinde topbaşı yaptı. 
     Antrenman öncesinde bir konuşma yapan kulüp başkanı İlhan Cavcav, futbolcularından özveri göstermelerini isteyerek, ''Yeni sezonun hayırlı olmasını dilerim. Başarı, birliktelikten geçer. Hepimiz birimiz, birimiz hepimiz için olmalıyız. Sizlere güveniyorum'' dedi. 
     Teknik direktör Ersun Yanal, geçen yıl Gençlerbirliği'nin şampiyonluk yarışını ligin son 5 haftasına dek Beşiktaş ve Galatasaray ile beraber götürdüğünü kaydederek, ''Şampiyonluk yarışında rakiplerimiz karşısında deneyimsizdik. Ondan dolayı bu yarışı kaybettik'' dedi. 
     İlk yıllarında taraflı tarafsız herkesin beğenisini kazandıklarını ifade eden Yanal, ''Gençlerbirliği, Avrupa'da ve Türkiye Ligi'nde yine kendisinden sözettirecektir. Bu sezon Avrupa Şampiyonlar Ligi'ne katılmak için uğraş vereceğiz. Geçen sezonki takımdan Thomas, Ahmed Hassan ve Okan, bizim için önemliydiler. Onlar gitti. En az onlar kadar iyi oyuncular alacağız ve 2 yabancı oyuncuyla transfer dönemini kapatacağız'' diye konuştu. 
     Takım kaptanı Ümit Bozkurt ise, ''Geçen sezon Gençlerbirliği'nin ligi en iyi yerde bitireceğini söylemiştik. Bunu da başardık. Geçen sezonki başarımızın üstüne çıkmamız gerekiyor. Bunu hakedecek arkadaşlarımız var. Hakeden, sezon sonunda mutlu sona ulaşsın'' dedi. 
     Geçen sezon Ankara taraftarının kendilerini yalnız bıraktığını belirten Bozkurt, ''Eğer bu sezon bu takım Avrupa Şampiyonlar Ligi'ne giderse oradaki yıldız futbolcuları izleme imkanı bulacaklar. Bu da bizden geçer. Bize destek vermelerini istiyoruz'' dedi. 
     Denizlispor'dan yeni transfer edilen Mustafa Özkan da Gençlerbirliği'nin çok büyük bir caima olduğunu ifade ederek, şöyle konuştu 
     ''Gençlerbirliği'nin geçen sezon oynadığı futbol ortada. Bu sezon hedef Avrupa Şampiyonlar Ligi'ne katılmak, Türkiye ve UEFA Kupası'nda başarılı sonuçlar elde etmek. Hücuma yönelik futbol oynayan Gençlerbirliği, benim için avantaj.'' 16 Temmuz'a dek kendi tesislerinde çalışacak başkent ekibi, bu tarihte bir dizi hazırlık maçı oynamak için Belçika'ya gidecek. Gençlerbirliği, Belçika'da 5'i birinci lig, 1'i de ikinci lig olmak üzere 6 hazırlık karşılaşması yapacak. 
     28 Temmuz'da Ankara'ya dönecek kırmızı-siyahlılar, lig başlayana dek hazırlıklarını kendi tesislerinde sürdürecek. 
     Gençlerbirliği'nin maç programı ise şöyle 
     18 Temmuz AA Gent. 
     19 Temmuz Dunderlev. 
     21 Temmuz Royal Antvers. 
     23 Temmuz Club Brugge. 
     25 Temmuz La Louviere. 
     27 Temmuz Lokeren. 
     
</TEXT>
</DOC>
