<DOC>
<DOCNO> 195858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/yasam/ayas.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC 20 YAŞINDA 
</HEADLINE>
<TEXT>
   'Her şartta sizinleyiz' 
   Başbakan Erdoğan, 20. kuruluş yıldönümü için gittiği KKTC'de, Cumhurbaşkanı Denktaş'ı, beklediği mesajı vererek rahatlattı Şartlar ne olursa olsun, yanınızdayız 
      ABDULLAH KARAKUŞ Lefkoşa 
   
   Başbakan Recep Tayyip Erdoğan, KKTC'nin 20. kuruluş yıldönümünde, daha önce sert tartışmalara girdiği Cumhurbaşkanı Rauf Denktaş'ı rahatlattı. Annan Planı'na iyi niyetli desteklerinin süreceğini vurgulayan Erdoğan, "Huzur ve güven içinde olun. Şartlar ne olursa olsun, bizi yanınızda bulacaksınız" derken, KKTC Cumhurbaşkanı Denktaş'ın bu sözlere yanıtı da şöyleydi "Erdoğan bizi rahatlattı. Gelecek endişesi taşımıyoruz." 
   
   'Kalıcı çözüm şart' 
   Başbakan Erdoğan, KKTC'nin 20. kuruluş yıldönümü için üç bakan ve 17 milletvekiliyle destek ziyareti yaptığı KKTC'de, Dr. Fazıl Küçük Bulvarı'ndaki törenden Kuzey Kıbrıslılara seslendi. 
   Erdoğan KKTC'deki partilere, Avrupa'ya ve Yunanistan'a şu mesajları verdi 
   "AB'ye tam üyelik Türkiye'nin temel stratejik hedefidir. Kuşkusuz Türkiye'nin bu vizyonuna Kıbrıs Türk halkı ve KKTC de dahildir. Ekonomik ve siyasi desteğimiz sürecektir. Kıbrıs'ta sadece bir tarafın attığı adımlarla çözüm sağlanamaz. Çözüm, iki tarafın barış içinde yan yana yaşamasıdır. Kalıcı çözüm istiyorsak, bunun unsurları vardır. Kıbrıslıların güvenliği, eşit statü, siyasi eşitlik ve iki kesimin muhafaza edilmesidir. Çözüm Türk - Yunan dengesini dikkate alacak yeni bir ortaklık temelinde olmalıdır. Kıbrıs'ta 29 yıldır huzur ve istikrar var. Önemli olan, yeni gerginliklere yol açmayacak kalıcı çözüme varılmasıdır." 
   
   'İstikrarsızlık bitsin' 
   'Milli davada birlik ve dayanışmayı muhafaza gerektiren kritik bir süreç'ten geçildiğini kaydeden Erdoğan, konuşmasını şöyle tamamladı 
   "KKTC'de seçimlerin şeffaf ve demokratik ortamda cereyan edeceğinden ve demokrasinin güçlenerek çıkacağından eminiz. Artık ambargolar kaldırılmalıdır. Uluslararası camiaya sesleniyorum, Doğu Akdeniz'in geleceğinin belirsiz ve potansiyel istikrarsızlıktan kurtulmasını istiyoruz." 
   Cumhurbaşkanı Denktaş da, Erdoğan'ın kendilerine güven verdiğini belirterek "Avrupa da Kıbrıs'ı Türkiye'nin önüne engel koymamalıdır. Bugünden geriye giden yoktur. Bu devletin geri gitmesi yoktur" dedi. 
   
   Dev bayrağa kardeş    Fotoğraflar ALTAN BURGUCU 
   Şişli Belediye Başkanı CHP'li Mustafa Sarıgül, törenler için 1.5 kilometre uzunluğunda ve 4.5 metre eninde dev bir KKTC bayrağı yaptırdı. Bunu KKTC halkına hediye eden Sarıgül, dünkü törenlerde de, bayrağı tören alanından geçirtti. Sarıgül ile beraber bayrağı taşıyanlar, "Denktaş nerede, biz oradayız", "Kıbrıs Türk'tür, Türk kalacak" sloganları attı. 
   
   Komutanları eşleri temsil etti    Türk Silahlı Kuvvetleri'nin TSK üst düzey komuta kademesi, NATO'nun ALLIED ACTION - 2003 Tatbikatı'na katıdığı için, KKTC'de TSK'yı Hava Kuvvetleri Komutanı Orgeneral İbrahim Fırtına temsil etti. Orgeneral Fırtına ve eşi Melahat Fırtına'nın yanı sıra, Jandarma Genel Komutanı Şener Eruygur'un eşi Mukaddes Eruygur ve MGK Genel Sekreteri Şükrü Sarıışık'ın eşi Mükerrem Sarıışık da törenlerde hazır bulundu. 
   
   Rum sözcüden küstah çıkış    YORGO KIRBAKİ Atina 
   Başbakan Erdoğan'ın KKTC ziyaretine Rumlar küstah bir tepki gösterdi. Kıbrıs Rum Yönetimi sözcüzü Kipros Hrisostomidis, Erdoğan'ın ziyareti için 'yasadışı' ifadesini kullandı ve 'Erdoğan da işgal kuvvetlerinin lideridir' dedi. Kıbrıslı Rumlar da, KKTC'nin 20. kuruluş yıldönümünü eylemlerle protesto etti. Rum radyosu haberine göre üniversite öğrencileri, Lefkoşa'nın Rum kesimindeki Eleftheria Meydanı'nda önceki gün düzenlenen mitingde, ellerinde Rum, Yunan ve AB bayrakları taşıdı. 
   
   Türkçe slogan iddiası 
   Öğrenciler, "Birleşik Kıbrıs, Federal Kıbrıs, Avrupalı Kıbrıs, Kıbrıs'ta çözüm engellenemez" sloganları atarken, radyo, mitingde ilk kez Türkçe sloganlar duyulduğunu da iddia etti. 
   Bağımsız öğrenci örgütü üyesi 100 kadar öğrenci de, Annan Planı ve federasyon aleyhinde gösteri yaptı. Rum polisi, Ledra Palas'a doğru yürüyüşe geçen eylemcileri, Baf Kapısı yakında durdurdu. 
   
   
</TEXT>
</DOC>
