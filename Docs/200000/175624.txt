<DOC>
<DOCNO> 175624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/tv/ekran.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolculuktan başbakanlığa 
</HEADLINE>
<TEXT>

   "32. Gün"de mini bir "Recep Tayyip Erdoğan belgeseli" ekrana gelecek 
      
   Mehmet Ali Birand'la Rıdvan Akar'ın hazırladığı "32. Gün", geçen sezondan seçilen haber dosyalarıyla ekrana gelecek. 
   Programda önce, Recep Tayyip Erdoğan'ın "futbolculuktan başbakanlığa uzanan yaşam öyküsü" var. Erdoğan'ın siyaseti nasıl futbol oyunu gibi algıladığı ve futbol kurallarını siyasete nasıl uyarladığı anlatılacak. Banu Acun'un hazırladığı dosyada, Erdoğan'ın çizgisini belirleyen "Kasımpaşalılık", "Futbolculuk", "İmam hatiplilik", "Milli görüş" kavramların üzerinde durulacak. Bülent Arınç, Mehmet Ali Şahin, Hüseyin Besli gibi arkadaşları da tanıdıkları R. Tayyip Erdoğan'ı anlatacaklar. 
   
   Ney ve neyzenler 
   İkinci dosyada ise "Mevlana'nın iyi, güzel insana benzettiği 'ney'in, 2000'li yıllarda Mevlevihanenin dışına çıkarak, eğlence mekanlarında günümüz insanıyla buluşması"nı Mercan Dede, Süleyman Ergüner ve Şenol Filiz yorumlayacak. 32. GÜN 
   CNN TÜRK 23.05 
   
   
   Tel örgüler kalkmalı mı    Trabzonspor'un Avni Aker Stadı'ndaki tel örgüleri kaldırma kararı alması, spor kamuoyunda tartışma başlattı. Özellikle bu hafta oynanacak Trabzonspor - Fenerbahçe maçı öncesi "Tel örgüler kalkmalı mı " sorusu gündeme oturdu. Tunca Bengin'in hazırlayıp sunduğu "Siyah-Beyaz"da karşıt görüşlü iki konuk bu soruyu tartışacak. Konuklar, Trabzonspor Genel Sekreteri Yusuf Ziya Yılmaz'la İstanbul Gençlik ve Spor İl Müdürü Tamer Taşpınar. 
   TRT 2 21.10 
   
   
   Elmas bileziğin sırrı    İkİ otoyol polisinin maceralarını anlatan "Kobra Takibi"nde Semih ve Tom, soyulan bir kuryenin taşıdığı elmas bileziğin peşine düşüyorlar. Çünkü bu bilezik cinayetle suçlanan bir adamın suçsuzluğunun tek kanıtı. Gecenin ikinci macerasında ise iki kafadar zor durumda kalan bir meslektaşlarına yardım ediyorlar. 
   KANAL D 22.00 
   
   
   'Basın Tribünü'    CNN TÜRK'te yeni bir futbol programı başlıyor "Basın Tribünü"... Radikal Genel Yayın Yönetmeni İsmet Berkan, Radikal Spor Editörü Yiğiter Uluğ ve Milliyet yazarı Mehmet Demirkol, bilgisayar verileri üzerinden canlı yayında skor tahminleri yapacak. 
   CNN TÜRK 21.00 
   
   
</TEXT>
</DOC>
