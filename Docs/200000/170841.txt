<DOC>
<DOCNO> 170841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/spor/aspo.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
KOPENHAG'DA İKİNCİ KUPA 2-0 
</HEADLINE>
<TEXT>

   Galatasaray, UEFA şampiyonluğuna uzandığı Kopenhang'da bu kez Summer Cup'ı kazandı. Finalde Hollanda'nın Vitesse takımını deviren Cim - Bom'u zafere Ümit Karan ve Pinto'nun golleri taşıdı 
      
   Etkili oynadılar 
   SARI - Kırmızılılar, UEFA Şampiyonluğu'nu yakaladığı Danimarka'nın başkenti Kopenhag'da Summer Cup'ı da müzesine götürdü. Cim - Bom, final randevusunda Hollanda'nın Vitesse Arnhem takımını iki golle geçerek kupaya uzandı. Galatasaray ilk yarıda özellikle Ergün'ün oynadığı sol kanattan birçok pozisyon yakalamasına rağmen gol bulamadı ve devre 0 - 0 sona erdi. İkinci yarıya da hızlı başlayan Cim - Bom 55'te Ümit Karan, 88'de de Pinto ile galibiyete ulaştı. Zaman zaman gerginleşen maçta Vitesseli Dingsdag 49'da kırmızı kart gördü. 
   
   'Böyle oynayacağız' 
   TEKNİK Direktör Fatih Terim takımının Vitesse karşısındaki futbolundan memnun olduğunu belirterek, "Felsefe olarak Galatasaray böyle oynamalı, böyle oynayacak. Kamp semeresini verdi. Oyuncularımızın sahada işi zor olacağına benim kenarda işim zor olsun" dedi. Terim, "Eskiyi çağrıştıran Galatasaray'ı gördük. Kopenhag'da turnuva oldukça tüm kupaları kazanırız" diye konuştu. Tecrübeli teknik adam Tamas'ı överek "Tekniği yüksek. İlk defa Frank ve Bülent'le oynadı. Ona rağmen mükemmeldi" yorumunu yaptı. Perşembe günü Başkan Özhan Canaydın ile bir araya gelerek bazı kararlar alacaklarını vurgulayan Terim, "Takıma ekleme olacak" ifadesini kullandı. 
   
   Maçın karnesi CÜNEYT KARAKAYA 
   STAT Gladsaxe 
   HAKEMLER Tonny Poulsen, Jens Larsen, Bill Rene Harsen 
   GALATASARAY Aykut 7 - Tamas 7 , Bülent Korkmaz 7 Orhan Ak Dk.72 6 , Frank De Boer 7 , Sabri 7 Batista Dk.66 6 , Cihan 5 Ayhan Dk.66 5 , Volkan 6 Berkant Dk.78 5 , Murat Erdoğan 7 , Ergün 7 Hakan Ünsal Dk.84 - Arif 5 Hasan Şaş Dk.66 6 , Ümit Karan 6 Pinto Dk.69 6 
   VİTESSE ARNHEM Jevric 6 - Cornelisse 6 , Konterman 6 , Dingsdag 5 , Frankel 6 - Rojer 5 , Rankovic 6 Schaars Dk.82 , Claessens 6 , Martel 5 Jansen Dk.53 5 - Amoah 5 Hofs Dk.70 5 , Peeters 5 M'Bamba Dk.46 7 
   GOLLER Ümit Karan Dk.55 , Pinto Dk.88 
   SARI KART Claessens 
   KIRMIZI KART Dingsdag Dk.49 
   
   Göze batanlar 
   TAMAS Rumen oyuncunun gözü hep Bülent'teydi. Kademeden düşmemek için elinden geleni yaptı. Akıllı ve dikkatli bir futbolcu. Müsait pozisyonda kaleyi gördüğü anda şutunu atıyor. İlk maçı olmasına rağmen oldukça başarılıydı. 
   FRANK DE BOER Önceki maçlarda dörtlü savunmada Bülent'in sağında oynayan De Boer, üçlü defansın ortasında görev aldı. Cim - Bom Popescu'dan sonra ilk defa uzun paslar atan bir oyuncuya kavuştu. Sadece tek hata yaptı. 
   MURAT ERDOĞAN Sol kanattan çizgiye inen Ergün'e destek oldu. Uygun pozisyonlarda başarılı ortalar yaptı. Takımın iyileri arasında yer aldı. Mücadeleci oluşu en büyük artısıydı. 
   
   
</TEXT>
</DOC>
