<DOC>
<DOCNO> 158194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sondun01.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezayir'de 6.7 büyüklüğünde deprem.. 
</HEADLINE>
<TEXT>

     Cezayir'in başkenti Cezayir ile çevre kentlerini dün akşam vuran son 20 yılın en şiddetli depreminde, ölü sayısı 643'e yükseldi, yaralı sayısı 5 bini geçti. 
     Resmi haber ajansı, İçişleri Bakanlığı'na dayanarak yayımladığı can kaybı sayısının, enkaz altından çıkarılacak yeni cesetlerle artabileceğini belirtti. 
     Kurtarma ekipleri, Richter ölçeğine göre 6.7 büyüklüğündeki depremde yıkılan apartmanların enkazı altında ailelerin bütün fertleriyle gömüldüğünden endişe ediyor. Hastaneler yaralılarla dolarken, depremden sağ kalanlar da enkaz yığınları arasında ağlayarak dolaşıyor. 
     Başbakan Ahmed Ouyahia, televizyonda yaptığı açıklamada, ''Bu Cezayir halkını vuran bir felaket'' dedi. 
     Başkent Cezayir'in yaklaşık 60 kilometre doğusundaki Tenia bölgesinin, dün akşam yerel saatle 20 00 civarında vuran depremin merkez üssü yakınında olduğu ve en çok can kaybının bu bölgedeki kentlerde meydana geldiği kaydedildi. 
     Başkentte bazı mahallelerde elektrik kesintisine yol açan ve halkta büyük paniğe neden olan depremin ardından, yaklaşık 10 artçı şok meydana geldiği belirtildi. 
     Amerikan Yerbilim Araştırma Merkezi, depremin büyüklüğünü 6.7 olarak açıklarken, Cezayirli yetkililerse yaklaşık 5.2 olduğunu belirttiler. Depremin büyüklüğüne ilişkin iki veri arasındaki farkın nedeni henüz bilinmiyor. 
     Cezayir'de dün akşam meydana gelen depremin, 1980'de kuzeybatıdaki El Ansam kentini sarsan yaklaşık 2500 kişinin öldüğü sarsıntıdan sonraki en şiddetlisi olduğu belirtiliyor. 
     Bu arada, İçişleri Bakanı Nurettin Yezid Zerhuni'nin, depremin en çok etkilediği Tenia ile Boumerders bölgelerine gittiği açıklandı. 

     
</TEXT>
</DOC>
