<DOC>
<DOCNO> 177867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sontur15.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaraya tentürdiyot sürmeyin 
</HEADLINE>
<TEXT>

     Erciyes Üniversitesi Tıp Fakültesi Hastanesi Başhekimi Prof. Dr. Erdoğan Sözüer, tentürdiyodun açık yaralarda kullanılmasının, hücrelerin ölümüne neden olduğunu ve iyileşmeyi geciktirdiğini söyledi. 
     Prof. Dr. Sözüer, yaptığı açıklamada, çeşitli kullanım alanları olan tentürdiyodun, ilkyardımda sadece cildi temizlemek için kullanılabileceğini kaydetti. İlkyardım çantaları içinde mutlaka tentürdiyot bulunması gerektiğine işaret eden Sözüer, şöyle konuştu 
     ''Tentürdiyot, cilt temizliği için kullanılan bir maddedir. Açık yaralara sürülmez. Çünkü tentürdiyodun içinde bulunan iyot, hücreyi yakarak öldürür. Özellikle sürücüler tentürdiyodun nasıl kullanılacağını bilmiyor. Tentürdiyot sadece, yara olan bölgenin etrafındaki mikropların öldürülmesi için kullanılır. Böylelikle açık yaradan vücuda mikrop girmesi önlenmiş olur. Yara üzerine uygulandığında ise ciddi problemlere yol açar ve yaranın iyileşmesini geciktirir.'' Prof. Dr. Sözüer, tentürdiyodun ağız içi, dudak, burun içi ve göze de sürülmemesi gerektiğini ifade ederek, açık yaraların temizlenmesi için oksijenli su kullanılmasını önerdi. Oksijenli suyun, yara içindeki yabancı maddeleri temizlediğini belirten Sözüer, ''Oksijensiz ortamda da hayati tehlikeye yol açan bazı mikropların üremesini engeller. Ancak ne tentürdiyodun, ne de oksijenli suyun hayat kurtarıcı bir etkisi yoktur'' dedi. 
     
</TEXT>
</DOC>
