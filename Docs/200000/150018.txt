<DOC>
<DOCNO> 150018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sonspo27.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da ümitler tükenmedi... 
</HEADLINE>
<TEXT>

     Bursaspor Teknik Asbaşkanı Nurettin Karayaka, takımın ligden düşmeyeceğine dair inancının tam olduğunu belirterek, ''Biraz kabuslu günler yaşayacağız, ama takım kesinlikle ligde kalacak'' dedi. 
     Karayaka, Mersin'de oynanan Gaziantepspor maçında takımın çok iyi futbol oynadığını, ancak son 6-7 dakikada yenilen gollerin ardından sahadan şanssız bir yenilgiyle ayrıldıklarını söyledi. 
     Ligin her geçen gün ayrı bir boyut kazandığını belirten Karayaka, işlerinin zor olduğunu, ancak Bursaspor gibi büyük ve güçlü bir camianın bu kritik durumdan kurtulacağını kaydetti. 
     Karayaka, ligin bitimine 7 hafta kala tüm dengelerin değişebileceğini, ancak öncelikle camia olarak bütünleşmek gerektiğini belirterek, ''Biraz kabuslu günler yaşayacağız, ama takım kesinlikle ligde kalacak. Denizlispor maçı çok önemli. Bursaspor bir tane ve taraftarlarımız eğer takımlarını seviyorsa, Denizlispor maçında tribünleri doldurmak zorunda. Küme düşme potasında olduğumuzu sindirmeliyiz. Taraftarlarımızı, son ana kadar takıma destek vermeye davet ediyoruz'' diye konuştu. 
     
     MERSİN'DEKİ MAÇ SONRASI ÇIKAN OLAYLAR 
     Gaziantepspor'un cezası nedeniyle Mersin'de oynadıkları maçın ardından bir grup taraftarın otobüsü taşlamasına da değinen Karayaka, taraftarları itidalli olmaya çağırdı. 
     Karayaka, taraftarların tepkisini anladıklarını, ancak bunun fiziksel saldırıya dönüşmesini kabullenemediklerini anlatarak, şunları söyledi 
     ''Taraftarla futbolcuların karşı karşıya gelmesi çok üzücü. Mersin'de taraftar veya futbolcular yaralanabilir, olaylar çok farklı bir boyuta ulaşabilirdi. Bursaspor, ligde bu futbolcularla kazanacak. Futbolcuları döverek, onlara söverek bir yere varamayız. Gün birlik ve beraberlik günü. Bu takımı seviyorsak, sonuna kadar desteklemeliyiz.'' Olayların ardından futbolcuların, taraftarın gösterdiği tepkiyi haklı bulduğunu kaydeden Karayaka, ''Biz taraftarla çok maç kazandık. Taraftar lig bitimine kadar desteğini esirgemesin. Onlardan tek isteğim bu'' dedi. 
     





</TEXT>
</DOC>
