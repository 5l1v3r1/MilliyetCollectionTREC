<DOC>
<DOCNO> 180050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sonspo09.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli 3. ligden bir takım alıp Süper Lig'e taşımayı isterdim 
</HEADLINE>
<TEXT>

     Vestel Manisaspor Teknik Direktörü Mustafa Denizli, ''Üçüncü Lig'den bir takımı alıp Birinci Süper Lig'e taşımayı isterdim'' dedi. 
     Mustafa Denizli, Torbalı'nın düşman işgalinden kurtuluşunun yıldönümü nedeniyle düzenlenen etkinlikler çerçevesinde Torbalı'da ''Türk Futbolunun Gelişimi'' başlıklı bir konferans verdi. 
     Denizli, Türk futbolunun, yenilgilerin ''şanlı yenilgiler'' olarak gösterildiği günlerden, milli takımın dünya üçüncüsü olduğu günlere gelerek büyük bir aşama kaydettiğini söyledi. 
     İkinci Futbol Ligi A Kategorisi'nde bir ekipte çalıştığını belirten Denizli, ''Ancak hedefim bu değildi. Ben Üçüncü Lig'de bulunan bir takımı alarak, önce İkinci Lig'e sonra da Süper Lig'e taşımayı isterdim'' diye konuştu. 
     Denizli, kulüplerin altyapı çalışmalarına önem vermeye başladıklarını belirterek, bu gelişmenin sevindirici olduğunu sözlerine ekledi. 
     Konferansın ardından Denizli'ye, Torbalı Belediye Başkanı Hasan Karatoklu bir plaket verdi. 
     
     SAKARYASPOR MAÇI HAZIRLIKLARI SÜRÜYOR 
     Bu arada Vestel Manisaspor, Sakaryaspor maçı hazırlıklarını sürdürüyor. Siyah-beyazlılarda, Murat Özkan ve Kamer takımla birlikte çalışmalara başlarken, hafif sakatlıkları nedeniyle Deniz Kolgu ve Aygün Taşkıran'ın takımdan ayrı olarak çalıştı. 
     Sakatlığı süren Hakan Çimen'in ise Sakaryaspor karşılaşmasında forma giymesinin zor olduğu öğrenildi. 
     
</TEXT>
</DOC>
