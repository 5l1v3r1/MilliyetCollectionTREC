<DOC>
<DOCNO> 197516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/guncel/gun02.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Torununu göremedi 
</HEADLINE>
<TEXT>

   İngiltere Başkonsolosluk memuru Nazime Erkmen, dün gözyaşları arasında toprağa verildi. Hayatını kaybeden başkonsolosun eşi de cenazeye katıldı 
      SEMRA KARDEŞOĞLU İstanbul 
   
   İngiltere Başkonsolosluğu'na düzenlenen bombalı saldırıda hayatını kaybeden konsolosluk memuru Nazime Erkmen, dün gözyaşları arasında toprağa verildi. Fenerbahçe Camii'nde kılınan cenaze törenine, saldırıda hayatını kaybeden İngiltere Başkonsolosu Roger Guy Short'un eşi Victoria Short da katıldı. 
   20 yıldan fazla bir süredir konsoloslukta görev yapan Nazime Erkmen 58 , geçtiğimiz hafta ikinci kez anneanne olmuş, torununu henüz görememişti. Erkmen, olay yerinde yaşamını yitirmişti. Beyin damarındaki tıkanıklık nedeniyle tedavisi halen süren baba mimar Cavit Erkmen, cenazede güçlükle ayakta durabildi. Erkmen'in cenaze töreninde başını siyah bir eşarpla örten ve çevresindekilerin yardımıyla ayakta durabilen, Victoria Short'un etrafında 7 kişilik bir koruma çemberi vardı. 
   Gazetecilerin görüntü almasını engelleyen İngilizler'den oluşan koruma ekibiyle, basın mensupları arasında zaman zaman tartışmalar yaşandı. Bir grup yabancı gazeteci de korumalar tarafından tartaklandı. 
   Erkmen'in cenazesi ikindi namazının ardından kılınan cenaze namazından sonra Karacaahmet Mezarlığı'nda toprağa verildi. 
   
   
</TEXT>
</DOC>
