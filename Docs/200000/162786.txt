<DOC>
<DOCNO> 162786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sontur07.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk eşini öldürdü, cezaevine girdi, aftan çıktı, eşini öldürdü 
</HEADLINE>
<TEXT>

     Mamak'ta müteahhitlik yapan bir kişi, eşini, kendisini aldattığı şüphesiyle öldürdü. Aynı kişinin, yıllar önce de aynı şüpheyle ilk eşini öldürdüğü, şartla tahliye yasasından yararlanarak cezaevinden çıktığı saptandı. 
     Mamak Tuzluçayır Mahallesi'nde, Hatice Çalışkan 23 , kafasına ateş edilerek evinde öldürüldü. Olay yerinde yapılan incelemeler sonucunda, cinayeti Hatice Çalışkan'ın imam nikahlı eşi Aslan Çelebi'nin 60 işlediği tespit edildi. 
     Gözaltına alınan Aslan Çelebi, karısının kendisini aldattığından şüphelendiğini ve bu yüzden cinayeti işlediğini söyledi. Hatice Çalışkan'dan 2 yaşında bir çocuğu olan Aslan Çelebi, olayda kullandığı silahı da polise teslim etti. 
     Olayı derinlemesine araştıran Cinayet Büro Amirliği görevlileri, Çelebi'nin 1979 yılında ilk eşi Hatice Çelebi'yi de öldürdüğünü belirledi. Beş çocuk annesi Hatice Çelebi'yi de kendisini aldattığı şüphesiyle öldüren Çelebi'nin 1981'de yakalandığı, 1991 yılında çıkarılan şartla tahliye yasasından yararlanarak cezaevinden çıktığı saptandı. 
     Sorgulaması tamamlanan Aslan Çelebi, çıkarıldığı nöbetçi mahkeme tarafından tutuklanarak cezaevine gönderildi. 

     
</TEXT>
</DOC>
