<DOC>
<DOCNO> 157069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/soneko09.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol Ofisi yeni bir dağıtım şirketi kuracak... 
</HEADLINE>
<TEXT>

     Petrol Ofisi A.Ş. POAŞ , bir akaryakıt dağıtım şirketine bağlı bulunmayan ''beyaz bayraklı'' istasyonları kendi ağına katmak üzere ''Erk Petrol'' markası ile yeni bir istasyon ağı kuracak. 
     Petrol Ofisi Genel Müdürü Ertuğrul Tuncer, Enerji ve Tabii Kaynaklar Bakanlığı'nın hazırlamakta olduğu Petrol Yasası Taslağı'na göre, faaliyetlerini hiçbir akaryakıt dağıtım şirketine bağlı olmadan sürdürmekte olan akaryakıt istasyonlarının, yasanın çıkması durumunda bir dağıtım zincirine katılmak zorunda olacaklarını belirtti. 
     Bu amaçla, Erk Petrol Yatırımları A.Ş. unvanlı, 20 trilyon lira sermayeli bir şirket kurduklarını bildiren Tuncer, en büyük kurucu ortağın POAŞ olduğu şirkette Doğan Şirketler Grubu Holding A.Ş, Doğan Enerji Yatırımları Sanayi ve Ticaret A.Ş. ile İş Bankası şirketleri Cam İş Yatırım Holding A.Ş. ve Cam İş Madencilik A.Ş'nin yer aldığını söyledi. 
     Ertuğrul Tuncer, dağıtım şirketi izni almak için, gelecek hafta Petrol İşleri Genel Müdürlüğü'ne başvuruda bulunacaklarını bildirdi. 
     Türkiye genelinde piyasada 2 bin 500 civarında ''beyaz bayraklı'' istasyon bulunduğunu, ayrıca Petrol Ofisi bünyesinde olup şirkete ait tanıtıcı işaretler taşımayan istasyonların yer aldığını belirten Tuncer, ''Bu ikinci marka için, ikinci bir şirketin kurulması gerekti. Bu, 800-900 istasyonluk bir şirket şeklini alacak. Her şeyden önce bizim kendi bünyemizde dahil edeceğimiz 700 istasyon var. Piyasada olanlarla şu anda yaptığımız anlaşma yok'' dedi. 
     POAŞ Genel Müdürü Tuncer, beyaz bayraklı istasyonların belli bir marka altında toplanmasıyla, tüketicinin aldığı malın kalitesine güveninin sağlanacağını, ayrıca piyasadaki şirketler için de disiplin getirileceğini kaydetti. 
     
</TEXT>
</DOC>
