<DOC>
<DOCNO> 175464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/soneko11.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gima Genel Müdürü Beklentimizin altında hareketlilik var 
</HEADLINE>
<TEXT>

     Gima Genel Müdürü Dengiz Pınar, ekonomideki olumlu gelişmelere rağmen tüketimin artmamış olması nedeniyle Gima açısından beklentilerin altında bir hareketlilik yaşandığını bildirdi. 
     Genel Müdür Pınar, bu yılın Ocak-Nisan döneminin gıda perakendecileri açısından reel sektöre net katkı sağlamayan, Mayıs ayının ise özellikle dışardaki gelişmeler nedeniyle tüketicinin gelecek beklentisinin olumlu ivme kazandığı bir ay olduğunu vurguladı. 
     Haziran'da tatil döneminin başlamasına rağmen tüketimde istikrarlı bir şekilde küçük artışların devam ettiğine ve sektörün geçen yılki gibi yeni yatırımcıyı bünyesine çekmeye başladığına işaret eden Pınar, ''Yine de ilk 6 aya bir bütün olarak baktığımızda, diğer sektörler ile paralel olarak perakendecilik sektöründe durgunluk yaşandığını söyleyebiliriz. Tüketimin artmamış olması nedeniyle Gima açısından beklentimizin altında hareketlilik var'' diye konuştu. 
     Dengiz Pınar, dövizdeki düşüşe değinirken, kısa dönemli de olsa gayri safi milli hasıla GSMH artışları ve kişi başına reel gelir hesaplarındaki artışların tüketicinin günlük hayatına yansımaması nedeniyle gıda perakendeciliğinde bile dövizden TL'ye geçişin satışlara önemli bir katkı sağlamadığını söyledi. 
     Aşırı değerlenen TL'nin gıda perakendecilerine finans avantajı sağladığını vurgulayan Pınar, buna rağmen enflasyon oranları düşük faiz oranlarıyla dengelenmediği sürece yatırım maliyetinin olası getirinin üzerinde kalmaya devam edeceğini ifade etti. 
     
     ''YIL SONUNDA 622 TRİLYON LİRALIK NET SATIŞ'' 
     Gima Genel Müdürü Pınar, sektörün ekonomik krizler nedeniyle olumlu gelişmeler karşısında hemen büyüme reaksiyonuna geçemeyeceğini dile getirerek, ''Ekonomik göstergelerin olumlu atmosferi şimdilik yatırımlara yansımadı. Beklentiler orta ve uzun vadede daha net, siyasi iktidara güven daha fazla olduğunda bu ivmenin öncelikli izlendiği sektörlerden biri gıda perakendeciliği olacaktır'' dedi. 
     Dengiz Pınar, yıl sonunda geçen yıla göre yüzde 25'lik artışla 622 trilyon liralık net satış elde etmeyi öngördüklerini bildirdi. 
     Tüketicilerin beklentilerini daha net bir şekilde belirlemeye, perakende zincirlerini tüm faaliyetleriyle birlikte takip etmeye ve daha sadık hale gelmeye başladığına dikkat çeken Pınar, tüketicinin reel harcanabilir gelirini muhafaza etmek için ulaşabileceği her alışveriş kanalını, kampanyaları, kişiye özel promosyonları ve müşteri hizmetlerini takip etmeye başladığını söyledi. 
     
     ''TALEP DÜŞÜKLÜĞÜ DEVAM EDİYOR'' 
     Metro Cash Carry Gıda Satın Alma Direktörü Mustafa Kalkan ise, savaş sonrası dönemde yaşanan iyimser atmosferin yaz mevsiminin de etkisiyle sektördeki satışlara çok fazla yansımadığını belirterek, perakende piyasasında herkesin promosyonla öne çıkma savaşı içinde olduğunu ve talep düşüklüğünün devam ettiğini ifade etti. 
     Kalkan, dolar kurunun düşmesinden dolayı fiyatların geri gittiği bir ortamda gıda perakende ürün fiyatlarının yükselmeyeceği beklentisi nedeniyle insanların stok alışveriş yapmadıklarına işaret ederek, ''Beklentilerin aksine, bu yaz diğer yazlardan daha farklı değil. Olumlu hava alışverişe, iç tüketime yansımadı. Kasaya giren parada veya karlarda artış yok. Yalnız parekendede değil genelde bir tutukluk söz konusu. Bunu aşağıya doğru mu, yukarıya doğru mu aşacağız belli değil'' şeklinde konuştu. 
     Mustafa Kalkan, sektör genelinde, insanların sonbaharda para harcamaya yöneleceğine ve dolayısıyla iyimser ortamın ancak yılın son 3-4 aylık döneminde hissedileceğine dair beklenti bulunduğunu söyledi. 
     
</TEXT>
</DOC>
