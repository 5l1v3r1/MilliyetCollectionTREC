<DOC>
<DOCNO> 195656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/spor/spo02.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapıyı araladı 
</HEADLINE>
<TEXT>

   İstanbulspor Teknik Direktörü Aykut Kocaman, menajerlik konusunda Fenerbahçe Yönetimi'ne yeşil ışık yaktı, "Ben sporun içinde olan her şeye varım" ifadesini kullandı 
      YUSUF KOBAL 

   
   Camiadan destek 
   FENERBAHÇE'NİN menajerlik teklif etmeye hazırlandığı Aykut Kocaman, camiada heyecan yarattı. İstanbulspor'da başarılı bir çizgi yakalayan Sarı - Lacivertli takımın eski oyuncusunun geri dönmesine yönelik plana büyük destek gelirken, Yönetim Kurulu'nun yurt dışında bulunan Teknik Direktör Daum'u beklediği, Alman hoca ile yapılacak görüşmenin ardından Aykut ile masaya oturulacağı belirtildi. 
   
   Sıcak bakıyor 
   AYKUT Kocaman ise bu konuda açık kapı bıraktı, "Şimdiden bir şey söylemek doğmamış çocuğa don biçmek gibi olur. Ben, sporun içinde olan her şeye varım. Şu anda teknik direktörüm. Yarınki koşullar ne getirir bilemem" ifadesini kullandı. İstanbulspor'da sıkıntılı günler geçiren genç hocanın yakın çevresine, Fenerbahçe'ye geri dönebileceğini söylediği ve yönetimin kendisiyle görüşmesini beklediği öğrenildi. 
   
   PAF'a patladılar 5-1    Fenerbahçe'nin yedek oyuncuları genç takımla yaptıkları hazırlık maçını farklı kazandılar, antrenör Roland Koch'tan iki gün izni kaptılar 
   DEREAĞZI Tesisleri'nde PAF takımıyla hazırlık maçı oynayan Fenerbahçe, sahadan 5-1 galip ayrıldı. As takımın golleri Rebrov 2 , Ali, Semih ve Aurelio'dan gelirken, PAF takımın golünü Serkan attı. Haftalardır forma yüzü göremeyen Hakan Bayraktar, Erhan Albayrak, Alper ve İsmail Güldüren ise ortaya koydukları kötü performans nedeniyle antrenör Roland Koch'tan kırık not aldılar. Sarı - Lacivertli futbolculara iki gün izin verildi. 
   
   Fiyat sordular    ARA transfer çalışmalarını büyük bir gizlilik içinde sürdüren Fenerbahçe Yönetimi'nin, Barcelona'nın iki yıldızı Overmars ve Kluivert'in fiyatını araştırdıkları öğrenildi. Bu konuda Rüştü'yü Barcelona'ya götüren İsrail asıllı İngiliz menajer Pini Zahavi'den yardım isteyen yöneticiler, bu iki oyuncunun Türkiye'ye gelip gelmeyeceğini öğrenmeye çalışıyor. Ancak Enke'nin transferinde yaşanan pürüzler nedeniyle İspanyol kulübünün Fenerbahçe ile bu konuları görüşmek istemediği de belirtildi. 
   
   Ortega için 500 bin imza    MEHMET ÇİFTÇİ 

   ARJANTİN, futbolu bıraktığını açıklayan Ortega nedeniyle Fenerbahçe ve FIFA'ya adeta savaş açtı. Gazetelerin başlattığı "FIFA kararını gözden geçir" kampanyası ile birlikte 500 bin adet imzalı tepki faksı FIFA'ya gönderildi, lig maçlarında da taraftarlar Arjantinli yıldızın geri dönmesi için pankartlar astı. River Plate maçlarında ise Fenerbahçe kulübü protesto ediliyor. 
   
   'Tuncay'a sahip çıkın'    YUSUF DURSUN 

   SARI - Lacivertli takımın Brezilyalı oyuncusu Aurelio, Türkiye'nin ikinci vatanı olduğunu söyledi, "Uzun yıllar buradan ayrılmayı düşünmüyorum" dedi. Fenerbahçe'nin son günlerde sıkıntılar yaşadığını kabul eden Sambacı, "Her şey bitmiş değil. Göreceksiniz, eski havamızı yakalayıp, düzlüğe çıkacağız. Kaybettiğimiz puanları telafi edip şampiyonluğa ulaşacağız. Çünkü buna açız. Samsunspor maçı yeniden doğuşumuz olacak" ifadesini kullandı. 
   SON haftaların formsuz oyuncusu Tuncay'a da destek veren Aurelio, "Benim taraftarlardan bir ricam var. Tuncay'a sahip çıksınlar. Çünkü taraftar ona bağırdıkça etkileniyor, üzülüyor" dedi. Beşiktaş'ı Kadıköy'de mutlaka devireceklerini de sözlerine ekleyen Brezilyalı yıldız, başarısızlığı ise medyaya bağladı. Aurelio, "Bizi sürekli baskı altında tutuyorlar. Hemen başarı istiyorlar. Bundan etkileniyoruz" diye konuştu. 
   
   Hakan'a kanca    GALATASARAY'DA Fatih Terim'in kadroya almadığı Hakan Ünsal'a Fenerbahçe'nin teklif götürdüğü belirtildi. Sarı - Lacivertliler'in hafta içerisinde görüştükleri tecrübeli futbolcuya yıllık 900 bin dolar önerdiği, Hakan Ünsal'ın da bu teklife sıcak baktığı öğrenildi. 
   
   
</TEXT>
</DOC>
