<DOC>
<DOCNO> 191518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/spor/ygokce.html </URL>
<DATE> 2003/10/27/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Muhteşem ortaklar 
</HEADLINE>
<TEXT>

   
   Gaziantep deplasmanı 12 yıldan beri Beşiktaş için bir "kara delik"ti. Kartal, Mehmet Özdilek ve Metin Tekin'in golleriyle 2 - 1 kazandığı Gordon yıllarından bu yana sürekli sürekli puan kaybediyordu Kamil Ocak'ta. 
   Kara deliği orta alanın muhteşem ortakları Tayfur, Giunti ve Tümer'le örttüler. Açık hesabı dünkü oyunlarıyla, asistleri ve becerileriyle kapadılar. 
   Beşiktaş düne kadar savunma ağırlıklı oynayan Tayfur - Giunti ikilisiyle ilk kez hücuma yöneldi, agresif oyun anlayışından örnekler sergiledi. Bu ikiliye Tümer de ortak olunca maçı çabuk çözdüler. 4.dakikada Giunti'den gelen ortayı İlhan sağ dışıyla skora dönüştürürken, ikinci golde de Tümer'in gönderdiği topu yine İlhan hiç sıçramadan mıhlayıverdi Ömer'in koruduğu ağlara. Üçüncü golde Tümer, Giunti, Tayfur ortaklığı, gösteriye dönüştü ve pozisyonu başlatan Tümer, skorun da imzası oldu. 
   Üç adam maçı, hem tempo, hem de heyecan katsayısı olarak yüksek tuttular. Bunun nedeni zaman zaman agresif tavırlarıyla gördükleri sarı kartlar oldu. Ancak maçın tansiyonunu ellerinde tutuyorlardı. Dünkü maçın efendisi onlardı. 
   Gaziantepspor, etkin ve organize takım kimliğini gösteremedi dün. Oyunun lideri gibi görünen İbrahim Toraman, önce gereksiz uzun paslarla, sonra da yanlış kullandığı ölü toplarla zaman ve fırsat harcadı. Samuel Johnson, Tümer'i orta alanda kontrol etme görevini yerine getiremedi. Ancak oyunun sonlarına doğru hücuma dönük top kullanarak sürpriz aradı. 
   Beşiktaş'ta sahanın en çok aksayan iki adamı Pancu ve Kaan Dobra oldu. Buna karşılık savunmanın tümü, İlhan ve İbrahim de muhteşem ortakların başarılı rol arkadaşları olarak olumlu işler yaptılar. 
   Lucescu, önce hata yapıp sonra itiraf ediyor, ardından sezona damgasını vuran bir başarıyla herşeyi unutturup yeniden huzur, keyif ve başarı trendini yükseltiyor. Beşiktaş için fikstürün zor haftaları Gaziantep'te başladı. Haftasonunda Galatasaray, sonrasında da Gençlerbirliği maçları var. Böyle zor bir seriye 12 yıllık istatistiği değiştirerek başlamak elbette üç puanın ötesinde moral yükselten bir başarı. Beşiktaş, Sergen'siz oynadığı maçta Ahmet Hassan ve Ahmet Dursun'u da kazanmak için dün son bölümde onlara da görev verdi. Hele İlhan'ın, attığı ilk golden sonra takım arkadaşlarıyla birlikte Ahmet Hassan'a koşup sarılması iyi bir takımdaşlık örneğiydi. Başarıyı ve huzuru bulan Beşiktaş, şimdi galiba iç barışı da tesis etmiş oluyor. Taraftarlar açısından bakacak olursak o barışın gerçekleşmesi için iki koşul daha var Galatasaray ve Prag galibiyetleri... Kazanırlar mı Dünkü gibi oynarlarsa neden olmasın 
   
      
   
</TEXT>
</DOC>
