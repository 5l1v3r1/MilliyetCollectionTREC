<DOC>
<DOCNO> 184150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sonspo29.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da hedef gol yemeden galibiyet... 
</HEADLINE>
<TEXT>

     Gaziantepspor, yarın UEFA Kupası 1. tur ilk karşılaşmasında karşılaşacağı Hapeol Tel Aviv maçının hazırlıklarını, ''gol yemeden, galibiyet'' üzerine sürdürüyor. 
     Teknik direktör Nurullah sağlam yönetiminde sürdürülen çalışmaya sakat olan Bülent ve Nuri katılmazken, tedavileri süren Jaziri ve Mehmet Polat katıldı. 
     Antrenman öncesi oyuncularıyla bu kritik maç öncesi bir araya gelen Sağlam, ''Bu karşılaşma 2 sezon öncesi yaptığımız karşılaşmanın rövanşı niteliğinde. Rakip o görüntüsünden çok farklı. Defans çok iyi, oyun disiplinine sadık oynuyorlar. Öncelikle gol yemeden gol atmayı düşüneceğiz, kesinlikle gol yememeliyiz, atmalıyız'' dedi. 
     Bu maçın hem kendileri hem de ülkemiz açısından önemine değinen Sağlam, şöyle konuştu 
     ''1 yıl aradan sonra tekrar Avrupu kupası maçlarına çıkıyoruz. Çok zor şartlar altında, emek vererek buralara geldik. Çok iyi hazırlandık, bu maça kendimizi konsantre ettik. Şansımızında yardımıyla ikinci maça avantajla çıkacak bir skorla ayrılmak istiyoruz. Kazanan tarafın biz olmasını diliyorum. Rakip gerçekten çok güçlü, gördüğüm ve izlediğim kadarıyla defans blokları çok sağlam ve uzun adamlardan kurulu. Çok iyi kapanıyorlar ve açmak çok zor. Savunmada dikkatli olacağız, gol yemeden atmaya çalışmak tek hedefimiz. İsrail ekibini ülkesine puansız ve gol atamadan göndermek istiyoruz.'' Basın sözcüsü Akif Ekici de, oyuncularına güvendiğini, bu kez gülen tarafın kendileri olacığını savundu. Maç öncesinde taraftara da büyük görevler düştüğünü ifade eden Ekici, ''Daha önce yine 1. turda karşılaştığımız rakibe şanssız bir şekilde yenildik. Bu kez turu geçen taraf biz olacağız. Hem kendimiz adına hem de Türkiye adına kazanmayı çok istiyoruz. Ülke puanımızı yükseltmemiz gerekiyor. Bugüne kadarda 1. turdan yukarı çıkmamışız, bu kez başarmak zorundayız'' ifadelerini kullandı. 
     Gaziantepspor Takım Kaptanı Ömer Çatkıç ise bu maçın kendileri açısından büyük önem arz ettiğini belirtti. Çatkıç, ''Daha önce İsrail ekibine kendi kendimize attığımız gollerle yenildik. Şansımızda yardım ederse bu kez turu geçen taraf biz olacağız. Rakibi iyi okuduk. Güçlü bir ekip, ancak bizde güçlüyüz. Dikkatli olur, heyacan yapmazsak Hollanda'da turu geçen taraf biz olacağız. Hedefe ulaşmak için bu maçı kazanmalıyız'' dedi. 
     
     HAPOEL TEL AVİV CEPHESİ 
     Pazartesi gününden bu yana Gaziantep'te GASKİ Tesislerinde hazırlıklarını sürdüren Hapoel Tel Aviv takımı bu akşam saatlerinde yapacağı hafif ter antrenmanın ardından kampa girecek. 
     Hapoel Tel Aviv Teknik direktörü Kahrstan Door, Gaziantepspor'u Fenerbahçe ve Adanaspor ile oynadıkları karşılaşmalarda izlediğini, rakibin güçlü ve hırslı bir ekip olduğunu kabul ettiğini belirtti. 
     Hapoel Tel Aviv ekibinin iki yıl önce Gaziantepspor'u kupadan eleyen takım olmadığını ifade eden Door, ''Kabul etmek gerekir ki, biz o Hapoel değiliz. Biz o zaman Chelsea ve İnter'i de eledik. İyi bir çıkış yakalamıştık. Bu sezon çok sayıda transferlerimiz oldu. Saha içinde ve dışında da sıkıntılar yaşıyoruz. Türkiye'de ve Hollanda'da oynayacağımız karşılaşmalarda seyirci sıkıntımız olacak. Her yönüyle Gaziantep avantajlı gibi gözüküyor. Çok sıkı ve mücadeleci bir karşılaşma olacak. Bu kez de turları geçen taraf olmak istiyoruz. Başarmak için inandık.'' Aynı zamanda İsrail milli takımının da kalesini koruyan Elimelech ise tur şansının eşit olduğunu ifade ederek, ''Şanslar eşit gibi görünüyor. Rakibi iyi tanıyoruz. İki sezon önceki takıma göre Gaziantepspor'u daha iyi gördük. Gaziantep'te tesisler ayrıca mükemmel. Bu tesislerde ve huzurlu ortamda iyi futbol oynanır. Bir futbolcu olarak hayran kaldım'' dedi. 
     
</TEXT>
</DOC>
