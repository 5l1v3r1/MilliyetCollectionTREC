<DOC>
<DOCNO> 190723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/soneko21.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan'dan mükelleflere mektup 
</HEADLINE>
<TEXT>

     Maliye Bakanı Kemal Unakıtan, vatandaşlara vergilerini banka ve özel finans kurumlarına yatırmaları çağrısında bulundu. 
     Unakıtan, pilot olarak Ankara'da uygulamaya konulan vergilerin bankalar ve özel finans kurumları kanalıyla tahsili uygulaması çerçevesinde vergi mükelleflerine birer mektup gönderdi. 
     Mektubunda, uygulama ile mükelleflerin vergilerini bankacılık sisteminden yararlanarak ödemelerinin kararlaştırıldığına dikkat çeken Unakıtan, bu şekilde vergi dairelerinin de bu işlemler için harcadıkları zamanı diğer iş ve işlemlere kaydırarak, daha hızlı ve kaliteli hizmet sunmalarının mümkün olacağını ifade etti. 
     Anlaşma yapılan banka ve özel finans kurumlarının vergi tutarı ne olursa olsun herhangi bir komisyon ve hizmet bedeli almaksızın vergi tahsilatı yapmakla yükümlü olduklarını belirten Unakıtan, yeni kurulan sistemde, süresinde yapılmış ödemelerin mükellef hesaplarına bilgisayar ortamında otomatik olarak işlendiğini ve sistemin son derece güvenli çalıştığını kaydetti. 
     
</TEXT>
</DOC>
