<DOC>
<DOCNO> 196788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sondun19.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Straw Saldırı El Kaide izi taşıyor 
</HEADLINE>
<TEXT>

     İngiltere Dışişleri Bakanı Jack Straw, İstanbul'u sarsan, Türk, İngiliz ve başka ülke vatandaşlarından ölenlerin olduğu patlamaların ardından hükümet yetkililerinden bir heyeti Türkiye'ye göndereceklerini söyledi. 
     Straw, parlamentoda yaptığı konuşmada, ''Ne yazık ki, İstanbul'daki patlamalarda İngiliz, Türk ve diğer ülke vatandaşlarından ölenler olduğu biliniyor. İngiliz konsolosluğu personelinden bir kısmının hala akıbeti bilinmiyor, konsoloslukta ayrıca yaralananlar var'' dedi. 
     Saldırıların, ''El Kaide ve bağlantılarının, korkakça ve hiçbir ayrım gözetmeksizin düzenlendiği terör eylemlerinin'' bütün işaretlerini taşıdığını kaydeden Straw, bunun İngiliz çıkarlarına yönelik özel bir saldırı mı olduğuna ilişkin soruya, ''Herkes terörizmin hedefidir'' yanıtını verdi. Straw ayrıca, ''İlerleyen saatlerde hükümet yetkililerinden oluşan bir heyeti İstanbul'a gönderiyoruz'' dedi. 
     
</TEXT>
</DOC>
