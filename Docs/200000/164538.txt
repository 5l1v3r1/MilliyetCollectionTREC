<DOC>
<DOCNO> 164538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/spor/spo06.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Nerede çokluk 
</HEADLINE>
<TEXT>

Real Madrid, Beckham transferiyle büyük sükse yaptı, ama iç dünyasında krizle burun buruna kaldı. İngiliz futbolcunun tanıtımı takımdaki diğer yıldızların keyfini kaçırdı 
     Kıskandıran sunuş 
     KULÜPLER bünyelerindeki tek yıldızla zar zor boğuşurken, Beckham'ı alarak 6. starı kadrosuna katan Real Madrid, iç huzursuzluğun soğuk nefesini hissetmeye başladı. Günlerdir İngiliz futbolcunun transferinin tüm dünyada birinci haber olarak yer alması, Ronaldo, Zidane, Figo, Raul ve Roberto Carlos gibi oyuncuları memnun etmedi. Steve McManaman, "Ronaldo ve Zidane, kendi transferlerinin bu kadar abartılmadığını söylüyorlar" diye konuştu. 
     
     Herkes çok şaşkın 
     McMANAMAN son lig maçı öncesinde tüm futbolcuların aklının karıştığını da iddia ederken, kaptan Hiero, "Bu kadar büyütülmemeli" dedi. Beckham'ın gelişiyle ilgili olarak en çarpıcı yorumu Guti yaptı. İspanyol futbolcu, "Zidane transfer edildiğinde gelişme gösterdim. Ronaldo gelince milli takıma yükseldim. Beckham gelince ise oynayabileceğimi sanmıyorum" ifadesini kullandı. 
     

</TEXT>
</DOC>
