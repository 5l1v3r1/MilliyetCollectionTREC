<DOC>
<DOCNO> 186641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sontur07.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
En "bebek dostu" il Bolu... 
</HEADLINE>
<TEXT>

     Sağlık Bakanlığı tarafından yürütülen '' Ana Çocuk Ölümlerini Önleme Projesi'' kapsamında başarılı çalışmalar yapan Bolu ''Bebek Dostu'' il ilan edildi. 
     Bolu Sağlık Müdürü Osman Nacaroğlu, Sağlık Bakanlığı tarafından yürütülen ''Ana Çocuk Ölümlerini Önleme Projesi'' kapsamında ''Bebek Dostu'' il olmak için 3 yıldır çalışmalar yaptıklarını anlatarak, ''Bolu ili 81 il arasından ''Bebek Dostu'' olarak seçilen 6 il arasına girdi'' dedi. 
     3 yıl boyunca İzzet Baysal Kadın Doğum ve Çocuk Hastanesi ile kentte bulunan diğer sağlık kuruluşlarının anne ve bebeklere danışmanlık hizmeti verdiğini anlatan Nacaroğlu, ''Yeni doğan bebeklerin ilk 6 aya kadar anne sütü ile beslenmesi, emzirme, beslenme, aşı... konularında yeni doğum yapan annelere uzman ebelerimiz tarafından eğitimler verildi. Bu süre içerisinde Ana Çocuk Sağlığı Merkezlerinde anne adayları bilinçlendirildi'' diye konuştu. 
     Nacaroğlu, ''Bebek Dostu'' illerin Sağlık Bakanlığı tarafından 81 il arasından seçildiğine de işaret ederek, ''Bolu haricinde 5 il daha seçildi. Seçilen illerin Vali, Sağlık Müdürü ve projeyi yürüten doktorlarına Ankara'da düzenlenecek törenle Sağlık Bakanlığı tarafından ödül verilecek. Seçilen diğer illerin isimleri bize söylenmedi'' dedi. 
     
</TEXT>
</DOC>
