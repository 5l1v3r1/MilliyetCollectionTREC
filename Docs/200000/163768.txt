<DOC>
<DOCNO> 163768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sontur17.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, 6. uyum paketinin bu hafta yasalaşacağını söyledi... 
</HEADLINE>
<TEXT>

     Başbakan Vekili ve Dışişleri Bakanı Abdullah Gül, 6. uyum paketinin bu hafta yasalaşacağını söyledi. 
     Gül, Dışişleri Bakanlığı'na gelişinde Cumhurbaşkanı Ahmet Necdet Sezer ile yaptığı görüşmeye ilişkin bilgi verdi. 
     Son dönemde Türk dış politikasına ilişkin pek çok görüşme ve toplantıya katıldığını hatırlatan Gül, dış politikadaki önemli konular hakkında Sezer'i bilgilendirdiğini kaydetti. Görüşmede uyum paketinin gündeme gelip gelmediğinin sorulması üzerine, Gül, konunun ele alındığını ancak görüşmenin tek gündem maddesini oluşturmadığını söyledi. 
     ''6. uyum paketinin yasalaşması haftaya mı kalıyor '' sorusuna Gül, ''Bu hafta olacak'' yanıtını verdi. 
     Anadilde yayının özel radyo ve televizyonlarda yapılmasına ilişkin bir soru üzerine de Gül, bu konunun paket içinde yer aldığını ve paketin TBMM'ye gönderildiğini belirterek, ''Bunu nasıl yapacaklarıyla ilgili kuralları, Türkiye'de ilgili, yetkili kurullar belirleyecektir'' diye konuştu. 
     Gül, 7. paketle ilgili çalışmaların sorulması üzerine, AB uyum yasalarının teker teker çıkartılmasının mecburiyetten kaynaklandığını belirterek, daha önce Kopenhag zirvesine yetiştirilmesi amacıyla art arda paketlerin çıkartıldığını söyledi. 
     Dışişleri Bakanı Gül, AB Genel Sekreterliği'ndeki yetkililerden, Katılım Ortaklığı Belgesi içine giren, Ulusal Program çerçevesinde Türkiye'nin taahhüt ettiği mevzuat değişiklerinin belirlenmesini istediklerini kaydetti. Gül, ''Bunların hepsini 7. paket yapmayı düşünüyoruz'' dedi. 
     
     ÜRDÜN ZİYARETİ 
     Edinilen bilgiye göre Gül, Ürdün'de BM Genel Sekreteri Kofi Annan ve İsrail Dışişleri Bakanı Silvan Şalom ile görüşecek. 
     Dünya Ekonomik Forumu toplantılarına katılmak üzere 20 Haziran Cuma günü Devlet Bakanı Ali Babacan'la birlikte Ürdün'e gidecek Gül'ün diğer programları üzerindeki çalışmaların sürdüğü öğrenildi. 
     
</TEXT>
</DOC>
