<DOC>
<DOCNO> 180883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sonspo01.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Örs Son 4 dakika her şeyi belirledi... 
</HEADLINE>
<TEXT>

     33. Avrupa Erkekler Basketbol Şampiyonası finallerinde, D Grubu'ndaki 2. maçında Yunanistan'a 75-70 yenilen A Milli Takım'da, başantrenör Aydın Örs, ''Son 4 dakikada yaptığımız bariz hatalar sonucu belirledi'' dedi. 
     Maç sonrasında basın toplantısında görüşlerini açıklayan Aydın Örs, milli takımın son dakikalarda yaptıkları hatalarla karşılaşmayı yitirdiğini vurgularken, çok iyi mücadele etmelerine karşın yenilgiye engel olamadıklarını bildirdi. 
     Örs, şöyle konuştu 
     ''Bizim hücum planlarımız ilk çeyrekte çok iyi sonuç verdi. Mehmet-Tsakalidis eşleşmesini çok iyi kullandık. Ama geri dönüşlerde adam adama savunmamızı oturtamadık. İyi top kullanmamıza rağmen aynı zamanda sayı yiyorduk. Onlar da yerinde strateji değişiklikleri yaptılar. Biz savunmada aksadıkça da skoru lehlerine çevirdiler. 
     İkinci yarıda çok iyi savunma yaptık. Hataları en aza indirdik ve 5 sayılık avantaj yakaladık. Ancak son periyotta çok kritik 2 ribaunt verdik, 2'sinde de potamızda 3 sayılık basket gördük. Bu yenilgiyle işimizi biraz zora soktuk. Ama turnuva sürüyor. Tüm oyuncularımı kutluyorum. Sahaya çok iyi bir mücadele yansıttılar. Yarından itibaren yolumuza devam edeceğiz.'' A Milli Takım Kaptanı İbrahim Kutluay da bu önemli galibiyet için Yunanistan'ı kutladığını belirterek, ''Kazanmak istiyorduk ama istediğimiz oyunu 2. ve 4. periyotta oynayamadık. 2. periyottaki kötü savunma ve son periyottaki hatalar yenilgiyi getirdi. Şu anda Hırvatistan maçını düşünüyoruz. Yarın grup ikincisi olmak için mücadele edeceğiz. Bu güce de sahibiz'' diye konuştu. 
     
     YANNIDIS ''BİZİM İÇİN ÇOK ÖNEMLİ BİR ZAFER'' 

     Yunanistan Milli Takımı Antrenörü Yannis Yannidis de, maçla ilgili şu değerlendirmeyi yaptı 
     ''Bizim için çok önemli bir zafer. Stockholm'e gitmeyi garantiledik diyebiliriz. Türkiye çok iyi bir takım. Eğer bu maçı yitirseydik işimiz çok zor olacaktı. Türk takımını çok iyi tanıyorduk ona göre önlemlerimizi aldık. Bütün kalbimle diyorum ki, Türk takımı yarın maçı kazanır ve bizimle birlikte Stockholm'e gelir'' diye konuştu. 
     
     NOTLAR 

     Çok gergin bir havada geçmesi beklenen Türkiye-Yunanistan maçı öncesinde 2 ülke taraftarları son derece yumuşak bir havada maç saatini beklediler. Türk ve Yunanlı vatandaşlar Boras sokaklarında adeta bir karnaval havası yaşatırken, bir olay yaşanmaması yetkilileri sevindirdi. 
     Türk gurbetçiler, bu karşılaşma için Göteborg ve Stockholm'den Boras'a adeta akın ederken, karşılaşmanın biletleri salonun önünde karaborsadan satıldı. 
     3 bin kişilik salonda büyük çoğunluk Türk seyircilerde oldu. Bu arada Yunanlılar'ın ''İstanbul, sonsuza dek Yunan kalacak'' yazılı pankart açmaları, Türk seyirciler tarafından protesto edildi. 
     
</TEXT>
</DOC>
