<DOC>
<DOCNO> 153622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/ekonomi/eko02.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon inişte, yastık altındaki para dönüyor 
</HEADLINE>
<TEXT>

Serdengeçti, nisan enflasyonunun marttan düşük çıkacağını, savaşta çekilen paranın da sisteme döndüğünü söyledi 
     SALİHA ÇOLAK Ankara 

     Merkez Bankası MB Başkanı Süreyya Serdengeçti erken enflasyon müjdesi verdi. Plan Bütçe Komisyonu'nda bir sunum yapan Serdengeçti, nisan enflasyonunun marta göre düşük çıktığını, sadece gıda fiyatlarında bir artış olduğunu söyledi. Serdengeçti, "Savaş nedeni ile yastık altına giden para mevduata dönmeye başladı" dedi. 
     
     Hükümete destek şartı 
     Düşük faizle borçlanmanın hükümetin güven ortamı yaratmasına bağlı olduğunu belirten Serdengeçti, kurda istikrar görüldüğü zaman rehavete kapılanların bankacılık reformunu ertelediklerine belirterek "Şimdi yapılmazsa ilerde sancılarını çekeriz" dedi. Serdengeçti, fiyat istikrarı ile çelişmemesi şartıyla Hükümet'in istihdam ve büyüme hedeflerini destekleyeceklerini söyledi. 
     MB'nin 26 milyar dolar döviz rezervi bulunduğunu bildiren Serdengeçti, "Fazla değil mi " sorusuna, "Az bile. Güven ortamı için yüksek olması daha iyi" yanıtı verdi. Dövizi nasıl değerlendirdiklerine ilişkin bir soruyu da, "Bu konuda çok şeffaf değiliz. Belki biraz daha şeffaf olabiliriz" diyerek yanıtladı. 
     Serdengeçti, şubat krizinde döviz alan bankalar ile ilgili bir soruyu, "84 banka aldı. Bazıları parası bonoda olduğu için alamadı. Bu bankaları açıklamak yanlış olur. Açıklıyorlar diye borçlanmaya girmezler" dedi. 
     
     Maaşını sordular 
     Enflasyon hedeflemesi konusunun mayıs ve haziranda değerlendirileceğini belirten Serdengeçti, SPK Başkanı Doğan Cansızlar'ın "MB faizlerin köpüğünü alsın' önerisini "Böyle bir şey yok" diyerek cevapladı. Serdengeçti, maaşı ile ilgili soruya da "Başbakanlıkta bilgi var. İsteyen başvurarak bilgi alabilir" yanıtı verdi. 
     


EKONOMİ 















</TEXT>
</DOC>
