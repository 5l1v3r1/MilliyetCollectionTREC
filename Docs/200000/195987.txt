<DOC>
<DOCNO> 195987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/guncel/gun00.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'u da Ladin vurmuş 
</HEADLINE>
<TEXT>

   El Kaide, İstanbul'daki saldırıları üstlendi. Londra'daki El Kuds El Arabi ile Fransız AFP'ye elektronik posta geçen örgüte bağlı Ebu Hafız el-Nasri Tugayları, "Sinagogları biz vurduk" dedi 
      DIŞ HABERLER SERVİSİ 
   
   Merkezi Londra'da bulunan Arapça gazete "El Kuds El Arabi", El Kaide'nin İstanbul'daki saldırıları üstlendiğine dair bir elektronik posta aldıklarını duyurdu. Açıklamada, saldırıları örgüte bağlı Şehit Ebu Hafız el - Masri Tugayları'nın üstlendiği bildirildi. 
   
   Güvenilirliğiyle tanınıyor 
   İstihbaratının hep doğrulanmasıyla bilinen El Kuds El Arabi gazetesi ile birlikte Fransa Basın Ajansı'na AFP El Kaide adına ulaştırılan e-postada, "Ebu Hafız el - Masri Tugayları, Yahudi ajanlarını takibe alıp bunlardan beşinin, İstanbul'daki iki sinagogda bulunduğunu tespit ettikten sonra, ölümcül bir darbe vurdu" ifadesi kullanıldı. Mesajda, ABD'de de bombalı araba saldırılarının gerçekleştirileceği iddia edildi. 
   Adını, Ekim 2001'de, Afganistan'da operasyon yapan ABD birliklerince vurulan liderinden alan, El Kaide'nin yan örgütü "Ebu Hafız el - Masri Tugayları"nın gönderdiği e-postada, "Bush ve onun Araplar ile özellikle İngiltere, İtalya, Avustralya ve Japonya'nın da aralarında bulunduğu uşaklarına diyoruz ki Zulmün başkentinde ölüm arabalarını gözlerinizle göreceksiniz. Saldırılar, Bağdat, Riyad, İstanbul, Cerbe, Nasıriye ve Jakarta'yla sınırlı olmayacak" ifadeleri kullanıldı. 
   
   'MOSSAD ajanları için' 
   Gazetenin Yazı İşleri Müdürü Abdülbari Atvan da, El Cezire televizyonuna yaptığı açıklamada, bildiride, "MOSSAD ajanlarının sinagoglarda çalıştığını ortaya çıkardığımız için bu operasyonları yapmaya karar verdik" denildiğini kaydetti. 
   El Kaide'nin, diğer ülkelerdeki benzer saldırıların üçünde, bu gazete ile bağlantı kurarak sorumluluğu üstlendiği belirtildi. El Kaide'nin lideri Usame Bin Ladin ve Saddam'dan gelen ve doğruluğu her defasında kanıtlanmış mesajlar vermesiyle tanınan gazete, Ladin'le 11 Eylül öncesi yaptığı röportajla da adını duyurmuştu. 
   
   Erdoğan Bize de bilgi geldi 
   Başbakan Erdoğan da, gazetecilerin, "Saldırıları El Kaide'nin üstlendiği iddia ediliyor" sorusuna, "Bize de bu yönde bilgi geldi. Teyit ettikten sonra İçişleri Bakanlığı gerekli açıklamayı yapacak" yanıtını verdi. 
   
   Herkesi tehdit ettiler    Şehit Ebu Hafız el Masri örgütünün bildirisinde, 'dünyada yeni saldırılar' tehdidinin de yer aldığı öğrenildi. 
   Kuds El Arabi gazetesinin Siyasi Haberler Müdürü Halit Alsami, "Bildiride ayrıca, El Kaide'nin dünyanın dört bir yanında yeni saldırılar planlamakta olduğu, özellikle bomba yüklü araçlarla yapılacak bu saldırıların İngiltere, İtalya, Avustralya ve Japonya'yı hedef alacağı belirtiliyor" dedi. 
   AP'ye de ulaşan bildiri metninde taleplerin de yer aldığı, ABD'nin Guantanamo üssünde tuttuğu terör zanlılarının serbest bırakılmasının istendiği belirtildi. ABD Başkanı Bush'a yönelik tehdidin de yer aldığı bildiride ABD kastedilerek, "Zulmün başkentinde de bombalı otomobiller boy gösterecek" denildi. Saldırıyı gerçekleştirdiğini söyleyen grup, geçtiğimiz ağustos ayında Bağdat'taki Birleşmiş Milletler merkezine düzenlenen saldırının da sorumluluğunu üstlenmişti. 
   
   Dünyayı kana buladı    26 ŞUBAT 1993 New York'taki Dünya Ticaret Merkezi'ne bombalı saldırı 6 kişi öldü. 7 AĞUSTOS 1998 Doğu Afrika'daki iki ABD elçiliğine saldırı 234 kişi öldü. 5 EKİM 2000 Yemen'de USS Cole Gemisi'ne saldırı 17 denizci öldü. 11 EYLÜL 2001 New York'taki Dünya Ticaret Merkezi'ne ve Savunma Bakanlığı'na yolcu uçaklarıyla intihar saldırısı 2823 kişi öldü. 11 NİSAN 2002 Tunus'taki bombalı saldırıda 14'ü Alman toplam 20 kişi öldü. 12 EKİM 2002 Endonezya'da gece kulübüne saldırıda 202 kişi öldü. 28 KASIM 2002 Kenya'da İsraillilerin kaldığı otele saldırı 15 ölü. 12 MAYIS 2003 Riyad'da bombalı intihar saldırısı 35 ölü. 16 MAYIS 2003 Fas Casablanca'da 5 bombalama 45 ölü. 5 AĞUSTOS 2003 Endonezya Jakarta'da otele saldırı 10 kişi öldü, 150 kişi yaralandı. 27 EKİM 2003 Bağdat'taki Kızıl Haç Örgütü'ne saldırı 35 kişi öldü. 9 KASIM 2003 Riyad'daki intihar saldırısında 18 kişi öldü, 200 kişi yaralandı. 12 KASIM 2003 Irak'ta İtalyan askeri üssüne saldırı 27 ölü 100 yaralı. 
   
   17 yıl önce baba, şimdi de oğlu...    Ali Şahin, Neve Şalom'un karşısındaki dükk nında yarım asırdır elektrik malzemeleri satıyor. 17 yıl önce sinagoga gerçekleştirilen saldırıda yara almadan kurtuldu. Ancak bu kez çok büyük acı yaşadı, önceki günkü saldırıda oğlunu kaybetti. Babasından devraldığı dükkanı çalıştıran Murat Şahin, patlamayla birlikte çöken asma katın altında kalarak can verdi. n ELVAN EZBER İstanbul 
   
   Ölenlerin sayısı 23'e yükseldi...    Ölen 23 kişiden 22'sinin kimliği belirlendi. Kimliği belirlenemeyen 1 kişinin ise terörist olabileceğini kaydedildi. Belli olan isimleri şunlar Nurettin Aydın, Naşit Gürel, Avran Varol, Fazlı Süslü, İsrael Yoel Ülçer, Arnette Rubinstei Talu, Bülent Bostanoğlu, Oğuz Kızılırmak, Ömer Yazar, Murat Şahin, Mehmet Eruş, Yono Romono, Emin Türkaslan, Serkan Balcı, Mesut Gürol, Saadet Güneş, Hakan Yüksel, Mustafa Yenier, Kaya Kaya, Mehmet Ateş, Berta Özdoğan ve Ahmet Özdoğan. 
   
   Deterjanla kamuflaj yaptılar    Teröristler, yaklaşık 400 kilogram bomba koydukları büyük bidonları çuvallara sardı. Kamyonete yerleştirirken de deterjan paketleriyle kamufle etti 
   ERDAL KILINÇ İstanbul 
   Beyoğlu'ndaki Neve Şalom ve Şişli'deki Beth İsrael sinagoglarını hedef alan saldırıları iki Ortadoğulu'nun gerçekleştirdiği saptandı. Teröristlerin bağlı olduğu örgütü belirlediklerini bildiren üst düzey bir emniyet yetkilisi, "Ortadoğu kökenli bir eylemle karşı karşıyayız. Sanıkları ve hedeflerini biliyoruz. Bu olay faili meçhul değil" dedi. Adli Tıp incelemesinde, Arap kökenli olduğu sanılan parçalanmış iki erkek cesedinden birinin yüzünden alınan deri dokusuyla patlayıcıların taşındığı kamyonetin direksiyonunda bulunan deri dokusunun aynı olduğu tespit edildi. Ortadoğulu iki kişiden birinin Filistinli olduğu iddia edildi. Bu iki kişinin Türkiye bağlantıları araştırılırken, polisin olay öncesi Şişli ve Beyoğlu'nda yapılan tüm telefon görüşmelerini takibe aldığı bildirildi. 
   
   
   
   
   
</TEXT>
</DOC>
