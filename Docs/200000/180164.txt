<DOC>
<DOCNO> 180164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/siyaset/siy08.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin AB üyeliği uzun sürer 
</HEADLINE>
<TEXT>

      ÇİĞDEM BAĞRIAÇIK Berlin 

   
   Federal İçişleri Bakanı Otto Schily, Türkiye'deki reform adımlarının Avrupa Birliği üyeliği sürecine olumlu etki yapacağını belirtirken "Ancak dostlar arasında doğrular da söylenmeli. Türkiye'nin üyeliği uzun zaman alacak ve bazı engellerin aşılması gerekecek" dedi. Atatürk'ün sözlerinden örnekler veren Schily, başarıya giden yoldaki engellerin bertaraf edilmesi gerektiğini vurguladı. 
   TÜSİAD'ın Berlin bürosunun açılış yemeğine katılan Schily, Almanya'nın Türkiye ile bir başka Avrupa ülkesiyle olmadığı kadar yoğun dostluk ilişkileri içinde olduğunu söyledi. Avrupa'nın geçen yüzyılın ortalarından itibaren son derece önemli bir dönüşüm sürecine girdiğini ve bu sürecin halen devam ettiğini belirten Schily şöyle konuştu 
   "Kopenhag zirvesinde özellikle Gerhard Schröder'in katkılarıyla bir tarih verilmiş bulunmaktadır. Bu da bizi sevindirmektedir. Ama hepimiz biliyoruz ki, Türkiye'nin AB üyeliği açısından önümüzde çok uzun bir yol bulunmaktadır. 
   Atatürk, 'Bir işi başarıyla nasıl sona erdireceğimi düşünmeden önce, başarıya giden yoldaki engelleri bertaraf ederim. Bunların üstesinden geldikten sonra zaten başarı da olur' demiştir. Bu çok güzel bir cümle gerçekten. Biz eğer olumlu bir şeyler yapmak istiyorsak, belli yükümlülüklerimiz bulunmaktadır. Konuyu demagojik tartışmalara bırakmamamız gerekmektedir. Almanya'daki Türk vatandaşlarımıza karşı da sorumluluklarımızı unutmamamız gerekir." 
   
   
</TEXT>
</DOC>
