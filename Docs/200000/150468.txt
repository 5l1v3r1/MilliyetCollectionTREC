<DOC>
<DOCNO> 150468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/soneko26.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İGDAŞ'tan "sabit ödeme" kolaylığı... 
</HEADLINE>
<TEXT>

     İstanbul Gaz Dağıtım Sanayi ve Ticaret A.Ş İGDAŞ , abonelerin bir yıl boyunca ortalama olarak kullanacakları gazın bedelini 12 eşit taksite bölme imkanı sağlayan ''Sabit Ödeme'' sistemini başlattı. 
     İGDAŞ Genel Müdürü Süreyya Polat, sistemin tanıtımı amacıyla Malta Köşkü'nde düzenlenen basın toplantısında yaptığı konuşmada çevreci, ucuz, güvenli ve konforlu bir yakıt olan doğalgazın, İstanbullular'ın büyük bir kesimi tarafından kullanıldığını söyledi. 
     Geçen yıl İstanbul genelinde 70 kilometre çelik hat, 875 kilometre de doğalgaz hattı döşediklerini ve 257 bin yeni abone kaydederek, toplam abone sayısını bir milyon 957 bine çıkardıklarını belirten Polat, ''2003 yılındaki hedefimiz, 2 bin kilometre doğalgaz hattı döşemek, 500 bin yeni abone kaydederek toplam abone sayısını 2 milyon 500 bine çıkarmak'' dedi. 
     
     SABİT ÖDEME SİSTEMİ 
     Kışın yüksek gelen doğalgaz faturalarının yükünü hafifletmek amacıyla ''Sabit Ödeme'' kolaylığı sağlayan sistemi 1 Mayıs 2003 tarihinden itibaren uygulamaya koyacaklarını bildiren Polat, şu bilgileri verdi 
     ''Sistemle, abonelerin geriye dönük olarak 3 yıllık tüketim miktarlarının ortalaması alınarak, 12 aya eşit olarak bölünecek. Böylece aralık, ocak, şubat, mart aylarındaki yüksek fatura bedelleri, yılın kalan aylarına da bölünmüş olacak.'' Polat, isteyen abonelerin bugünden itibaren İGDAŞ şubelerine başvurarak protokol imzalayabileceğini, ödeme sisteminin ise 1 Mayıs'ta başlayacağını kaydetti. 
     Protokolün her yılın mayıs ayında yenileneceğini ve abonenin ortalama olarak belirlenen bedelin üzerinde veya altında doğalgaz kullanması halinde karşılıklı mahsuplaşmayı sağlayacak hesap kesiminin de yine bu ayda yapılacağını belirten Polat, yeni abone olanların ortalama kullanım miktarlarının da emsal dairelere göre hesaplanacağını söyledi. 
     Polat, sistemden yararlanmak isteyen abonelerin istedikleri ay başvuru yapabileceklerini, ancak ödemelerin mayıs ayından başlatılacağını bildirdi. Tüm İstanbullular'ı uygulamadan yararlanmaya davet eden Polat, sisteme ilişkin ilk protokolü de kendisi imzaladı. 
     





</TEXT>
</DOC>
