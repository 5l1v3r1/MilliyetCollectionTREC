<DOC>
<DOCNO> 176851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/guncel/gun01.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramazan, film gibi operasyonla yakalandı 
</HEADLINE>
<TEXT>

   Milliyet muhabiri Namık Durukan, devrik Saddam Hüseyin'in yardımcısı Taha Yasin Ramazan'ı Musul'da gizlendiği evde yakalayan peşmergelerle görüştü 
      NAMIK DURUKAN 

   
   Irak Devlet Başkan Yardımcısı Taha Yasin Ramazan, Musul'da ailesiyle birlikte saklandığı evde KYB peşmergelerinin düzenlediği operasyonla yakalandı. Peşmergelere teslim olan Ramazan'ın evinde silah bulunmadı. Musul'un kenar semtlerinden Hail Vahde Mahallesi'ndeki iki katlı eve, on gün önce ailesiyle birlikte taşınan Ramazan, kendisini, komşularına kumaş tüccarı olarak tanıttı. Ramazan'ın daha önceki görünümünden çok farklı olduğunu söyleyen komşuları, saçlarının kısacık ve beyazlaşmış olduğunu kaydettiler. Komşuları, peşmergelerin baskını sırasında Saddam Hüseyin'in de yakın akrabası olan Ramazan'ın ikinci eşinin, "imdat, yetişin kocamı kaçırıyorlar" diye bağırdığını ifade ettiler. 
   KYB'li Mevlüt Hasan Muhammed, film gibi gerçekleştirdikleri operasyonu, Milliyet'e şöyle anlattı 
   "Önce, Ramazan'la ilişkisi bulunan bir Baas üyesini yakaladık. Onun verdiği bilgiler doğrultusunda, saklandığı evi bir hafta süreyle gözlem altında tuttuk. Eve giren çıkanları tek tek tesbit ettik. 
   
   'ABD'LİLERE TESLİM ETTİK' 
   Eve sürekli giren çıkanlardan biri olan Ramazan'ın şoförünü, yakın takibe aldık. Önceki gece saat 23.35'te dördü ağır silahlı olmak üzere altı peşmerge, evin çevresinde mevzilendi. Önce, eve gelen şoförünü ele geçirdik. Şoföründen kapıyı çalmasını istedik. Kapıya, Ramazan'ın 12 yaşındaki oğlu geldi. İçeri giren peşmergeler, Ramazan'ı kapı ağzında yakaladı. Ramazan'ı kolundan tutup hızla bir araca atarak olay yerinden uzaklaştırdık. Bu arada eşi 'imdat, eşimi kaçırıyorlar' diye bağırarak yardım istedi. Ancak kimse gelmedi. Ramazan'ı önce KYB'nin kararg hına götürdük. Durumu, ABD'li yetkililere bildirdik. İki saat sonra kararg ha gelen ABD'lilere, Ramazan'ı teslim ettik." 
   
   Ölüm cezalarında onun da imzası var    1938'de Musul'da doğan Taha Yasin Ramazan, politikaya atılmadan önce, banka memuru olarak çalıştı. 1956'da, henüz yasal olmadığı dönemde Baas Partisi'ne katılan Ramazan,1991 yılında Irak'ın devrik lideri Saddam Hüseyin'in yardımcısı oldu. Saddam'ın bir dediğini iki etmeyen Ramazan, devrik liderin isteği üzerine 30 gün içinde 27 kilo vermişti. Ramazan, 1970'li yıllarda 44 kişiyi yargılayan "devrim mahkemesi"nin başında bulunmuş ve 44 ölüm cezasına imza atmıştı. 
   
   GERİYE SADDAM KALDI    Irak'ın eski Devlet Başkanı Yardımcısı Taha Yasin Ramazan sağda 11 Şubat 2003 tarihli bu fotoğrafta devrik lider Saddam'ın yanında görülüyor. Bu karede yer alan kişiler arasında ele geçirilmeyen sadece Saddam kaldı. 
   
   
</TEXT>
</DOC>
