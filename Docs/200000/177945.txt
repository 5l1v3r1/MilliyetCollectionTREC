<DOC>
<DOCNO> 177945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/yasam/yas01.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş girmeyen eve Sho girecek 
</HEADLINE>
<TEXT>

   Bizdeki yaşıtları ilkokul üçe giderken Sho Yano 9 yaşında üniversiteye başladı. Sho, şimdi 12 yaşında ve bu yıl artık tıp fakültesine gidecek 
      
   ABD'nin Chicago kentinde, 12 yaşındaki harika çocuk Sho Yano, Chicago Üniversitesi Tıp Fakültesi'nin birinci sınıfına başlayarak, üniversite tarihindeki en genç profesyonel branş öğrencisi oldu. 
   Tıp diplomasıyla birlikte doktorasını da yapmak istediği için 19 - 20 yaşında fakülteyi bitirecek olan Sho, bu nedenle tarihe 'en genç tıp fakültesi mezunu' olarak geçemeyecek. Guinness Dünya Rekorları kitabına göre 1995 yılında 17 yaşında bir öğrenci, tıp fakültesini bitirerek, en genç doktor olma başarısını elde etmişti. ABD'de tıp fakültesine girebilmek için daha önce bir üniversiteden mezun olmak gerekiyor. 
   
   9 yaşında üniversiteli 
   Zeka katsayısı 200 olarak hesaplanan Sho, Chicago Loyola Üniversitesi'nden 3 yılda mezun olmuş. Okula, 'öğrenebildiği her şeyi öğrenmek' amacıyla gittiğini vurgulayan Sho, amacının rekorlar kırmak olmadığını belirtiyor. Amerika'nın Portland kentinde doğan Sho'nun çocukluğunun ilk yılları, babasının çalıştığı California'da geçmiş. Babası Japon, annesi Koreli olan Sho, 3 yaşında piyano çalmaya, 4 yaşında beste yapmaya başlamış. 8 yaşındayken, üniversite giriş sınavında 1600 puan üzerinden 1500 puan alan Sho, 9 yaşında üniversiteye başlamış. 
   
   
   
</TEXT>
</DOC>
