<DOC>
<DOCNO> 192043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sonspo12.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA heyecanı başladı... Hidayet 7 sayı attı... 
</HEADLINE>
<TEXT>

     ABD Profesyonel Basketbol Ligi'nde NBA 2003-2004 sezonu, bu sabaha karşı yapılan 3 maçla başladı. 
     4 grupta 29 takımın katılmasıyla düzenlenen ligin 58. sezonunun ilk maçında, geçen sezonun şampiyonu San Antonio Spurs, sahasında Phoenix Suns'ı, ilk yarısı 38-42 sonuçlanan maçta 83-82 yenerken hayli zorlandı. 
     Yeni takımı San Antonio Spurs'daki ilk resmi maçında 23 dakika sahada kalan Hidayet Türkoğlu, 7 sayı, 3 savunma ribaundu ve 1 blokla oynadı. Türkoğlu, 2 sayılık atışlarda 5'de 2, 3 sayılık atışlarda da 3'de 1 isabet kaydetti. 
     Ev sahibi ekipte, geçen sezonun ''en değerli oyuncusu'' seçilen Tim Duncan, 24 sayı, 12 ribaunt, 4 asist ve 7 blokluk mükemmel performansıyla, yine galibiyette başrolü oynadı. Takımda ayrıca Malik Rose, 12 sayı ve 4 ribaunt, Ron Mercer de 11 sayı ve 4 asistle galibiyete büyük katkı yaptı. 
     Konuk ekipte ise Stephon Marbury, 24 sayı, 7 ribaunt, 6 asist ve 3 top çalma, Shawn Marion da 20 sayı ve 7 ribauntluk performans göstermelerine karşın yenilgiyi önleyemedi. 
     Bu sezon başında yaptığı flaş transferler nedeniyle otoriteler tarafından şampiyonluğun en büyük adayı olarak gösterilen Los Angeles Lakers, diğer şampiyonluk adaylarından Dallas Mavericks'i evinde, ilk yarısı 55-45 sonuçlanan maçta 109-93 yenerek sezona hızlı bir başlangıç yaptı. 
     Kobe Bryant'ın forma giymediği Lakers'da, yeni transferlerden Gary Payton, 21 sayı, 7 ribaunt, 9 asist ve 3 top çalmalık performansıyla sahanın yıldızı olurken, diğer yeni transfer ''postacı'' lakaplı Karl Malone da 15 sayı, 10 ribaunt ve 9 asistle ''triple double''ı kıl payı kaçırdı. Tam 6 oyuncunun çift haneli sayı ürettiği Lakers'da Shaquille O'Neal, 16 sayı, 9 ribaunt ve 5 asist, Devean George da 16 sayı ve 7 ribauntluk performans gösterdi. 
     Dallas Mavericks'de ise Alman forvet Dirk Nowitzki, 19 sayı ve 13 ribaunt, Antoine Walker, 19 sayı ve 7 ribaunt, Antawn Jamison da 17 sayı ve 6 ribauntla oynamalarına karşın farklı skorlu yenilgiye engel olamadılar. 
     Diğer maçta da Philadelphia 76'ers, kendi sahasında, Allen Iverson'ın 26 sayı, 5 ribaunt, 11 asist ve 6 top çalmalık başarılı performansıyla Miami Heat'e 89-74'lük üstünlük sağladı. Maçın ilk yarısı da 44-39 ile geçildi. 
     Ligde ilk hafta mücadelesine, yarın sabaha karşı yapılacak 11 maçla devam edilecek. 
     
</TEXT>
</DOC>
