<DOC>
<DOCNO> 185679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/siyaset/siy10.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İmam hatipler için jet taslak 
</HEADLINE>
<TEXT>

   Hükümet, imam hatiplilere ÖSS'de uygulanan düşük katsayı uygulamasını kaldırıp diğer lise mezunlarıyla eşit duruma getiren tek maddelik taslak hazırladı 
      BAHAR ATAKAN Ankara 

   
   Hükümet, ilahiyat fakültelerini tercih etmemeleri durumunda imam hatip lisesi İHL mezunlarının puanlarını düşüren uygulamaya son verecek tek maddelik bir metin hazırladı. Öğrenci Seçme ve Yerleştirme Merkezi'nin bu ay sınav takvimini hazırlayarak ÖSS çalışmalarına başlayacak olmasını dikkate alan hükümet, taslağı 8 Ekim'de Meclis'e göndermeyi planlıyor. Hükümet ve MEB'in Üniversitelerarası Kurul ÜAK Alt Komisyonu'yla üzerinde çalıştığı YÖK taslağının "Yükseköğretime Giriş" başlıklı 47. maddesinin öncelikli olarak yasalaştırıl-ması gündeme geldi. 
   İHL mezunlarının ÖSS'de kendi alanları dışında program seçtiklerinde puanlarının düşük katsayı olan 0.3 ile çarpılmasını kaldıran tek maddelik taslak, MEB bürokratlarınca jet hızıyla hazır hale getirildi. Taslağa göre, meslek ve İHL mezunları ÖSS'de genel lise mezunlarıyla eşit haklara sahip olacak. İHL mezunları, puanları tutması halinde istedikleri herhangi bir yükseköğretim programına girebilecek. 
   
   Tasfiye kurulundan vazgeçildi 
   Bu arada MEB'in ÜAK Alt Komisyonu ile yürüttüğü çalışmalarda YÖK taslağı üzerinde değişiklikler yapıldı. Çelik'in taslağın yürürlüğe girdiği tarihte yükseköğretimi yeniden yapılandırmak üzere oluşturacağı 7 kişilik komisyon metinden çıkarıldı. 26 bin öğretim üyesinin idari görevini sona erdirecek geçici maddeden vazgeçildi. Aralarında İstanbul Üniversitesi Rektörü Prof. Dr. Kemal Alemdaroğlu'nun da bulunduğu ikinci dönem görev yapan 18 devlet üniversite rektörünün görevini sona erdirecek madde ise korundu. Mevcut YÖK üyelerinin yükseköğretim yeniden yapılandırılana kadar görevde kalması üzerinde karara varıldı. Dekanların seçimle göreve gelmesini öngören madde de benimse-nirken, asistanlık sınavının merkezi olması üzerinde görüş birliğine varıldı. 
   
</TEXT>
</DOC>
