<DOC>
<DOCNO> 197769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sondun03.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Michael Jackson suçsuzluğunu kanıtlamak için site açtı 
</HEADLINE>
<TEXT>

     ABD'de çocuklara cinsel tacizde bulunmakla suçlanan ve tutuklandıktan sonra 3 milyon dolar kefaletle serbest kalan Michael Jackson, suçsuz olduğunu kanıtlamak amacıyla bir internet sitesi açtı. 
     Jackson, sitede yayınlanan 6 paragraflık açıklamasında, hakkındaki suçlamaların büyük bir yalan olduğunu belirterek, ''Bildiğiniz gibi, son günlerde bana yöneltilen suçlamalar çok ciddi. Ancak büyük bir yalan üzerine kurulular. Bu mahkemede ortaya çıkacak ve korkunç bir dönemi arkamızda bırakabileceğiz'' ifadesini kullandı. 
     Ünlü şarkıcı, bu sitenin dışında kendi ağzındanmış gibi yapılan açıklamaların yer aldığı sitelerin dikkate alınmamasını da istedi. 
     Michael Jackson'un sözcüsü Stuart Backerman, ünlü şarkıcının, siteyi hayranları ve medyayla doğrudan bağlantı kurmak ve aleyhindeki davayla ilgili resmi açıklamalar yapmak için açtığını söyledi. 
     Hakkındaki suçlamalar sabit görülürse, Jackson'ın en az 8 yıl hapse mahkum edilebileceği belirtiliyor. 
     
</TEXT>
</DOC>
