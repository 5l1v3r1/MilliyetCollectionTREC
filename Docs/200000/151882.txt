<DOC>
<DOCNO> 151882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sonspo14.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Elazığspor'a hazırlanıyor... Zago çalışmalara katıldı... 
</HEADLINE>
<TEXT>

     Beşiktaş, Birinci Süper Futbol Ligi'nin 29. haftasında deplasmanda Elazığspor ile yapacağı maçın hazırlıklarını, bugün tek antrenmanla sürdürdü. 
     Teknik direktör Mircea Lucescu yönetiminde BJK Nevzat Demir Tesisleri'nde gerçekleştirilen ve yaklaşık 1.5 saat süren antrenmanda futbolcular, kondisyon çalışmasının ardından çift kale maç yaptı. Siyah-beyazlıların, antrenman süresince bir hayli neşeli oldukları gözlendi. 
     Fenerbahçe maçında kafayla topa yaptığı müdahalenin ardından geçici bellek kaybı yaşayan Brezilyalı futbolcu Zago'nun, 3 günlük dinlenmenin ardından takımla birlikte çalışmalara başlaması, teknik heyeti sevindirdi. 
     Hafif sakatlığı nedeniyle antrenmana salonda başlayan İlhan Mansız, çalışmanın çift kale maç bölümünde takıma katıldı. 
     Bu arada bugün 33 yaşına giren kaptan Tayfur Havutçu'nun doğum günü, takım arkadaşları tarafından antreman sonunda pasta kesilerek kutlandı. 
     Beşiktaş, Elazığspor maçı hazırlıklarını, yarın basına kapalı olarak gerçekleştireceği antrenmanla sürdürecek. 
     





</TEXT>
</DOC>
