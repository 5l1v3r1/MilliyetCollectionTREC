<DOC>
<DOCNO> 175847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/yasam/yas08.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tavşan insan' klonladılar 
</HEADLINE>
<TEXT>

      DIŞ HABERLER SERVİSİ 
   
   Çinli bilim adamları klonlama tekniğini kullanarak dünyada ilk kez hem tavşan DNA'sı, hem de insan DNA'sı taşıyan melez canlı embriyosu kopyaladı. 
   Washington Post'un haberine göre, Şanghay Tıp Fakültesi'nden Dr. Hui Zhen Sheng'in yaptığı araştırmada, 5 yaşındaki bir erkek çocuk ve 2 yetişkin erkeğin sünnet derisinden, 60 yaşındaki bir kadının da yüzünden deri dokuları alındı. Bu deri hücreleri, çekirdeğindeki DNA materyalleri seyreltilen Yeni Zelanda tavşanına ait yumurta hücreleriyle füzyon yoluyla birleştirildi. 
   
   Tedavi için 
   Böylelikle deney sonunda hem tavşan, hem insan özellikleri taşıyan 400 yeni canlı oluşumu erken embriyo aşamasına kadar gelişti. Bunlardan 100 tanesi de kök hücre oluşumunun başladığı aşamaya kadar büyümeye devam etti. Araştırma çeşitli hastalıkların tedavisinde kullanılacak insan kök hücreleri elde etmek için seri halde insan embriyosu üretmeyi amaçlıyor. ABD'de inek yumurtasıyla yapılan deneyler başarısızlıkla sonuçlanmıştı. 
   
   
</TEXT>
</DOC>
