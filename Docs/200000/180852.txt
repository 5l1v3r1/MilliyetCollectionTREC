<DOC>
<DOCNO> 180852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sondun02.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush tepetaklak, Blair'e istifa baskısı... 
</HEADLINE>
<TEXT>

     ABD Başkanı George W. Bush'a seçmenlerin verdiği destek, göreve gelmesinden bu yana kaydedilen en düşük düzeyine inerken, İngiltere Başbakanı Tony Blair'e istifa baskısı da sürüyor. 
     ABD'de yapılan ve sonuçları dün yayımlanan iki ayrı kamuoyu yoklamasına göre, yaklaşık bir yıl sonra Başkanlık seçiminde yeniden yarışacak olan Bush'a destek, ekonomik durum ve Irak'ta istikrarsızlığın sürmesinden dolayı düşüyor. 
     ''Zogby America'' tarafından seçmenler arasında yapılan ankete göre, Bush'un performansını beğenenlerin oranı yüzde 45 olarak belirlendi. Bu sayı, Bush'un göreve gelmesinden bu yana belirlenen en düşük oran oldu. Bu oran, aynı kuruluşun anketlerinde, Ağustos ayında yüzde 52 idi. 
     Time dergisi ve CNN tarafından, kayıtlı seçmenler arasında yapılan ankette ise destek daha yüksek çıktı. Bu ankete göre, bugün seçim olsa Bush'a oy vereceklerin oranı, birkaç ay öncesine göre keskin bir düşüş göstererek, yüzde 52. Bu oran Mayıs ayında yüzde 63 idi. 
     İntihar ettiği açıklanan İngiltere Savunma Bakanlığı silah uzmanı David Kelly skandalı dolayısıyla Blair'e istifa baskısı da devam ediyor. 
     Mail gazetesinin yaptığı ve bugün yayımlanan kamuoyu yoklamasına göre Blair'in, Kelly olayı dolayısıyla istifa etmesi gerektiğini düşünenlerin oranı yüzde 43. 
     Görevde kalması gerektiğini düşünenlerin oranı ise yüzde 42 ile daha düşük bir düzeyde. Kararsızlar ise yüzde 15. 
     Blair'in istihbarat raporlarını abartarak Irak'a karşı İngiltere'nin savaşa girmesinin yolunu açtığı iddiasını içeren BBC haberinin kaynağının Kelly olduğu ileri sürülmüş, silah uzmanı, bir süre sonra da ölü olarak bulunmuştu. 
     Yetkililer, Kelly'nin intihar ettiğini açıklamışlardı. 
     
</TEXT>
</DOC>
