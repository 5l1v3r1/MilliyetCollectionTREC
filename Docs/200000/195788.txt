<DOC>
<DOCNO> 195788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sontur28.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm Bakanı Olayın asıl mağduru Türkiye'dir 
</HEADLINE>
<TEXT>

     Kültür ve Turizm Bakanı Erkan Mumcu, İstanbul'da çok sayıda kişinin hayatını kaybettiği patlamalarla ilgili olarak, ''Olayın mağduru orada hayatını kaybeden ya da yaralanan insanlar ve yakınlarıdır, ama asıl mağdur Türkiye'dir'' dedi. 
     Çeşitli açılış ve temel atma törenleri dolayısıyla Isparta'nın Yalvaç İlçesi'nde bulunan Mumcu, gazetecilerin İstanbul'daki patlamalara ilişkin sorularını yanıtladı. Bakan Mumcu, olaydan büyük üzüntü duyduğunu belirterek, şunları söyledi 
     ''Tarifsiz şekilde üzgünüm. Çünkü bütün bunların, bir takım olumsuzlukların, sorunları geride bırakıp düzlüğe çıkarmaya çalıştığımız ülkemizde, yeniden ayağımıza tuzak kurmak, ayağımızı tökezlettirecek bir şeyler bağlamak anlamına geldiğini düşünüyorum. Orada bütün hedefleri sansasyon ve korkutma olan terörün canına kıydığı masum insanlar var. Bunların yakınları adına çok üzgünüm. Sabır ve başsağlığı diliyorum. Suçluların en kısa zamanda yakalanması ve en şiddetli biçimde cezalandırılması bizim için bir nebze de olsa teselli kaynağı olacaktır.'' Duygularını ifade etmekte zorlandığını söyleyen Mumcu, ''Bu olay, bir taraftan Türkiye'nin rahatına ve huzuruna göz dikenlerin hala hain hesaplar ve planlar içinde olduklarını bize gösteriyor. Bence olayın mağduru orada hayatını kaybeden ya da yaralanan insanlar ve yakınlarıdır ama asıl mağdur Türkiye'dir. Bütün Türkiye'nin başı sağolsun, geçmiş olsun'' diye konuştu. 
     
</TEXT>
</DOC>
