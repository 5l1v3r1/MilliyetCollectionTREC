<DOC>
<DOCNO> 178609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/spor/spo15.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Yerimizi koruduk    FIFA tarafından her ay açıklanan milli takımlar dünya klasmanında Türkiye yedinci sıradaki yerini korudu. Ay - Yıldızlılar'ın 739 puanı bulunurken, Dünya Şampiyonu Brezilya ise 846 puanla ilk sırada yer aldı. 
   
   Potada yeni sınav    A Milli Basketbol Takımımız, 5 - 14 Eylül tarihleri arasında İsveç'te düzenlenecek olan 2003 Avrupa Şampiyonası öncesi, turnuvanın son galibi Sırbistan - Karadağ ile iki hazırlık maçı oynayacak. Belgrad'a dün giden Ay - Yıldızlı ekibimiz, güçlü rakibi ile bu akşam TSİ 21.00'de Pioneer Salonu'nda mücadele verecek. 
   
   Minderde iki bronz    İSTANBUL'DAKİ 10. Dünya Gençler Güreş Şampiyonası'nda grekoromende iki bronz madalya kazandık. 50 kiloda Halil İbrahim Erciyas, Özbek rakibini 4-2, 74'te İlker Genel ise Kazak'ı 3-2 yenerek üçüncü oldu. 66'da Şeref Tüfenk ve 55'te Ramazan Üzüm çeyrek finale, 120'de Yavuz Güvendi de yarı finale yükseldi. 
   
   Atalay el koydu    MACCABİ Hayfa'nın "bürokrasi" şikayetine Gençlik ve Spor Genel Müdür vekili Mehmet Atalay el koydu, İsrailliler, UEFA'ya şikayetten vazgeçti. İzmir İl Müdürlüğü, Maccabi ile Cwmbran takımları arasında bugün Alsancak Stadı'nda oynanacak maç için 28 milyar lira yayın ücreti talebinden vazgeçti. İsrail kulübü ise saha içine konacak reklam panolarının gelirlerinden pay almama kararı verdi. 
   
   Almanya'da Türk günü    HAMİT Altıntoplu Schalke 04, önceki akşam Intertoto'da Tolunay Kafkas ile Faruk Atalay'ın forma giydiği Pasching'le golsüz berabere kalıp, UEFA Kupası'na katılmaya hak kazandı. UEFA temsilcisi olarak maçı izleyen ve maç sonunda her iki takım oyuncularına madalyalar veren UEFA Asbaşkanı Şenes Erzik, gecenin kendisi için de çok anlamlı olduğunu söyledi. 
   
   Hierro, Katar'da    REAL Madrid'in eski futbolcusu Fernando Hierro, Katar'ın El Rayyan takımıyla bir yıllık sözleşme imzaladı. İspanyol futbolcu, Effenberg, Basler ve Batistuta gibi yıldız oyuncularla birlikte oynayacak. 
   
   Ramazan Elazığ'da    ELAZIĞSPOR, Ankaragücü'nden Ramazan Özalp'i renklerine bağladı. Başkent ekibinin, Bordo - Beyazlılar'a imza atan futbolcu için 180 milyar lira istediği kaydedildi. 
   
   Şentürk uçtu    22. Dünya Üniversite Yaz Spor Oyunları'nın 7. gününde atletizm 200 metrede Burcu Şentürk yarı finale kaldı. Uzun atlamada Mesut Yavaş ve Ferhat Çiçek oyunlara veda etti. 3 bin metre engelli de ise Halil Akkaş 9. oldu. Erkek Basketbol takımı, 2. turda Meksika'yı 94 - 73 yenerek çeyrek final şansını sürdürdü. Erkekler artistik cimnastik takımımız ise 22. olarak elendi. 
   
   Golf de okullu    TÜRKİYE'DE kulüple ilgisi olmayan ilk golf okulu, Antalya'da açılıyor. Lara semtinde 20 dönümlük arazi üzerinde kurulan okulun 30 Ağustos'ta günü açılacağı ve İngiliz ile Türk 2 golf eğitmeninin görev yapacağını bildirdi. 
   
   
</TEXT>
</DOC>
