<DOC>
<DOCNO> 199392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/guncel/agun.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröre en güzel yanıt 
</HEADLINE>
<TEXT>

   New York Belediye Başkanı, sinagog saldırısında ölen Musevi Berta ile Müslüman eşi Ahmet'in ailesine taziye mektubu yazdı. Mektubu teslim eden heyet İbranice dualar okurken, aile de onlara Fatiha'yla eşlik etti 
      Elif Korap 
   
   Neve Şalom'a düzenlenen terörist saldırıda karnındaki beş aylık bebeğiyle ölen Musevi Berta ve Müslüman kocası Ahmet Özdoğan, teröre karşı bir simge olmuş ve dünya basınının ilgisini çekmişti. Berta ve Ahmet'in öyküsünden etkilenen New York Belediye Başkanı Michael R. Bloomberg de, Ahmet'in ailesine anlamlı bir mektup gönderdi. Westport - Connecticut'taki Beit Chaverim Sinagogu Hahambaşısı David Kalb ve iki yardımcısıyla New York Belediyesi'nden bir temsilci, ailenin İstanbul'daki evlerine gelerek Bloomberg'in taziyelerini ilettiği mektubu elden teslim etti. Ailede bu nazik ziyaret karşısında duygulu anlar yaşanırken, karşılıklı İbranice dualar ve Fatiha okundu. 
   
   Hahambaşı da geldi 
   Ahmet Özdoğan'ın babası Ziya Özdoğan da, kendisine İngilizce gelen mektuba Türkçe bir yanıt yazdı. Özdoğan, ABD'den gelen mektupla ilgili şunları anlattı "Cumartesi gecesi 29 Kasım üç yabancı hahambaşı ve bir belediye yetkilisi geldi. New York Belediye Başkanı'nın Berta'yla Ahmet'in öyküsünden çok etkilendiğini söylediler. Hahambaşı, 'Biz Berta ve Ahmet için Amerika'da her gün dua ediyoruz. İzin verir misiniz ' dedi. Ben 'tabii' deyince İngilizce ve İbranice dua ettiler. Bir yakınımız bizim için duayı Türkçeye çevirdi. Biz de Fatiha okuduk. İkisinin cennette buluşmasını dilediler. New York Belediye Başkanı'nın mektubu acılarımızı biraz hafifletti. En azından yavrularımız boşuna ölmüş olmasın. Dünya barışına bir adım olacaksa, biraz rahatlarız." 
   
      Türk halkının büyük desteğini unutmadık    New York Belediye Başkanı, terörü kınadığı ve 11 Eylül sonrası Türk insanının kendilerine verdiği desteği unutmadığını anlattığı mektubunda şu satırlara yer verdi "İstanbul'da yaşanan trajediden etkilenen herkese taziyelerimi sunar ve en sıcak selamlarımı gönderirim. Beth Israel ve Neve Şalom'a yönelik saldırılar, Museviler ve barış yanlısı insanlar için akıldan uzak, duygusuz terör eylemleridir. 11 Eylül trajedisinin ardından Türk insanları New Yorklular için muazzam bir destek oldular. Bu nezaket için her zaman minnettar olacağız. Bugün, size bu zor günlerinizde destek ve dayanışma öneriyoruz." 
   
   Bu da babanın yanıtı Teröre karşı dinler tek yumruk olmalı 
   Baba Ziya Özdoğan da yanıt olarak gönderdiği mektupta şu ifadeleri kullandı "Sayın Başkan, nazik mektubunuz acılarımızın biraz olsun azalmasına yardımcı oldu. Ben ve eşim, sonsuz saygı ve sevgilerimizi, teşekkürlerimizi sunuyoruz. Çocuklarımızın zamansız ölümü, ayrı dinlerin ve ulusların teröre karşı birleşmeleri ve ortak hareket etmeleri yolunda bir adım atılmasını sağlarsa, acılarımız hafifleyecek. Kayıplarımız boşuna olmayacaktır. Türkiye'deki olayların benzerleri, dünyanın pek çok ülkesinde sık sık olmaktadır. Ancak sanki burara her gün terör saldırısı oluyormuş gibi, Avrupa devletlerinin bizi dışlamasından üzüntü duyuyorum." 
   
   
   
   
</TEXT>
</DOC>
