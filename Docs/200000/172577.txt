<DOC>
<DOCNO> 172577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sonspo02.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Sportul yenilgisini önemsemiyor... 
</HEADLINE>
<TEXT>

     Bursaspor Kulübü Basın Sözcüsü Sedat Kaya, yeşil-beyazlı takımın Romanya'da katıldığı 4'lü turnuvada 2. lig takımı Sportul karşısında aldığı 2-0'lık yenilginin lig için ölçü olamayacağını belirtti. 
     Kaya, bu sezon çok önemli mevkilerde 7 oyuncusu değişen takımda dengelerin sağlanması için zaman gerektiğini söyledi. 
     Takımın Hollanda kampında aldığı farklı galibiyetlerin ardından da benzer açıklamalar yaptıklarına değinen Kaya, kendileri için ligin önemli olduğunu kaydetti. 
     Kaya, yine de eleştirileri normal karşıladıklarını ifade ederek, ''Hazırlık maçları, sadece hazırlık niteliği taşıyor. Teknik heyetimiz bu maçlarda oyuncu ve taktik deniyor. Ligde daha az hata yapacak takım oluşturulmaya çalışılıyor. Daha önce de söylediğimiz gibi, hazırlık maçları sonucu olumlu da olsa olumsuz da olsa lig için ölçü değil'' diye konuştu. 
     Bursaspor'un, Romanya'daki 4'lü turnuvada beklenen başarıyı gösterememesini, Hollanda kampındaki kondisyon yüklemesiyle ortaya çıkan yorgunluğa bağlayan Kaya, takımın asıl ''er meydanı'' olan ligde başarılı olacağına dair inançlarının tam olduğunu belirtti. 
     
</TEXT>
</DOC>
