<DOC>
<DOCNO> 157986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sondun09.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfowitz'i istifaya çağıran Frank ''Kampanya başlattım'' 
</HEADLINE>
<TEXT>

     ABD Temsilciler Meclisi Demokrat Parti Massachussetts milletvekili Barney Frank, ''Türkiye'de demokrasiye zarar veren'' sözleri yüzünden istifaya davet ettiği ABD Savunma Bakan Yardımcısı Paul Wolfowitz'e karşı kongrede bir kampanya başlattığını söyledi. 
     Frank, ''Diğer kongre üyeleriyle de bu konuda temastayım. Onları da ikna etmeye çalışıyorum. Wolfowitz, bizim adımıza konuşamaz. Irak meselesini takıntı yapmış'' dedi. 
     Frank, ''Wolfowitz'in, çağrınıza uyup istifa edeceğine inanıyor musunuz '' sorusuna ise ''İstifa edeceğini hiç sanmıyorum. Türk parlamentosuna saygısı olmadığı gibi, Amerikan parlamentosuna da saygısı yok'' yanıtını verdi. 
     Frank, ''Hükümetlerin, ilişkilerde istenilen işbirliği sağlanamadığında kızgın olmaya hakları var. Ama Bush yönetimi bunu çok ileriye götürdü. Sadece Türkiye ile değil, diğer ülkelerle de durum böyle oldu. Tabii en kötüsü Türkiye ile oldu. Çünkü Wolfowitz'in sözleri, Türk demokrasisinin altını oymaya yönelik. Çok rahatsız edici. Böyle fikirlerin ifade edildiği bir ortamda serbest ticaretten, demokrasiden nasıl söz edebilirsiniz '' dedi. 
     ''Wolfowitz, Türk demokrasisine saygısızlık gösterdi'' diyen Frank, ABD Savunma Bakan Yardımcısı'nın, Türk ordusunu liderlik göstermemekle suçladığı açıklamasında kullandığı ''Özellikle sizin sisteminize uygun'' sözlerine işaret etti. Frank, '' Özellikle sizin sisteminize uygun demek ne demektir Yani Türk demokrasisi, başka demokrasilerden farklı olabilir mi Askerin, seçilmiş parlamentoya baskı yapmasını istemek demokrasiye uygun mu '' ifadelerini kullandı. 
     Frank, Wolfowitz'in açıklamalarındaki, ''gücünü göstermek'' ifadesine de dikkati çekti ve ''bunlar çok rahatsız edici ifadeler'' dedi. 
     Barney Frank, Türkiye'nin, İslam ve demokrasinin birarada olabileceğini gösteren en önemli örneklerden biri olduğuna inandığını ve bu çerçevede ABD'nin, Türkiye'de demokrasiyi destekler şekilde tutum alması gerektiğini söyledi. 
     ABD Temsilciler Meclisi'nde konuyu ilk kez gündeme getiren Barney Frank, Wolfowitz'in, Türk ordusunu, ABD'nin Irak'taki askeri eylemlerini destekleyip desteklememesi yönünde parlamentoya müdahale etmediği için eleştirmesini, ''dehşet verici'' olarak nitelemişti. 
     
</TEXT>
</DOC>
