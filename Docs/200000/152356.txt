<DOC>
<DOCNO> 152356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/soneko25.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan Hastanesi, JCI kalite belgesi aldı... 
</HEADLINE>
<TEXT>

     Vehbi Koç Vakfı Amerikan Hastanesi'nin almaya hak kazandığı JCI akreditasyon belgesi, Vakfın Başkan Yardımcısı Rahmi Koç'a verildi. 
     ABD'de ve uluslararası platformda kalite, hasta güvenliği kavramlarının geliştirilmesi ve sağlık bakım hizmetlerinin etkinliğinin artırılmasını hedefleyen Joint Commision International JCI bu amaçla sağlık kuruluşlarını objektif değerlendirme kritirleriyle denetleyen bağımsız bir organizasyon niteliği taşıyor. 
     Vehbi Koç Vakfı Başkan Yardımcısı Rahmi Koç, belgenin, kalitenin sürdürülmesi şartıyla verildiğini, bir süre sonra denetimde aynı kalite ve standartların uygulanmaması halinde bu belgenin geri alınabileceğini söyledi. 
     Paris'teki Amerikan Hastanesi'den belgenin geri alındığını ifade eden Koç, ''Bizim hastanemiz böyle değildi de sonra mı olacak Hayır... Varolanı uluslararası alanda belgeledik. Her zaman bu standartları uyguladık. Burada çekilen röntgen ve yapılan kan tahlili ABD'ye gönderildiğinde gelin bir de burada yapalım demeyecekler'' dedi. 
     
     GENEL MÜDÜR ROUNTREE ''KALİTE YOLCULUĞUNA 1997'DE ÇIKTIK'' 
     Amerikan Hastanesi Genel Müdürü George Rountree de hastanenin kalite yolculuğuna 1997'de çıktığını belirterek, 1998'de tıbbi kayıt bölümünü JCI standartlarına göre yeniden düzenlediklerini aktardı. 
     Bu kapsamda yapılan çalışmalar doğrultusunda bir ekip oluşturduklarını ve sürekli kalite geliştirme departmanı kurduklarını dile getiren Rountree, 26 kişilik ekibin çalışmalarıyla 2002 Nisan ayında JCI'ya resmen başvurduklarını söyledi. 
     Rountree, 10-14 Aralık 2002 tarihlerinde JCI ekibinin 5 gün boyunca 08.00-18.00 arasında hastanenin her bölümünü incelediğini ifade ederek, 14 Aralık'ta da akreditasyon balgesini almaya hak kazandıklarını bildirdi. 
     George Rountree bir soru üzerine akreditasyon çalışmalarının 100-120 bin dolarlık maliyetinin olduğunu bildirdi. 
     Amerikan Hastanesi Tıbbi Kadro Başkanı Prof. Dr. Ayan Gülgönen, JCI belgesinin sadece hastanelere verilen bir kalite belgesi olduğunu, belgeyi almakla uluslararası standartlara sahip hastane kimliği kazandıklarını söyledi. 
     Gülgönen, şunları kaydetti 
     ''Bu belgeyle bundan sonra Amerikan Hastanesi'nde yapılan tedavide hata olmayacaktır diyemeyiz. Hata her zaman olabilir. Herhangi bir hata veya şikayet hastane yönetiminin çok sıkı takibini gerektiriyor. Hastaya yapılan herşey dosyalara çok ayrıntılı yazılmaktadır. Beklenmedik bir olayda örneğin yeni doğmuş bir çocuk çalındığında hem hastane yönetimi, hem de servis ne yapacağını çok iyi biliyor. Doğal afetlerde, 1000 yaralı geldiğinde ne yapılacağı JCI kriterlerine göre ayrıntılı olarak bilinmektedir.'' Hastanenin Başhekimi Dr. Ömer Arıkan da, ''Akretide hastane olmamız, tıbbi ve idari süreçlerde en yüksek performansa ulaşmamız, hastane genelinde sürekli kalite gelişimini sağlayan sistemlerin varolduğu anlamını taşımaktadır'' dedi. 
     Arıkan, Türkiye'de JCI belgesi alan ikinci hastane olduklarını bildirdi. 
     Amerikan Hastanesi Sürekli Kalite Geliştirme Koordinatörü Özlem Yıldırım da JCI standartlarına göre 11 ana kriter ve 958 alt kriter bulunduğunu, belgeyi alan uluslarası 39 hastane içinde yer aldıklarını kaydetti. 
     JCI belgesi, konuşmaların ardından George Rountree tarafından Rahmi Koç'a verildi. 
     





</TEXT>
</DOC>
