<DOC>
<DOCNO> 177702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sontur22.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Kerkük'teki olayları takip ediyoruz" 
</HEADLINE>
<TEXT>

     Başbakan Recep Tayyip Erdoğan, Kerkük'teki gelişmelerin takip edildiğini belirterek, ''Şu anda müdahale edildi. Kontrol altına alınmış durumda. Saldırılarda 1 veya 2 kişinin öldüğü istikametinde haberler geliyor'' dedi. 
     Erdoğan, Karabük'e hareketinden önce Esenboğa Havalimanı'nda gazetecilerin soruları üzerine, Kerkük'teki olayları değerlendirdi. Konu ile ilgili olarak hem Washington'da hem de Ankara'da gerekli takibin yapıldığını belirten Erdoğan, müdahale edildiğini ve olayların kontrol altına alındığını söyledi. 
     Erdoğan, Kerkük'teki saldırıda 1 veya 2 kişinin öldüğü yönünde haberler geldiğini belirterek, Dışişleri Bakanı ve Başbakan Yardımcısı Abdullah Gül başkanlığında tüm gelişmelerin izlendiğini kaydetti. 
     Başbakan Erdoğan, ''Irak'taki arkadaşlarımız durumu takip edip gerekli bilgiyi aktarıyorlar'' dedi. 
     Erdoğan, ''bu olayların Türkiye'nin Irak'a asker göndermesiyle ilgili kararı etkileyip etkilemeyeceği'' şeklindeki soru üzerine de, ''Bunlar sürecin, takvimin içerisinde hepsi saati geldiğinde değerlendirilecek şeylerdir. Bunlar, bir bütün olarak ele alınır'' diye konuştu. 
     
     ''KESKİN EYLEMİ ANTİDEMOKRATİK'' 
     Başbakan Erdoğan, KESK'in Ankara'daki eylemiyle ilgili bir soru üzerine de, ''Çok açık ve net bir şey söyleyeyim. Adı geçen sendika demokratik bir eylemin içinde değildir, antidemokratik bir eylem yapmaktadır. Maalesef halkımızın huzurunu kaçırmak için elinden ne geliyorsa onu yapmaktadır'' yanıtını verdi. 
     İçişleri Bakanlığı'nın Ankara'da miting yapılabilecek alanlarla ilgili izin verdiğini belirten Erdoğan, sözlerini şöyle sürdürdü 
     ''Fakat onlar, ısrarla miting yapılamayacak alanı tercih etmek suretiyle orada, polisimizle bir çatışmanın içine girmek ve huzursuz bir ortamı meydana getirme gayreti içindeler. Ne yazık ki, muhalefet partisi de, antidemokratik ve özgürlüklere müdahale edebilecek bir zeminin yaratıldığı bir ortamdan nemalanmak istemektedir. Bunu çok çirkin bulmaktayız. 
     Biz hukuk devleti içerisindeki tüm yetkileri vatandaşlarımıza vermek ve onu güvence altına almak vadimizi her zaman yerine getirmekte kararlıyız.'' Erdoğan, bir başka soru üzerine de, durumun emniyetin kontrolü altında olduğunu belirtti. 
     
</TEXT>
</DOC>
