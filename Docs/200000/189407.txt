<DOC>
<DOCNO> 189407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/ekonomi/eko03.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Disiplin bozulmadığı sürece kriz olmaz 
</HEADLINE>
<TEXT>

   Merkez Bankası Başkanı, kamu maliyesindeki disiplinin devam etmesi halinde kriz ihtimalinin azalacağını söyledi 
      EKONOMİ SERVİSİ 
   
   Merkez Bankası Başkanı Süreyya Serdengeçti, kamu maliyesinde sıkı ve disiplinli gidildiği sürece cari dengeden kaynaklanacak bir krizin ihtimalinin azalacağını bildirdi. 
   1. Uluslararası Finans Zirvesi'nde bir katılımcının, "Çeşitli platformlarda ekonomik kriz gündeme geliyor. Ödemeler dengesinde sorun olabilir mi " sorusunu yanıtlayan Serdengeçti, "Cari açık giderek büyüyor, doğrudur. Ödemeler dengesiyle krize girebilir miyiz Ödemeler dengesi ile ilgili krizler bütün dünyada ve Türkiye'nin geçmişine baktığımız zaman daha çok sabit ve öngörülebilir kur rejimleri uygulandığı dönemde oluyor" dedi. 
   "Çünkü otoriteler kuru suni bir biçimde aşırı değerli tuttukları için, diğer politikalar yerinde değilse bu ister istemez cari dengenin bozulmasına ve orada sermaye çıkışına yol açıyor" diyen Serdengeçti şöyle devam etti 
   "Şimdi kur rejimi farklı. Kurla ilgili hiç kimsenin bir taahhüdü ya da hedefi yok şu anda. Hal böyle olunca cari dengelerin sürdürülemez bir açığa doğru gittiğini ekonomik ajanlar bu ülkede düşündükleri anda zaten kur yer değiştirecektir. Üstelik bu son 2.5 yılda 5 kere oldu. Yeni bir olay değil. Başımıza bir felaket gelecek gibi bakmanın anlamı yok. Bu felaketse eğer 5 kez oldu." 
   
   Aracılık maliyeti azalacak 
   Maliye Bakanı Kemal Unakıtan da gazetecilerin sorularını yanıtlarken mali sektör üzerindeki yükleri 2004'ün başından itibaren düşürmeye başlayacaklarını söyledi. Unakıtan, "İlk önce bankaların işlemleri üzerinden alınan bazı damga vergisi gibi vergileri hafif hafif kaldırmaya başlayacağız. Sonra belki Banka ve Sigorta Muameleleri Vergisi, kaynak kullanımı üzerinden iyileştirmeler yapağız" dedi. 
   Unakıtan, geçici vergilerin kalıcı hale getirildiğinin hatırlatılması üzerine de "Hükümetimiz, belli mali disipline riayet etmekle birlikte uzun ve orta vadede vergileri indirecektir" dedi. 
   
   Bütçe tasarısı TBMM'ye sunuldu    ANKARA Milliyet 
   2004 Mali Yılı Bütçe Yasası Tasarısı, TBMM Başkanlığı'na sunuldu. Tasarıda, bütçe büyüklüğü 160.9 katrilyon, gelirler 114.5 katrilyon lira olarak belirlendi. TBMM Plan ve Bütçe Komisyonu'ndaki görüşmelerin ardından Genel Kurul'da ele alınacak olan bütçe yasası tasarısında, 2004 yılı büyüme oranı yüzde 5 olarak öngörülüyor. Gayri safi milli hasıla GSMH 261.7 milyar dolar, 2004 yılı enflasyon hedefi yüzde 12, faiz dışı fazla hedefi de yüzde 6.5 olarak öngörülüyor. Bütçede, 2004 yılı için 7.5 katrilyon liralık yatırım hedefleniyor. 
   
   'Devalüasyona şaşmamak lazım'    11 Eylül, Ecevit'in rahatsızlığı, Kemal Derviş'in istifası ve seçim süreci nedeniyle devalüasyonlar olduğunu hatırlatarak Irak sürecinde kurun 1.780'lere kadar çıktığını belirten Serdengeçti, "Nisanda da bir devalüasyon yaşandı. Zaten bu olup bitiyor dalgalı kur rejiminde. Altıncısı da bir nedenle pekala olabilir. Buna şaşırmamak lazım" dedi. 
   
   
</TEXT>
</DOC>
