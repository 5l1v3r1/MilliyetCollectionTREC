<DOC>
<DOCNO> 198056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sontur32.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermenek... Göçük altındaki işçileri kurtarma çalışmaları sürüyor... 
</HEADLINE>
<TEXT>

     Karaman'ın Ermenek İlçesi'nde grizu patlaması sonucu kömür ocağında göçük altında kalan 6 işçiye, arama kurtarma çalışmalarının 4. gününde de ulaşılamadı. 
     Edinilen bilgiye göre, Türkiye Taş Kömürü Kurumu Genel Müdürlüğü ve Kütahya Garp Linyitleri İşletmesi'ne bağlı ekiplerin de aralarında bulunduğu 90 kişilik arama-kurtarma ekiplerinin çalışmalarından bugün de sonuç alınamadı. 
     Yetkililer tarafından, çalışmaların uzayabileceğinin açıklanmasının ardından ocak önünde bekleyen işçi yakınlarının sayısı bugün azalırken, çoğunluğu Ardıçkaya Köyü'nden 25-30 civarında işçi yakını, kömür ocağı önündeki bekleyişini sürdürüyor. 
     Ermenek Kaymakamı İsmail Karadaş, bugün de ocağa gelerek yetkililerden bilgi aldı. Karaman Valisi İsmet Metin'in ilçedeki maden ocağı sahiplerini, işletmelerde yeni faciaların yaşanmaması için gerekli önlemleri almaları konusunda uyardığı öğrenildi. 
     Zonguldak'tan gelen ekibin başkanı Kaza Kurtarma Başmühendisi Muammer İnan, AA muhabirine, grizu patlamasının işçiler madende kömür çıkartmak için dinamit kullanılırken meydana geldiğini sandıklarını söyledi. 
     İnan, ''Çalışmalara başladığımızdan bu yana 15 metre ilerleyebildik. İşçilerin bulunduğu noktaya 30 metre mesafede olduğumuzu sanıyoruz'' dedi. 
     Geçen Cumartesi, akşam saatlerinde Özsayan Madencilik Şirketi'ne ait kömür ocağında grizu patlaması sonucu göçük meydana gelmiş, bugüne kadar göçük altında kalan 10 işçiden 4'ünün cesedi çıkarılabilmişti. 
     
</TEXT>
</DOC>
