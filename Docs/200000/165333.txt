<DOC>
<DOCNO> 165333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sondun08.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post "Türkiye ilişkilerin tamiri için ilk adımı attı" 
</HEADLINE>
<TEXT>

     ABD'de yayınlanan önde gelen gazetelerden The Wastington Post, Türkiye'nin Irak'a yardım amacıyla üs ve limanlarını koalisyon güçlerinin kullanımına açma kararını ''Türk-Amerikan ilişkilerinin tamiri yönünde atılan ilk somut adım'' olarak değerlendirdi. 
     Gazetenin İstanbul çıkışlı haberinde, Türk hükümetinin dünkü kararıyla ilgili bilgi verilirken, ABD yönetiminin bu adımdan memnuniyet duyduğu belirtildi. 
     Gazeteye konuşan Ankara'da görevli Amerikalı bir diplomat, ''İşimize büyük ölçüde geri döndüğümüzü sanıyorum. Bu karar tamamen olumlu'' dedi. 
     Türkiye ile ABD arasındaki ilişkilerin Irak savaşında sarsıntı geçirdiğini hatırlatan The Washington Post, Türkiye'nin ABD ile ilişkilerini yeniden geliştirmesine katkıda bulunacağını belirttiği kararını BM Güvenlik Konseyi'nin geçen ay aldığı son karara dayandırdığını yazdı. 
     Gazete, Türk hükümetinin kararının ardından hangi tesislerin uygulamaya dahil olacağı ve insani yardım teriminin nasıl yorumlanacağına ilişkin bazı ayrıntıların açıklığa kavuşmasının beklendiğini kaydetti. 
     Gazete, uzun süredir müttefik olan iki ülkenin son zamanlarda birbirlerini daha iyi anlama düzeyine ulaştığını kaydederken, bir Amerikalı diplomat, ''Artık birbirimizin ayağına basma ihtimalimiz muhtemelen daha az'' dedi. 
     
</TEXT>
</DOC>
