<DOC>
<DOCNO> 152579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/soneko14.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen İhracatımız 40 milyar doları aşacak... 
</HEADLINE>
<TEXT>

     Çevre Bakanı Kürşad Tüzmen, AK Parti iktidarının çok zor ve sıkıntılı bir dönemi başarı ile atlatarak, vatandaşın güvenini kazandığını söyledi. 
     Bakan Tüzmen, AK Parti Şahinbey İlçe Kongresi'nde yaptığı konuşmada, Türkiye'nin sorunlarını çözmek için vatandaşlardan oy istediklerini, yıllardır çözülemeyen sorunlara çözüm bulmak için başarılı bir dönem geçirdiklerini ifade etti. 
     Hükümetlerinin Avrupa Birliği AB üyeliği, Kıbrıs sorunu ve Irak krizi ile karşı karşıya kaldığını vurgulayan Bakan Tüzmen, ''Avrupa Birliği AB üyeliği konusunda Başbakanımız Tayyip Erdoğan, Kopenhag Zirvesi'nde başarılı bir çalışma yaptı ve Türkiye'nin AB'ye tam üyelik persfektifi netlik kazandı. 2004 yılında tam üyelik müzakereleri için Türkiye çok önemli yol katetti'' dedi. 
     Halkın ve iş dünyasının sesini dinleyerek, itirazlara rağmen Vergi Barışı Yasası'nı çıkarttıklarını belirten Bakan Tüzmen, '' Vatandaş düzgün bir şekilde ve dürüstçe vergisini verdi. Bu yasa, AK Parti iktidarının halkıyla bütünleştiğini de ortaya koydu. Kıbrıs sorunu ve Irak krizi de soğukkanlı bir şekilde ve Türkiye'ye zarar vermeden komşu ülkelerle ilişkilerimiz bozulmadan atlatıldı'' diye konuştu. 
     Bakan Tüzmen, sıkıntılı günlerde bir çok kişinin farklı şeyler tahmin etmesine karşın, başarılı bir sınav verildiğini, kötümser beklentilerin aksine piyasaların canlanmaya başladığını ifade ederek, şöyle konuştu 
     ''Bir Hükümet için 5-6 ay, kısa bir süre. Ancak, hükümetimiz başarılı işler yaptı. Faiz oranları düşüyor, döviz kuru istikrarlı bir dengeye oturdu. Sizlerin de hissettiği gibi piyasada kıpırdanmalar başladı. Bu ayın sonuna kadar nema ödemeleri de yapılacaktır. Nemalar da piyasaya yeni bir canlılık getirecek. Tüketimi artırmadan, üretimi yönlendirmek mümkün değil.'' 
     
     İHRACAT ARTIŞI 
     Türkiye'nin, ihracatı artırmak için yaptığı başarılı çalışmaların sonuçlarını almaya başladığını, özelleştirmenin de en kısa sürede sonuçlandıralacağını anlatan Tüzmen, şöyle dedi 
     ''Yatırım teşviklerinde ihracatçı için önemli düzenlemeler yapıldı. Devlet yatırımları ile ilgili süresi dolmuş teşvik belgelerinin süresi 2003 yılı sonuna kadar uzatıldı. Kısacası, ihracatçının önünü açacak düzenlemeler yapıldı. Bu düzenlemelerin de sonucunu almaya başladık. 2002 yılında Türkiye'nin ihracatı yüzde 12 civarında artarak 35 milyar dolara yükseldi. 
     2003 yılının ilk 3 aylık döneminde ise ihracatımız 2002 yılının ilk 3 aylık dönemine göre yüzde 34.6 oranında arttı. 2003 yılı ihracatımızın 40 milyar doları aşacağını tahmin ediyoruz. 2003 yılının ilk 3 aylık döneminde, yaşanılan sıkıntılara karşın ihracatımız sanayide yüzde 28, konfeksiyonda yüzde 27, elektrik elektronikte yüzde 20 oranında arttı. 
     Yine aynı dönemde, İran'a ihracatımız yüzde 50, Yunanistan'a yüzde 22, Suudi Arabistan'a yüzde 44, Sudan-Cezayir'e yüzde 36, Avrupa Birliği AB ülkelerine ise yüzde 30 civarında, komşu ülkelere olan ihracat ise yüzde 47 oranında arttı.'' 
     
     ''UÇAĞIN BURNU HAVAYA KALKTI'' 
     Bakan Tüzmen, ''Uçağın burnu havaya kalkmıştır, artık sizlerle birlikte yolculuğumuz hızlı bir şekilde devam edecektir'' diyerek, sözlerini şöyle devam ettirdi 
     ''Türkiye'nin dış ticaret hacmi 100 milyar dolara çıkacak. Türkiye, ticaret hacmi bakımından ilk 10 ülke arasına girmek için harekete geçti. Faizler düşüyor, ihracat, kapasite kullanımı artıyor, sanayi ve piyasa canlanıyor. Kriz dönemini başarı ile atlatan Türkiye, hızla kalkınıyor. Artık, dünya ülkeleri Türk malı kullanıyor, İngilizler, Türkiye'de üretilen televizyonları kullanıyor. Japonya'ya ihracatımız yüzde 156, Çin'e yüzde 132 oranında arttı. Bunların hepsi gerçek, başkalarının yaptığı gibi hikaye anlatmıyoruz, doğruları söylüyoruz. Bundan sonra da söylemeye devam edeceğiz.'' Bakan Tüzmen, hükümetin gündeminde olan çalışmalarla ilgili olarak da bilgiler verdi. İşgal edilen orman arazileri üzerinde 400 binin üzerinde ev ve işyeri olduğuna dikkati çeken Tüzmen, ''Bunlardan metrekare başına 5 dolar alırsak, 25 milyar dolarlık bir kaynak sağlamış olacağız. Bunun için bir yasa çıkartmaya çalıştık ancak muhalefetle karşılaştık. Muhalefet edenler de neye muhalefet ettiklerini bilmeden yaptılar'' dedi. 
     Türkiye'nin geleceğine muhalefet yapılamayacağını, bu yasanın çıkacağını, çıktığı zaman da ek bir kaynak doğacağını ifade eden Bakan Tüzmen, şunları anlattı 
     ''Vergi Barışı Yasası ile 6 katrilyon liralık bir değer kazanıldı, yasayı çıkartarak ormanlık arazilerden de 25 milyar dolarlık kaynak sağlayacağız. 
     Tarım kesiminin sorunlarını çözüme kavuşturmak için de Çiftçi Kayıt Sistemi'ni 2003 yılında tamamlayacağız. Yerel yönetimler güçlenecek, yerinden yönetim sağlanacak. Sağlıkta KDV'yi düşüreceğiz. Cenaze hizmetleri ve kan ürünlerinde KDV'yi yüzde 18'den yüzde 1'e düşürmek için taslak kararname hazırlandı. Ayrıca, mama, anti-serum, aşılardaki KDV oranı da önümüzdeki günlerde yüzde 18'den yüzde 8'e düşürülecek. Ayrıca, Doğu ve Güneydoğu Anadolu Bölgesi'ni komşu ülkelerle yapılan ihracatta ticarete merkezi haline getireceğiz.'' 
     





</TEXT>
</DOC>
