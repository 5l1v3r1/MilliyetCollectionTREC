<DOC>
<DOCNO> 152427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sontur09.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlatlar hayırsız çıkınca... 
</HEADLINE>
<TEXT>

     Bursa'da, 2 evini ve arsasını satıp parasını paylaştırdığı 6 çocuğu ve eşinin kendisine bakmadığını öne süren 63 yaşındaki İsmail Yıldız, huzurevinde kalmak için Valiliğe başvurdu. 
     Bursa Vali Yardımcısı Nevzat Ünsal başkanlığında yapılan halk gününe Yavuz Selim İlköğretim Okulu'nda öğrenim gören 12 yaşındaki torunu Ercan Yıldız'la birlikte gelen İsmail Dede, eşi Mavili ile 1'i kız 6 çocuğunun ''geliri yok'' diye kendisiyle ilgilenmediklerini söyledi. 
     Halen merkez Yıldırım İlçesi'ne bağlı Mevlana Mahallesi'nde eşi ve 3 oğluyla birlikte oturduklarını kaydeden İsmail Yıldız, aynı mahallede bulunan 2 katlı evini ve arsasını 6 yıl önce, bir oğlunun ''aklına girmesiyle'' 4 milyar 300 milyon liraya sattığını, parasını da çocukları arasında paylaştırdığını söyledi. Bu nedenle şu anda ''bir dikili taşının bile bulunmadığını'' kaydeden Yıldız, şöyle konuştu 
     ''Ben sattım, onlar yediler. Böyle birşeyin başıma geleceğini bilsem hiç evimi, arsamı satar mıydım Şimdi gelirim yok, elim iş tutmuyor diye çocuklarım da, eşim de bana bakmıyor. Eşim çamaşır yıkıyor, yemek yapıyor, ev işleriyle ilgileniyor, onun için ona bakıyorlar. Mideden, idrar yollarından iki kez ameliyat geçirdiğimi için çalışamıyorum. Hastayım ve iyi göremiyorum. Onun için bu yaştan sonra huzurevinde huzur bulacağımı düşünüyorum.'' Halk gününde hazır bulunan Sosyal Hizmetler İl Müdürü Muharrem Yılıkyılmaz, İsmail Yıldız'la yakından ilgilendi ve gerekeni yapacaklarını söyledi. 
     





</TEXT>
</DOC>
