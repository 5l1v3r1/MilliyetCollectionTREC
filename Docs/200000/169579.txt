<DOC>
<DOCNO> 169579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sonspo11.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Orman Çiftliği tartışması sürüyor... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Atatürk Orman Çiftliği'ne AOÇ ait bir kısım arazinin spor kulüplerine kiralanmasını içeren kanun tasarısıyla ilgili açıklama yaptı. 
     Basın Muşavirliği aracılığıyla yapılan yazılı açıklamayla, konuyla ilgili olarak bazı basın organlarında yer alan haberlere yanıt verilirken, ''Öncelikle belirtmek gerekir ki bu bir kanun değil, kanun tasarısıdır'' denildi. 
     Kanun tasarısıyla ilgili, başta Tarım Bakanlığı olmak üzere tüm ilgililerden görüş istendiği ve bu görüşler doğrultusunda tasarıya son şeklinin verileceği belirtilen açıklamada, şu ifadelere yer verildi 
     ''Habere konu olan Atatürk Orman Çiftliği'ne, bir kamu kuruluşu ilk kez böyle bir teklifte bulunuyor değildir. 1959'dan bu yana TCDD, Ankara Belediyesi, MKEK, Etibank, DSİ, Milli Savunma Bakanlığı, Gazi Üniversitesi gibi çok sayıda kamu kurum ve kuruluşu AOÇ ile benzer anlaşmalar yapmışlardır. 
     Tasarının amacı haberlerde yer aldığı gibi 'yağmalama' değil, Gençlerbirliği ve Ankaragücü gibi başkentimizin ve Anadolu'nun iki önemli spor kulübünün, sürdürdükleri spor faaliyetlerine destek olmak ve katkı sağlamaktır. 
     Her iki kulüp de bir kişinin malı değil, kamu yararına dernek niteliği taşımaktadırlar. Yani sahipleri kamudur.'' Yapılan açıklamada ayrıca Ankaragücü ve Gençlerbirliği kulüplerinin bu alana yaptıkları spor yatırımlarının devam ettiği de belirtilerek, ''Ayrıca bu kanun tasarısı yasalaşsa bile, sözkonusu olan kulüplere satılmayacak, kiralanmaya devam edilecektir. Böylece ileride karşılaşabilecekleri olası kayıplardan ve hukuki zorluklardan kurtulmuş olacaklardır'' denildi. 
     
</TEXT>
</DOC>
