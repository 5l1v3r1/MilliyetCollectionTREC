<DOC>
<DOCNO> 189124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sontur22.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis Müdürü, polise işkence yapmaktan yargılanıyor... 
</HEADLINE>
<TEXT>

     İzmir'de görev yaptığı sırada, rüşvet almakla suçlanan emrindeki 1 komiser ve 2 polis memuruna ''işkence yaptığı'' iddia edilen dönemin Mali Şube Müdürü Şerafettin Bural hakkında dava açıldı. 
     Alınan bilgiye göre, yaklaşık 2 yıl önce Alsancak Semti'nde kaçak CD operasyonu gerçekleştiren Mali Şube Müdürlüğü'nde görevli Komiser Mehmet Dinç ve polis memurları İlhan Aktaş ile Şükrü Eryılmaz'ın, CD'lerin sahibi Metin Yıldırım'dan 1 milyar lira rüşvet istediği öne sürüldü. Şikayetçi olan Yıldırım, seri numaraları alınmış 800 doları adı geçen polislere vermek için Alsancak'ta buluştu. 
     İddiaya göre, suçüstü yapılan operasyonda paralar polislerin üzerinde çıkmayınca sinirlenen Şube Müdürü Bural, Dinç, Aktaş ve Eryılmaz'ı tokatladı. 
     ''Görevi kötüye kullanmak ve irtikap'' suçlarından İzmir 5. Ağır Ceza Mahkemesi'nde yargılanan 3 polis, irtikaptan beraat etti, diğer suçtan aldıkları 711'er milyon lira para cezası da ertelendi. 
     Mehmet Dinç, İlhan Aktaş ve Şükrü Eryılmaz, ''gözaltında bulundukları sırada Şube Müdürü'nün kendilerini döverek işkence yaptığını'' iddia ederek, şikayetçi oldu. 
     Halen Kaçakçılık ve Organize Suçlarla Mücadele Daire Başkanlığı'nda görev yapan ve ''Balina'' ve ''Örümcekağı'' operasyonlarını da yürüten Şerafettin Bural hakkında İzmir 7. Ağır Ceza Mahkemesi'nde, 5 yıl hapis cezası istemiyle dava açıldı. 
     
</TEXT>
</DOC>
