<DOC>
<DOCNO> 162831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/guncel/gun01.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Teknokent'e niyet, kaçak kente kısmet 
</HEADLINE>
<TEXT>

İTÜ, Armutlu'daki 90 hektarlık tapulu arazisinde Teknokent projesini gerçekleştirmeyi planlıyordu. Ama gecekonducular önce davrandı .. 
     PINAR AKTAŞ İstanbul 

     İstanbul Teknik Üniversitesi İTÜ , 1996'dan beri yeni teknolojilere zemin oluşturacak olan Teknokent'in hayalini kuruyordu. Yer olarak da üniversitenin Armutlu'daki tapulu 90 hektarlık arazisi öngörüldü. Ancak birkaç yıl içinde art arda yapılan evlerle Teknokent'in yerinde 5 bin konutluk kaçak kent oluşuverdi. Hatta bölge o kadar kentleşti ki belediye otobüs seferleri yoğunlaştı, kaçak kentte 11 cami ve 7 okul yapıldı. 
     
     MÜDAHALE EDEMİYORLAR 
     İTÜ ise açtığı davalar sonucu şu ana kadar ancak 184 konut için yıkım kararı aldırabildi. 265 dava ise halen sürüyor. Bu yüzden de üniversite yönetimi sık sık tehdit alıyor. İstanbul'un değişik Ayazağa, Florya, Taşkışla, vb. bölgelerinde, 1962'den itibaren İTÜ'ye birçok arazi tahsis edildi. Araziler daha sonra kamulaştırılarak üniversitenin mülkiyetine geçti. Ancak beş kampustan oluşan üniversite, bir süre sonra bu büyük arazilere müdahale edemez duruma geldi. Çünkü İstanbul'daki hızlı gecekondulaşma, arazilerin kaçak yolla çok kısa sürede dolmasına neden oldu. Bu sıkıntı, özellikle Ayazağa bölgesinde yaşandı. 
     
     İŞGAL EDEN EDENE... 
     Arazilerin durumu, 1992'de Prof. Dr. İlhan Kayan'ın rektörlüğü döneminde İTÜ Yönetim Kurulu'nda masaya yatırıldı. Kaçak yapılaşmayla ilgili yasal yollara başvurulması kararı alındı. Yıllar süren yasal mücadelenin ilk meyvesi, İMKB'yle üniversite arasında kalan Vakıfbahçe'den alındı. Bölgede, 1999 yılında aralarında villalar da olmak üzere yaklaşık 50 kaçak konut yıktırıldı. Taşkışla'daki Ritz Carlton'un yapımı sırasında 14 aylığına şantiye kullanımı için istenen arazinin bir kısmının işgal edilmesi nedeniyle açılan dava sonucu, otelin sınırları 2003 başlarında geri çekildi. İTÜ'nün Florya'daki arazisinin 11 metrekarelik bölümünün bir özel inşaat firması tarafından işgali de 9 Haziran'da ortadan kaldırıldı. İTÜ'nün davalık olduğu alanların en sorunlusu ise Armutlu olarak bilinen Fatih Sultan Mehmet Mahallesi. Üniversite, 90 hektarlık arazisinin bulunduğu mahalledeki konutlarda oturanlara bugüne kadar Sarıyer 1. ve 2. Asliye Hukuk mahkemelerinde 449 dava açtı. 2001'de açılan davalarda, konutlardan 184'ü için tahliye ve yıkım kararı alındı. 265 dava ise sonuçlanma aşamasında. İTÜ Rektörü Prof. Dr. Gülsün Sağlamer, yönetim olarak sık sık tehdit aldıklarını belirtiyor. Ayrıca evlerine dönerken normalde Armutlu'dan geçen öğretim görevlileri de artık bu yolu kullanmıyor. 
     
     OTOBÜS SEFERİ BİLE VAR 
     90 hektarlık arazide şu anda 5 bin konut bulunuyor. Bu konutlarda 20-25 bin kişinin oturduğu belirtiliyor. 3-4 katlı binaların kaçak olarak yükseldiği alanda yaşayanlar, şehirleşmenin her türlü nimetinden faydalanıyor. İTÜ'nün 1999'daki araştırmasına göre, üniversite arazisi içinde 11 dini yapı, 7 eğitim tesisi, 55 ticaret ve servis alanı, bir imalathane, 87 depo var. Bakkalı, nalburu, eczanesiyle tam bir yerleşim alanı haline gelen bölgeye belediye otobüsleri bile gidiyor. 
     
13 alanda teknoloji üretilecek      Üniversitenin girişimleri tam anlamıyla sonuç verirse bölge yeni teknolojilerin üretildiği bir 'Teknokent' haline dönüştürülecek. Teknokent, Ayazağa Kampusu'nda ilk aşamada 80, ikinci aşamada ise 100 hektar üzerinde kurulacak. Devlet Planlama Teşkilatı DPT ve Dünya Bankası tarafından desteklenen projeye ilk etapta 200 milyon dolarlık yatırım yapılacak. 
     
     AR-GE MERKEZİ 
     Telekomünikasyon, elektronik, bilgi teknolojileri, moleküler biyoloji gibi 13 ayrı alanda yeni teknolojiler üretilecek. Ayrıca, özel girişimciler için Ar-Ge merkezleri dışında, ortak sergi konferans, konaklama birimleri, rekreasyon alanları yer alacak. Ortak yeni teknoloji geliştirme merkezleri oluşturulacak. Teknokent'in en önemli amaçlarından biri, öğrencilerin burada yer alan ulusal ve uluslararası teknoloji şirketlerinde çalışarak ufuklarını geliştirmesi... 
     

</TEXT>
</DOC>
