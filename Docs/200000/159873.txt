<DOC>
<DOCNO> 159873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/spor/ysenay.html </URL>
<DATE> 2003/05/30/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Arnavutköy'e köprü mü 
</HEADLINE>
<TEXT>

     Mesela Arnavutköy üzerinden köprü uçurtmak isteyenlerin ayranı niçin kabardı bugünlerde dersiniz... Yoksa yıllar önce alınmış, "Peşin bahşişleri" ödeyenler, şimdi iş yapmaya gücü yetmeyen bazı bürokratları zorluyorlar mı dersiniz Halbuki, hem saygın Başbakanımız ve de Belediye Başkanımız, iki köprü arasına yapılacak "Üçüncüsünün" tekniğe ne kadar aykırı bir "Teknoloji densizliği" olduğunu çeşitli beyanlarıyla vurgulayıp duruyorlar son günlerde... Ayrıca Arnavutköy sakinleri ve tüm Boğaz şeridinde oturanlar bu şirin ve tarihi semti, rantçılara yedirtmeyecekleri konusunda adeta yeminliler... Öyleyse "1500 yıllık" bu tarihi güzelliği parçalamak için bu uğraşlar neyin uğruna 
     Halbuki anakent meclisinin de onayladığı 50.000.000 1 ölçekli nazım planda Boğaz'ın yoğunluğu "Raylı tüpgeçit" ile sağlanıyor. Ayrıca İTÜ İnşaat Fakültesi Anabilim Dalı'na büyükşehirin hazırlattığı ULAŞIM ANAPLANI üçüncü köprünün çözüm değil, bölge için büyük bir trafik kargaşası yaratacağını ortaya koyarak ille de Raylı tüpgeçidi ısrarla öneriyor raporlarında... Şimdi bütün bu gerçekler ortadayken, Ulaştırma Bakanlığı Karayolları'nın ısrarla gündeme getirdiği üçüncü boğaz köprüsü önerisini Anakent Meclisi gündemine almak nedendir ki Gerçi Gürtuna başkanın hele hele sayın BAŞBAKAN TAYYİP ERDOĞAN'IN konuya ait teminat dolu beyanlarını öğrendikten sonra hepimizin içleri rahat... Aslında işleri karıştıranların başındaki isim Ulaştırma Bakanlığı Müsteşarı Bay SABRİ ERBAKAN... Kendisini ziyarete gelen ARNAVUTKÖY VE BOĞAZ AŞIKLARINI azarlayarak gönderecek kadar köprüden yana, sinirli ve nedense taraflı... Halbuki, meşhur AYAŞ TÜNELİ'nin yarı asırlık macerasına el atıp, bu işin gerçek iş yüzünü ortaya çıkarmaya çalışsalar bakanlık olarak, bir anda hepsi kahraman olacaklar... Ama nerede o yürekli büroklatlar. Öyleleri kaldı mı acaba Ankaramız'da merak ederim... Ama olur mu, Türkiye'de köşeyi dönmenin yolu başlamış bir doğru işi bitirmek değil ki... Tam tersine ÜÇÜNÇÜ KÖPRÜ gibi hayalet işleri gündeme getirip, konuları karıştırmak mesele... Kurtlar puslu havayı severler bilirsiniz... 
     Aşağı yukarı Arnavuktöy yakınlarında doğup büyümüş saygın Başbakanımız Tayyip Erdoğan... Sevgili Belediye Başkanımız Gürtüna ve Meclis üyelerimiz... Raylı tüp geçidi karara bağladığına göre bu teknik ve doğru düşüncenize sahip çıkacağına bütün içtenliğimizle inanıyoruz... 1 Haziran Pazar günü sanatçı, yazar - çizeri, sporcusu ve tüm Arnavutköy sevenlerimizle birlikte bütün İstanbul sevdalıları ve de sizleri aramızda görmek istiyoruz. Ne için demeye gerek yok sanırım... Çünkü Arnavutköy'ü kırıp - dökmek isteyenleri protesto için toplanıyoruz. 
     

</TEXT>
</DOC>
