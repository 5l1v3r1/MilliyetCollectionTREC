<DOC>
<DOCNO> 191981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/yazar/pulur.html </URL>
<DATE> 2003/10/29/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Cumhuriyet "Hop " diye kurulmadı... 
</HEADLINE>
<TEXT>

   
   "ATATÜRK, 19 Mayıs 1919'da Samsun'a çıktı, Erzurum ve Sivas kongrelerini topladı, Milli Mücadele başladı, İnönü ve Sakarya savaşlarından sonra, zafer kazanıldı, düşman denize döküldü, Cumhuriyet kuruldu." 
   Böyle söylemesi kolay da, düşünmesi bile o kadar kolay değil Samsun'dan Cumhuriyet'in ilanına kadar geçen süreç, hap gibi bir bardak suyla yutulamaz. 
   Hele hele "Halk zaten böyle bir mücadeleye hazırdı, önüne düşecek, birilerini bekliyordu" demek de hiç doğru değildir. 
   
   "ANADOLU İhtilali"nin yazarı Sabahattin Selek, Milli Mücadele'nin ilk günlerini tam 40 yıl önce şöyle anlatır 
   " ... Milli Mücadele adına ve bütün dış görüşüne rağmen, topyekün ve sadece bir halk hareketi sayılamaz. Halk, bu mücadelenin ihtilal cephesine de, savaş cephesine de, başta subaylar olmak üzere aydın zümre tarafından zaman zaman zorla sürüklenmiştir. Daha kısa bir deyimle, Milli Mücadele, hele bazı tehlikeli dönemeçlerde halka rağmen yapılmıştır." 
   
   PEKİ, niye 
   Atatürk'ün, Samsun'a çıktığı zaman gördüğü manzara şudur 
   "Osmanlı devletinin dahil bulunduğu grup Harb - i Umumi'de mağlup olmuş, Osmanlı ordusu her tarafta zedelenmiş, şartları ağır bir mütarekename imzalamış, büyük harbin uzun seneleri zarfında millet yorgun ve fakir halde dir. " 
   
   AYNI günlerde İstanbul'dan Bandırma'ya gelen Kolordu Kumandanlığı vekili göreviyle, Yunanlılara karşı ilk direniş hareketini düzenlemeye çalışan Albay Bekir Sami Bey'in de anlattıkları Atatürk'ün tespitiyle tam çakışır 
   "Güneş batarken Balıkesir'e geldik, bütün istasyonlara Yunan bayrakları çekilmiş gördük. 24 Mayıs 1919 sabahı ... ın manzarası şöyleydi Bütün caddelere Yunan bayrakları asılmış, herkes Yunanlıların gelmesini bekliyor. Birçok kimse yerli Rumların yanına sokulmuş dalkavukluk ediyor ve bu sayede Yunan şehre girince hayatını, malını mülkünü emniyete sokacağını sanıyor, terzi dükkanları Yunan bayrakları dikmekle meşgul." x 
   
   DURUM, başlangıçta böyle olsa da "Anadolu İhtilali'ne Milli Mücadele" demek yanlış mı 
   Hayır 
   Çünkü mücadelenin insan kaynağı, yine o yılgın, ezilmiş, savaşlarda perişan olmuş, hiç umudu kalmamış olan halktır. Maddi ve manevi imkanlar yine halktan sağlanmıştır. 
   
   SABAHATTİN Selek, "Anadolu İhtilali"nin teşhisini şöyle koyar 
   "Milli Mücadele kahramanların ve korkakların, vatanseverlerin ve hainlerin, ulvi gayelerin ve şahsi çıkarların çatıştıkları, yarıştıkları bir boğuşmadır. 
   Birçokları tereddüt ve meskenetleri yüzünden korkakların safında, cehalet ve taassupları sebebiyle hainlerin arasında görünmüşlerdir." 
   
   BAZILARI "Cumhuriyet, demokrasiyle kurulmamıştır" diye eleştirir. 
   İyi ki kurulmamıştır, çünkü kurulamazdı da ondan... 
   1920'lerde Anadolu'nun ortasına, iki sandık koyup birinin üzerine "Saltanat ve şeriat" diğerinin üzerine "Cumhuriyet" yazıp oy mu attıracaktınız 
   
   x Bu ilçenin adını yazmayacağız çünkü o gün gaflete kapılıp Yunan bayrağı asanların torunlarının, ne kadar üzüleceğini tahmin ediyoruz. 
   
      
   
</TEXT>
</DOC>
