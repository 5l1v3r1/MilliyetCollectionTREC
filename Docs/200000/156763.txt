<DOC>
<DOCNO> 156763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/spor/spo04.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınırlar belli 
</HEADLINE>
<TEXT>

Trabzonspor Teknik Direktörü Samet Aybaba, kulübü zor durumda bırakacak transferler istemeyeceğini açıkladı 
     'Yıldızı yaratırız' 
     TRANSFERDE alınmasını istediği futbolcuların uç noktada isimler olmayacağını açıklayan Samet Aybaba, "Kulübü zor durumda bırakmam" dedi. Aybaba, "İstediğim transfer yapılmazsa görevi bırakma gibi bir felsefem yok. Transfer yapılmazsa, iç bünyemize bakarız. Bir antrenör sıkıntılı dönemlerde yarattıklarıyla vardır. Benim istediğim oyuncuların fiyatları belli" dedi. 
     
     'Büyükler engel' 
     AYBABA, Galatasaray, Beşiktaş ve Fenerbahçe'nin istediği futbolcuları tutmanın artık mümkün olmadığını açıkladı. Aybaba, "Aurelio çok önemli bir örnek. Gençlerbirliği'ne gitmesini engellemek için çabalarken devreye Fenerbahçe girdi. Daha fazla para ödüyorlar ve bu yüzden de futbolcular parayı tercih ediyor. Aurelio'nun yerine Gaziantepsporlu Maxim'i alabiliriz" diye konuştu. 
     
     'Babamı tanımam' 
     GÖNDERİLECEK futbolcular konusuna da değinen Trabzonspor Teknik Direktörü, "Takıma katkısı olmayan ister Trabzonlu, ister Ugandalı olsun benim için fark etmez, bavulunu toplar gider" yorumunu yaptı. Aybaba şunları söyledi "Sahada babamı, kardeşimi tanımam. Özel sorunu olanla ilgilenir, sevgimi eksik etmem, sırtımda taşırım. Çalışanla çalışmayanı ayırt etmek zorundayım." 
     
     Erman beklemede 
     'G.Saray'a giderim' 
     TRABZONSPOR formasıyla bu sezon ligde başarılı bir grafik sergileyen Erman Güraçar, Galatasaray'ın teklifini doğruladı. Tüm yetkilerini menajerine devrettiğini açıklayan başarılı futbolcu, "Benim adıma bazı görüşmeler yapılıyor. Trabzonspor'dan bir görüşme talebi gelmedi. Şimdi beklemedeyim. Kulübümle anlaşamazsam, Galatasaray'a gidebilirim" diye konuştu. 
     
     'Katkı sağladım' 
     İLK yılına oranla Trabzonspor'da bu sezon daha etkili olduğunu söyleyen Erman, "Bazı eksiklerim vardı. Ancak genelde iyi oynadığımı, Trabzonspor'a katkı sağladığımı düşünüyorum" dedi. Son haftalardaki düşüşün rehavete bağlanmaması gerektiğini belirten başarılı oyuncu, genel olarak kötü oynadıklarını ve çok puan kaybettiklerini söyledi. n BERKUK ÜNYAY 
     
     Ağaoğlu'na sert tepki 
     FUTBOL Antrenörleri Trabzon Şubesi'ni ziyaret eden Başkan Özkan Sümer, Ahmet Ağaoğlu'na koyulduğu iddia edilen yasaklarla ilgili çarpıcı açıklamalar yaptı. Sümer, yasakları doğrulayan bir ifadeyle, "Kamp döneminde bir başkan olarak ben bile tesislere girmiyorum. Ama Ahmet Bey elini kolunu sallaya sallaya tesislere giriyor, çayını söyleyip, antrenman seyrediyor" dedi. 
     
     

</TEXT>
</DOC>
