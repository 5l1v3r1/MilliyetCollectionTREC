<DOC>
<DOCNO> 160688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/spor/spo02.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
DAUM FENER'DE 
</HEADLINE>
<TEXT>

Sarı - Lacivertli yönetim dün teknik direktör adaylarını masaya yatırdı. Başkan Aziz Yıldırım'ın katılmadığı gizli oylamada Fernandez'e 11 - 3 üstünlük sağlayan Alman hocada karar kılındı 
     YALÇIN TÜRK 

     Schaefer'e oy çıkmadı 
     FENERBAHÇE'DE aylardır süren teknik direktör krizi dün yapılan Yönetim Kurulu toplantısında son buldu. Luis Fernandez, Christoph Daum ve Schaefer'i masaya yatıran Sarı - Lacivertli yöneticiler, Alman hocada karar kıldı. Başkan Aziz Yıldırım'ın yönetimi etki altında bırakmamak için katılmadığı oylama sonucunda Daum 11, Fernandez ise 3 oy aldı. Schaefer'e oy çıkmadı. Adaylar arasında bulunan Camacho ise oylamaya dahil edilmedi. 
     
     Almanya'ya gidiyorlar 
     YILDIRIM, sonucun kendisine ulaştırılmasından sonra basının karşısına çıkarak, Fenerbahçe'nin yeni hocasını açıkladı. Yönetici Hakan Bilal Kutlualp ile İlhan Ekşioğlu'nun bugün Almanya'ya giderek Daum ile biraraya gelecekleri belirtildi. Alman hocanın perşembe günü İstanbul'da olacağı ve transfer çalışmalarının başlayacağı öğrenildi. Bu arada yönetimin Fernandez'e parasal konularda ağır şartlar öne sürdüğü için sıcak bakmadığı kaydedildi. 
     
     Yeni bir sayfa 
     Uzun yıllar Beşiktaş'ta görev yapan, Siyah - Beyazlı takımla şampiyonluk keyfini yaşayan, kupalar kazanan Christoph Daum artık Fenerbahçe'nin başarısı için ter dökecek. Sarı - Lacivertli ekibi kötü günlerinden uzaklaştırmaya çalışacak olan Alman teknik adama Roland Koch ile İmmel yardımcılık edecek. 
     
İlk bomba Elber      TEKNİK Direktör sorununu çözen Fenerbahçe, ilk transfer bombasını Elber ile patlatmaya hazırlanıyor. Bayer Münih'ten ayrılmayı düşünen Brezilyalı golcünün Daum'a yeşil ışık yaktığı ve prensipte anlaştığı öğrenildi. Barcelona'da top koşturan Hollandalı yıldız Frank de Boer ile de el sıkışıldığı ve transferin bitme aşamasına geldiği bildirildi. 
     
Kıyat istifa etti      YUSUF KOBAL 

     BASIN Sözcüsü Atilla Kıyat, Yönetim Kurulu toplantısından Daum'un isminin çıkması üzerine istifa etti. Kıyat oylama sonrası yaptığı açıklamada, "Asbaşkan ve basın sözcüsü olarak karşınıza son kez çıkıyorum. Kokain davasından yargılanan bir spor adamının, Fenerbahçe'de görev yapmasına karşı olduğumu söylemiştim. Bu şartlarda görevde kalmamam gerektiğini bildiğim için istifa ettim" dedi. 
     KIYAT, kızının Fenerium'dan ayrılmasından sonra yönetime tavır aldığı haberlerine gösterdiği tepkinin acıdan kaynaklandığını vurgulayarak, "Bir kaç kişi arasında geçmesi gereken konuşmamı, basına yapmam yanlıştı. Bu nedenle özür diliyorum. Haberi yazan arkadaş da benden özür dilerse, öpüşürüz. Daum'a karşı olmamın, kızım ile bağdaştırılması doğru değil" diye konuştu. 
     
YORUMLAR Daum tam isabet      ERDOĞAN ŞENAY 

     Fenerbahçe yönetiminin istifa firesi vermesine rağmen, Daum'da karar kılması çok yerindedir. Çünkü Fenerbahçe, türlü çeşitli teknik sebepleriyle birlikte, acil serviste yatmaktadır. Daum'un kenar yönetimdeki başpatron olarak, takımla birlikte her 90 dakikayı yarışma ruhu içinde yaşaması, Fener'in bugünkü durumu için çok yerinde bir çaredir. Ayrıca Türk futbolunu yakından tanıması, Avrupa'da çalışırken, bir gözüyle, bir kulağının sürekli Türkiye'de oluşu, Fenerbahçe için aranan avantajlardır. Son olarak şunu söyleyebilirim ki Daum, Fenerbahçe için asla bir şampiyonluk garantörü değildir. Ama gelecek sezon, şampiyonluk yarışını Fenerbahçe'ye soluk soluğa yaşatacağı da muhakkaktır. 
     
Başarılı olur      RIDVAN DİLMEN 

     Daum bence iyi tercih. Fenerbahçe taraftarına uygun bir yapısı var. Kafasında artık sorun da kalmadı. Avusturya'da kazandığı başarı, motivasyonunu olumlu yönde etkileyecektir. Fenerbahçe'nin deplasman sorununu hallederse, psikolojik ve taktiksel açıdan problem yaşamaz. En büyük şansı, Fenerbahçe tarihinin en kötü dönemlerinden birini geçirdikten sonra göreve gelmesi. Diğer bir şansı da sadece 34 maça konsantre olacak. 
     
'Şubat'ta yokum'Başkan Aziz Yıldırım dünkü toplantının sonunda yöneticilere yeniden aday olmayacağını söyledi 
     'Hepiniz bilin' 
     BAŞKAN Aziz Yıldırım, teknik direktör kararının verilmesinden sonra yöneticilerle özel bir görüşme yaptı. Yıldırım'ın, şubat ayında görevini bırakacağını ve yeniden aday olmayacağını söylediği, "Bunu hepinizin bilmesini istiyorum. Ona göre hareket edin" dediği öğrenildi. 
     
     '55 bin kişi bağıracak' 
     FENERBAHÇE Başkanı, çok güçlü bir takım kuracaklarını da belirtti, "55 bin kişi Şükrü Saracoğlu Stadı'nda 'Başkan bizi bırakma' diye bağıracak ama yine de gideceğim. Gitmeden önce de hem basında, hem de içimizde bulunun bazı kişilerden hesap soracağım" ifadesini kullandı. 
     
'Hata yapmadım'      YUSUF DURSUN 

     TEKNİK Koordinatör Tamer Güney, görevde kaldığı sekiz haftayı değerlendirirken, "Kadroda tüm futbolculara şans verdim. Herkes kimin ne olduğunu gördü" diye konuştu. Hiç hata yapmadığını söyleyen Güney, "Gençleri takıma monte etmek istedim. Benim yerimde kim olsa aynı şekilde davranırdı" dedi. 
     UEFA Kupası'na hakem yanlışları yüzünden katılamadıklarını kaydeden Tamer Güney, "Bize adaletsiz davrandılar. Bursa'da golümüz iptal edildi, Denizli'de penaltımız verilmedi. Diyarbakır maçında Semih'i yaka - paça indirdiler. Sonunda ipimizi İzmir'de çekip, son noktayı koydular" ifadelerini kullandı. 
     
Uyanık yönetim      LORANT döneminde transfer edilen Steviç'in, Alman hocanın gidişinden sonra niye forma giymediği ortaya çıktı. Sözleşmesindeki özel maddeye göre, 25 maç oynaması halinde otomatikman gelecek yıl da takımda kalmayı garantileyecek olan Steviç'in, yönetimden gelen uyarı üzerine hem Oğuz Çetin, hem de Tamer Güney tarafından yedek kulübesinde oturtulduğu öğrenildi. 
     
Kemal'den özeleştiri      GAZİANTEP'TEN ara transferde alınan Kemal, "Böyle bir sonucu hiç düşünmemiştim. Suçlular biziz" dedi. Fenerbahçe'ye uyum döneminin iyi geçmediğine de değinen genç oyuncu, "Bir türlü istediğim çıkışı yapamadım. Kim kötü oynamak ister. Bir ara kendimden şüphe etmeye başladım. Acaba ben iyi futbolcu değil miyim diye düşünmedim dersem yalan olur" diye konuştu. 
     
Taraftar 'Rıdvan' dedi      FENERBAHÇE taraftarları futbol takımına menajer olarak Rıdvan Dilmen'in getirilmesini istiyor. www.fenerhaber.com adresli sitede yapılan "Fenerbahçe'ye kim menajer olmalı " anketine katılan 1705 kişinin 1005'i yüzde 58.94 Rıdvan Dilmen lehine oy kullandı. Selim Soydan yüzde 19.12, Can Çobanoğlu yüzde 14.60, Cemil Turan yüzde 4.11 ve Engin Verel de yüzde 3.23 oy aldı. 
     

</TEXT>
</DOC>
