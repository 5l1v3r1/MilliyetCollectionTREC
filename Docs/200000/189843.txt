<DOC>
<DOCNO> 189843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sondun22.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Albright Irak'ta savaş kasıtlı çıkarıldı 
</HEADLINE>
<TEXT>

     ABD'nin eski Dışişleri Bakanı Madeleine Albright, Irak savaşının kasıtlı çıkartılan bir savaş olduğunu söyledi. 
     Albright, Alman Die Welt gazetesine verdiği röpörtajda, ''Irak savaşı kasıtlı bir savaştı. Dışişleri Bakanı olduğum dönemde Saddam Hüseyin hakkında ben de bugün Başkan Bush'un söylediği sözleri söyledim, ancak hiçbir zaman Saddam'ı, hemen müdahale edilmesi gereken bir tehdit olarak görmedim. Ancak 'yeni muhafazakarların' 11 Eylül'den önce bile müdahale programı hazırdı. 11 Eylül saldırılarını, programlarını hayata geçirmek için kullandılar. Bu nedenle şimdi bir dizi savaş nedeni gösteriliyor ve bunların çoğu birbiri ile uyuşmuyor'' dedi. 
     Demokrasilerde savaş kararı alınmasının çok zor olduğuna dikkati çeken Albright, şunları söyledi 
     ''Bunun için açık bir hedef belirlenmesi ve kamuoyunun desteğinin kaybolmaması için de dürüst kalınması lazımdır. Bazen siyasi hedeflere ulaşılabilmesi için diplomasi ile sınırlı bir askeri operasyonun karışımına ihtiyaç vardır. Kosova'da yaptığımız gibi. Savaş nedenleri için büyük bir destek yoksa zamanla savaşa katılanlar bunun acısını çekerler. Bu günlerde Irak'ta bunu yaşıyoruz.'' Büyük bir askeri güç ile savaşların kazanılabileceğini, ancak barışın sağlanamayacağını, barış için tüm dünyanın desteğine ihtiyaç duyulduğunu kaydeden Albright, ''ABD, olağanüstü bir süper güç ya da büyük bir süper güçtü. Sadece askeri gücümüze değil, fikirlerimizin ve çok yönlü girişimlerimizin gücüne güveniyorduk. ABD'ye sınırlarını gösterecek başka bir ülke olmadığı için bunu kendimiz yapmak zorunda kalıyorduk. Irak savaşında bu sınırlar gözardı edildi'' dedi. 
     Saddam Hüseyin ile Usame Bin Ladin arasında bir ilişki bulunduğuna hiçbir zaman inanmadığını ifade eden Albright, terörizmin Afganistan'da eğitilen teröristlerden kaynaklandığını, ancak Irak savaşından sonra El Kaide teröristlerinin burada da faaliyet göstermeye başladıklarını söyledi. 
     Kuzey Kore'nin yeni büyük bir tehdit haline geldiğini belirten Albright, ABD'nin Kuzey Kore'ye güvenlik garantileri vermesi, Kuzey Kore'nin de buna karşın nükleer silah programını sona erdirmesi gerektiğini belirtti. 
     
</TEXT>
</DOC>
