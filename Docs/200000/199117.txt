<DOC>
<DOCNO> 199117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sontur37.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet, MİT kanununda değişikliğe gitmiyor... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, hükümetin MİT Kanunu'nda değişikliğe gitmesinin söz konusu olmadığını bildirdi. 
     Şener, Bakanlar Kurulu toplantısının ardından yaptığı açıklamada, toplantıda TBMM'ye gündemine ilişkin değerlendirmeler de yapıldığını kaydetti. Şener, özellikle gündemde bulunan MGK Yönetmeliği'nin gizliliğinin kaldırılmasıyla ilgili kanun teklifi, Bankacılık Yasası, Kamu Mali Yönetim ve Kontrol Kanunu ve İmar Bankası'yla ilgili kanunların bu hafta ilgili komisyonlarda ve TBMM Genel Kurulu'nda ele alınacağını söyledi. 
     Şener, terör eylemlerinin ardından UEFA'nın, Türk takımlarının Şampiyonlar Ligi maçlarını tarafsız sahaya alması ve ardından Avrupa ülkelerinin takındığı tutumun, ''Türkiye'yi AB'den uzaklaştırıp uzaklaştırmadığı ve bu durumun Türkiye'yi rahatsız edip etmediği'' sorusuna, şu karşılığı verdi 
     ''Terör, sadece belli ülkelerin sorunu değildir. Sadece meydana gelen ülkenin de sorunu değildir. Terör, bütün ülkelerin ve bütün insanlığın sorunudur. Dolayısıyla, teröre karşı mücadelede herkes üzerine düşeni yapmak zorundadır. Son İstanbul'da meydana gelen terör olaylarından sonra diğer devlet yetkililerinin veya ilgili uluslararası kurum ve kuruluşlarının tavırlarını izlediğimizde, farklı yorumlar yapılabilir. Zaman zaman Türkiye'ye çok yakından destek ifadelerini, değişik ülkelerin devlet başkanları ve başbakanlarından dinledik. Ama zaman zaman UEFA'nın verdiği kararda olduğu gibi bizi üzen kararlar da olmuştur. 
     Biz hükümet olarak, gerek bu olaylar gerekse dünyanın çeşitli bölgelerinde meydana gelecek terör olaylarına karşı tüm ülkelerin ve sorumluluk içerisinde bulunan devlet yetkililerinin, kararlılık sergileyecek şekilde tavrı alması gerektiğini ifade ediyoruz. Buna yönelik olarak gerek Dışişleri Bakanlığı, gerekse Başbakanımız, yoğun bir şekilde değişik devlet ve hükümet temsilcileri ile görüşmelerini sürdürmüşlerdir. Buna rağmen ortaya çıkan tabloyu da kamuoyu olarak takip ediyoruz.'' Türkiye'nin Suriye'den hangi olayın failleri olarak kimleri istediği, bu ülkenin kaç kişiyi teslim ettiği ve bunların yaşları ve cinsiyetlerinin sorulması üzerine de Şener, bu konunun ayrıntıları hakkında bilgi veremeyeceğini bildirdi. 
     Şener, İstanbul'daki olayın failleri olarak, takip edilen birkaç kişinin Suriye'ye geçtiğinin belirlenmesi üzerine bu ülke makamları ile temasa geçildiğini ve bunun sonucunda 20'nin üzerinde kişinin Türkiye'ye teslim edildiğini anımsattı. 
     
     ''İHTİYATLI KARŞILAMAK LAZIM'' 
     Kamuoyunda, istihbarat konusunda zafiyet olduğuna ilişkin eleştiriler bulunduğu anımsatılarak, hükümetin MİT Kanunu'nda değişikliğe gitmesinin söz konusu olup olmadığı sorusu üzerine de Şener, ''Hayır, böyle bir değişiklik henüz ortada yok'' karşılığını verdi. 
     Bakan Şener, istihbarat konusunda yapılan değerlendirmeleri de ''ihtiyatlı'' karşılamak gerektiğini belirterek, terörün ne zaman, nerede ortaya çıkacağının bilinmediğini, ABD'de 11 Eylül terörist saldırılarının olduğunu, dünyanın birçok ülkesinde, birçok terör eylemi meydana geldiğini, ancak bunların önceden önlenmediğini ve birçok olayın faillerinin ortaya çıkarılamadığını anlattı. 
     Şener, İsveç Dışişleri Bakanı'nı öldürenlerin de henüz bulunamadığını anımsattı. 
     Bakan Şener, dünyanın çoğu yerinde faillerin bile yakalanmasında ''aciz'' kalındığı bir durumda, Türkiye'de konunun çok ciddi bir şekilde takip edildiğini ve faillerin belirlendiğini söyledi. Şener, bunun, en azından Türkiye'deki istihbarat ve güvenlik birimlerinin çok ciddi çalıştığını, görevlerini yerine getirme konusunda önemli mesafeler aldığını gösterdiğini ifade etti. 
     Başbakanlık Merkez Binası yakınında alınan güvenlik önlemlerinin bir nedeni olup olmadığı sorusu üzerine de Şener, ''Sizin bilmediğiniz ve benim kamuoyuyla paylaşacağım herhangi bir durum yok'' yanıtını verdi. 
     
</TEXT>
</DOC>
