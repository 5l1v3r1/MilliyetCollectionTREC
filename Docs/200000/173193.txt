<DOC>
<DOCNO> 173193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/son/sonspo06.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe FİFA Ortega'ya geçici lisans vermedi... 
</HEADLINE>
<TEXT>

     Fenerbahçe Kulübü, FIFA'nın Arjantinli futbolcu Ariel Ortega'ya geçici lisans vermediğini açıkladı. 
     Arjantinli oyuncunun geçici lisans aldığı biçiminde medyada yer alan haberler üzerine bir açıklama yapan sarı-lacivertli kulüp, bu haberlerin gerçeği yansıtmadığını bildirdi. 
     Ortega'nın, FIFA'nın Fenerbahçe Kulübü lehine verdiği karardan sonra son karar organı olan Court of Arbitration for Sport'a CAS itiraz başvurusu yaptığı ve işlemlerin halen sürdüğü belirtilerek, şu ifadelere yer verildi 
     ''CAS prosederü içinde FIFA da kulübümüzle aynı safta yer almış olup, gelinen aşamada Ortega'ya geçici lisans verilmesi anlamına gelecek tedbir talebinin reddedilmesi gerektiğini CAS'a bildirmiş bulunmaktadır. CAS'a ait prosedürü düzenleyen 43. kural gereğince CAS'da sürmekte olan işlemlerle ilgili olarak taraflarca herhangi bir açıklama yapılması sıkı sıkıya yasaklanmış bulunmaktadır. Bu durum nedeniyle kamuoyunun kulübümüze anlayış göstereceğini ve nihai karar açıklanana kadar bazı medya organlarında çıkan veya çıkacak olan haberlere itibar edilmemesini, gelinen aşamada Ortega'ya geçici lisans verilmesi gibi bir durumun şu anda bulunmadığını kamuoyunun bilgisine sunarız.'' 
     
</TEXT>
</DOC>
