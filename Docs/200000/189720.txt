<DOC>
<DOCNO> 189720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sontur11.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara... Kızılay'da araç trafiğine sınırlama... 
</HEADLINE>
<TEXT>

     Ankara'da, İl Trafik Komisyonu'nun Kızılay'daki yeni trafik düzeniyle ilgili olarak aldığı kararlar, uygulamaya konuldu. 
     Yaya geçişlerinin yalnızca alt ve üst geçitlerden yapılabildiği Kızılay'da, yeni trafik düzenlemesi ile araçlar, Ziya Gökalp Caddesi'nden Gazi Mustafa Kemal Bulvarı'na GMK doğrudan geçiş yapamayacak. Konulan bariyerlerle araç trafiğinin Ulus-Çankaya istikameti ile sınırlandırıldığı Kızılay'da, Kızılay'a Çankaya istikametinden gelen araçlar ile Maltepe istikametinden gelen araçlar sola dönemeyecek. Yeni uygulama ile Kızılay'da Ziya Gökalp Caddesi ile GMK Bulvarı'ndan gelen araçların yalnızca sağa dönüşlerine izin veriliyor. 
     Ziya Gökalp Caddesi ile GMK Bulvarı'ndan sola dönüşler ve Maltepe-Cebeci istikametinde araç geçişinin engellenmesiyle birlikte Kızılay'daki döner kavşak da işlevselliğini yitirmiş oldu. 
     GMK Bulvarı'ndan Ziya Gökalp Caddesi'ne geçiş yapmak isteyen araçlar, Kızılay'da sağa dönüp, İçişleri Bakanlığı'nın önünden geçerek Genelkurmay Başkanlığı Köprülü Kavşağı öncesi refüj arasından dönüp tünel altından tekrar Kızılay'a gelebilecek. 
     Ziya Gökalp Caddesi'nden GMK Bulvarı'na geçiş yapmak isteyen araçlar ise sağa dönerek Sıhhiye'deki Hitit Heykeli'nden U dönüşü yaparak tekrar Kızılay'a dönebilecekler. 
     
</TEXT>
</DOC>
