<DOC>
<DOCNO> 166712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/ekonomi/eko02.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamlarından Erdoğan'a Rehavete kapılmayalım... 
</HEADLINE>
<TEXT>

Türkiye'nin önde gelen işadamları Başbakan Erdoğan'la görüşmelerinde, programda yalpalamanın kırılganlığı süren ekonomiyi olumsuz etkileyebileceğine dikkat çekti 
     SERPİL ÇEVİKCAN 

     Başbakan Recep Tayyip Erdoğan ile Türkiye'nin önde gelen işadamlarını buluşturan önceki akşamki yemekte iş dünyasının gündemi, sadece IMF ile ilişkiler ve ekonomideki gelişmelerle sınırlı değildi. 
     Erdoğan'ın, yanına, Dışişleri Bakanı Abdullah Gül, Devlet Bakanları Ali Babacan, Kürşad Tüzmen ve Adalet Bakanı Cemil Çiçek ile Maliye Bakanı Kemal Unakıtan'ı alarak ağırladığı işadamları, yolsuzlukla mücadeleden vergi düzenlemelerine, ABD ve AB ile ilişkilerden Kıbrıs ve Ermenistan ambargosuna kadar birçok konuda Başbakan ve kurmaylarına "analiz" yaptılar. 
     Aydın Doğan, Ömer Dinçkök, Ferit Şahenk, Sakıp Sabancı, Rifat Hisarcıkloğlu, Rahmi Koç ve Tuncay Özilhan'ın yer aldığı yemekte işadamlarının gündeme getirdiği konuların başında ekonomi yer aldı. İşadamları Türkiye'nin kronikleşen istikrar sorununun temelinde kırılgan ekonominin yattığını, IMF'den kurtulmanın yolunun da yine Fon'la çıkılan yolun doğru katedilmesinden geçtiğini vurguladılar. Uygulanan programda yalpalamanın ve rehavete kapılmanın kırılganlığı h l süren ekonomiyi ters düz edeceğini dile getiren işadamları faiz oranlarındaki tabloya dikkat çektiler. 
     Başbakan'a 5. gözden geçirmenin "kazasız belasız" tamamlanmasının hükümetin orta vadede en önemli referansı olacağını söyleyen işadamları, piyasaya verilen sözlerin tutulmasını, sosyal güvenlik sisteminin rehabilite edilmesini ve Telekom başta olmak üzere özelleştirme planlarının gerçekçi hazırlanmasını talep ettiler. 
     
     'Harcamalara dikkat' 
     İşadamları kabine üyelerinin "tek ve doğrultu tutarlılığı" ekseninde konuşmasının önemine işaret ederken, BDDK başta olmak üzere kurulların bağımsızlığının korunmasını istediler. Enflasyon muhasebesi uygulaması konusundaki vaadin yerine getirilmesinin iş dünyasının öncelikli beklentilerinden olduğunu ifade eden işadamları, acil yasal düzenleme talep ettiler. 
     Harcamalardaki savurganlığın politik sonuçlarına dikkat çeken işadamları, yolsuzluklar konusunda ise idarenin örgütlenmesi ve fonksiyonlarına dikkat çektiler. 
     
Hükümete AB için tam destek      AB'ye üyelik konusunda hükümete tam destek verdiklerini belirten işadamları müzakere hedefi olarak da 2005 Ocak'ını gösterdiler. Kıbrıs sorununun çözümü için Annan planını temel alan yaklaşıma dikkat çeken işadamları, paketin uygulanmasının ardından KKTC'nin AB sürecine girmesinin "akılcı" olduğunu kaydetti. İşadamları, Türkiye'nin Ermenistan'a yönelik ambargoyu kaldırmasının da Ankara'nın menfaatine olduğunu vurguladı. Türkiye'nin Irak savaşı sonrası bölge için ABD ile birlikte katkı yapmasının önemine işaret ederken, Bush yönetimiyle askeri, siyasi ortaklığın pekiştirilmesinin ekonomik ortaklıkla sağlanabileceğine dikkat çeken işadamları, "gıda karşılığı petrol" programı kapsamında Türk firmalarının 1,7 milyar dolarlık kontratlarının hükümetin gündeminde olmasını istedi. 
     

</TEXT>
</DOC>
