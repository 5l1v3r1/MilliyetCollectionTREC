<DOC>
<DOCNO> 177429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/soneko03.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim için yeniden ihaleye çıkılıyor... 
</HEADLINE>
<TEXT>

     Özelleştirme İdaresi Başkanlığı ÖİB , Petkim Petrokimya Holding A.Ş'de bulunan yüzde 88.86 oranındaki İdare hissesinin satışı için, 26 Ağustos 2003'ten itibaren verilecek ilanlarla ihaleye çıkacak. ÖİB'den Borsa'ya gönderilen yazıya göre, ihale, kapalı zarf içerisinde teklif alınmak ve görüşmeler yapmak suretiyle pazarlık usulüyle gerçekleştirilecek. 
     İhale Komisyonu'nca gerekli görüldüğü takdirde ihale, pazarlık görüşmesine devam eden teklif sahiplerinin katılımıyla açık artırma suretiyle sonuçlandırılabilecek. 
     İhaleye katılmak isteyen alıcı firmalar, satışa konu şirket için hazırlanan İhale Şartnamesi ve tanıtım dokümanını 5 bin dolar bedelle 1 Eylül 2003 tarihinden itibaren İdare'den temin edebilecek. 
     Teklifler, İhale Şartnamesi ve tanıtım dokümanında belirtilen hususlar dikkate alınarak hazırlanıp, en geç 18 Kasım 2003 Salı günü saat 16.00'ya kadar İdare'ye teslim edilecek. Son teklif verme tarih ve saatinden sonra intikal edecek teklifler değerlendirmeye alınmayacak. 
     26 Ağustos 2003 tarihinden itibaren basın yayın organlarında yayınlanacak olan ihale ilanı, İdare'nin web sayfasında www.oib.gov.tr yer alacak. 
     
</TEXT>
</DOC>
