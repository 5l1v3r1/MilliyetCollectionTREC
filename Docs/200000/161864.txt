<DOC>
<DOCNO> 161864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/sontur03.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Bakan Hüsnü Doğan'a "kaçakçılık" davası... 
</HEADLINE>
<TEXT>

     Eski Tarım ve Köyişleri Bakanı Hüsnü Doğan'ın da aralarında bulunduğu Türkiye Kalkınma Vakfı'nın 5 yöneticisi hakkında, ''kaçakçılık'' suçlamasıyla dava açıldı. 
     Ankara Cumhuriyet Savcısı Özgen Özalp'in, 1. Asliye Ceza Mahkemesi'ne açtığı davanın iddianamesinde, eski bakanlardan Hüsnü Doğan'ın da yöneticileri arasında bulunduğu Türkiye Kalkınma Vakfı'nın, zirai işletmecilik, el sanatları ve küçük sanayi alanlarında faaliyetlerde bulunmak üzere kurulduğu kaydedildi. 
     Vakıf yöneticilerinin sahte belge düzenledikleri öne sürülen iddianamede, 1998-2001 yılları arasında Hollanda'da bulunan Hivos Vakfı aracılığıyla gümrük vergisi ödenmeksizin hibe yapılmış gibi göstererek peynir üretim malzemeleri, kümes hayvanları havalandırma sistemleri, bilgisayar parçaları, havalandırma ve soğutma sistemleri, doğal boyalar ve arıcılık sistemlerini yurda getirdikleri savunuldu. İddianamede, yurda getirilen malzemelerin vakfın sahibi olduğu Köytür Entegre Tavukçuluk A.Ş'ye ve vakfın diğer birimlerine verildiği ileri sürüldü. 
     Sanıklar hakkında, ''özel evrakta sahtecilik'' suçundan dava açıldığı da bildirilen iddianamede, Türkiye Kalkınma Vakfı yönetiminde yer alan eski bakanlardan Hüsnü Doğan ile Abdurrahman Altan Ünver, Cemal Külahlı, Önder Topaç ve Ömer Öztürk hakkında, 1918 Sayılı Kaçakçılığın Men ve Takibine Dair Kanun uyarınca 5'er yıldan 7 yıl 6'şar aya kadar hapis istendi. 
     Mahkeme, duruşma günü olarak 1 Temmuz 2003 tarihini belirlerken, sanıklar hakkında da ihzar müzekkeresi çıkardı. 
     
</TEXT>
</DOC>
