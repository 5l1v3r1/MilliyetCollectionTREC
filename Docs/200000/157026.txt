<DOC>
<DOCNO> 157026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/yazar/guclu.html </URL>
<DATE> 2003/05/16/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Eğitimde reforma evet. Ama... 
</HEADLINE>
<TEXT>

     Ama görünen o ki kendi partisinden veya başka bir partiden gelecek sonraki bakanlar, Çelik’in hayata geçireceği pek çok projeyi ya hepten kaldıracaktır ya da sahip çıkmayacaktır. Tıpkı ANAP hükümetlerinde olduğu gibi... 
     Hüseyin Çelik, son 5 bakana bakıldığında içlerinde en aktif olanı. En fazla proje üreteni. Ama benim de sürekli eleştirdiğim en önemli zaafı, sürekli proje üretmesine karşın bir türlü icraata başlayamaması. 
     Ayrıca bir de öylesine radikal adımlar atıyor ki arkasında ne var sorusu sorulmadan edilemiyor. Kendisi de her defasında öküzün altında buzağı aranmaması gerektiğini söylüyor. Ancak tam bir güven ortamının oluştuğunu söylemek fazla iyimserlik olur... 
     
Parasız kolej      Fakir ama yetenekli öğrencilerin özel okullarda okutulması projesi tam anlamı ile kafaları karıştırdı. Alkışlayandan çok eleştirenler var. Çünkü henüz başı sonu olmayan ham bir proje durumunda. Öğrenci başına 2.5 milyar lira ile kolejde öğrenci okutmak, maceradan başka bir şey değil. Ama Bakan Çelik ısrarlı. Hatta öğrenci yurtları için de aynı uygulamaya gideceğiz diyor. Yakında madem oldu olacak MEB’i kapatın olsun bitsin şeklinde espriler yapılmaya başlanırsa hiç şaşırmayın. 
     Kulağımıza gelen bir başka söylenti ise kafaları daha da karıştıracak cinsten. Şu andaki kolejler sınavında Din Kültürü ve Ahlak Bilgisi soruları sorulmuyor. Parasız öğrenci sınavında ise sorulacakmış. Yani farklı kulvardan öğrenci alınacakmış. Mış mış diyoruz çünkü henüz başvuru kılavuzu ve sınavın içeriğine yönelik kılavuz ortaya çıkmadı. Hele bir yayımlansın görün bakın ortaya daha neler çıkacak .. 
     
Temel eğitime darbe      Çocuğunu zorunlu temel eğitime göndermeyen velilere yönelik hapis cezasının kaldırılmasına yönelik tartışmalar da olanca hızı ile devam ediyor. Yakında bu konuda kıyamet koparsa yine hiç şaşırmayın. Çünkü olayın vahameti yeni yeni görülmeye başlanıyor. 
     Aman efendim ne olacak ki, babası değil mi, okula ister gönderir, ister göndermez. Ayrıca okula mı, Kuran kursuna mı göndereceğine, yoksa fabrikada ya da tarlada mı çalışacağına o karar verir. Size ne oluyor ki Üstelik Avrupa Birliği’nde de böyle oluyormuş. Zaten çıkan yasa da AB’ye uyum yasalarından biriymiş diyenlere de bir çift sözümüz var 
     AB ülkelerinin tamamına yakınında çocuk ana rahmine düştüğü andan itibaren devletin söz hakkı başlıyor. Siz sıkı mı anne karnındayken bile çocuğun sağlığını, geleceğini riske sokacak bir davranış içerisine girin. Hele hele zorunlu öğrenim çağındaki bir çocuğu okula göndermemek, dayak atmak, işte çalıştırmak en ağır müeyyide gerektiren durumlar ki cezası da çok ağır. Hapisten tutun, çocuğun velayetinin alınmasına kadar bir dizi yaptırımları var... 
     Özetin özeti İyi vatandaş yetiştirmenin en iyi yolu, zorunlu eğitim süresini uzatmak ve devamlılığını sağlamaktır. Ama nedense bu iktidarların hiç hoşuna gitmiyor. Dün de öyle idi, bugün de öyle... 
     
     

</TEXT>
</DOC>
