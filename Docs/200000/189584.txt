<DOC>
<DOCNO> 189584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/ekonomi/eko02.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
161 katrilyonluk 2004 bütçesi Meclis'e gitti 
</HEADLINE>
<TEXT>

   2004 yılı bütçe yasa tasarısına göre, 160.9 katrilyonluk harcama öngörülürken 114.5 katrilyon liralık gelir bekleniyor. Yatırımlar ise 7.5 katrilyonda kalırken bütçe açığı 46.4 katrilyon lira olarak hesaplandı 
   ANKARA Milliyet 
   
   Hükümet, 160.9 katrilyon liralık 2004 bütçe yasa tasarısını önceki gün gece yarısına doğru Meclis'e sevk etti. Bütçenin Meclis'e sunulmasında Anayasa'daki 75 günlük süre limiti son dakikalarına kadar kullanıldı. 
   Yüzlerce safyadan oluşan tasarıyı evrak giriş defterine kaydeden Meclis memurları tasarıyı hafta sonu boyunca kilit altında tutacak. 
   2004 bütçesi, harcamaların en az seviyede programlandığı, gelir tahminlerinin ise en üst limitte tutulduğu bir bütçe oldu. Faiz dışı harcama büyüklüğünü belirleyen 11.9'luk deflatör ortalama enflasyon rakamı birçok kalemde kesintiye gidilmesine yol açtı. 
   Örneğin yatırım ödenekleri enflasyon farkına rağmen geçen yılki seviyesinin altında tutularak 7.5 katrilyon lira olarak belirlendi. Geçen hafta sonuna kadar 111 katrilyon lira öngörülen gelirler ise başta enflasyon muhasebesi kayıpları olmak üzere benzer diğer etkenlerden fazla etkilenmeyeceği düşünülerek 114.5 katrilyon liraya çıkarıldı. 
   Bütçe açığı 46.4 katrilyon lirayla 2003 seviyesinde öngörüldü. Bütçe açığı tahminindeki revizyonda Hazine'nin borçlanma maliyetinin düşmesi belirleyici oldu. 
   
   Temel büyüklükler Kalem Tutar Katrilyon TL Harcama 160.9 Gelirler 114.5 Açık 46.4 Vergi gelirleri 99.1 Yatırımlar 7.5 
   
   
</TEXT>
</DOC>
