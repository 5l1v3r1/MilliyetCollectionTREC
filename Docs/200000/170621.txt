<DOC>
<DOCNO> 170621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sontur29.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgar Gazeteciler Çorlu'da 
</HEADLINE>
<TEXT>

     Bulgaristan'ın Svilengrad kentinde yayınlanan ''Komşular'' isimli gazetenin sahip ve çalışanları, Çorlu Gazeteciler Derneği ve Balkan Türkleri Derneği'nin daveti üzerine Çorlu'ya geldi. 
     Komşular Sisedi Gazetesi'nin sahibi Svetoslava Goçeva, Sorumlu Müdürü Ivan Goçev ve Tasarımcı Donka Toneva, Çorlu Uluslararası Sivil Havaalanı, Çorlu Özel Trakya Koleji ve Orion Alışveriş Merkezi'ni gezdiler. Konuk gazetecilere, Balkan Türkleri Derneği Çorlu Şubesi Başkanı Ahmet Gürses rehberlik etti. 
     Türkiye'ye ilk kez geldiklerini belirten Bulgar gazeteciler, Türkiye'nin gerek gazete basım teknikleri gerekse diğer konularda ileri düzeyde olduğunu söylediler. 
     Bulgar konukları ağırlayan Belediye Başkan Yardımcısı İsmet Avkıran da, her iki ülkenin yerel ve ulusal basınının kaynaşmasının çok önemli olduğunu ifade ederek, ''Basın iki ülkenin dostluğunun yukarılara taşınmasında önemli rol oynuyor. Misafirlerimizi Çorlu'da ağırlamaktan ve aramızda görmekten mutluluk duyuyoruz'' dedi. 
     Bulgar gazeteciler, bugün ülkelerine dönecek. 
     
</TEXT>
</DOC>
