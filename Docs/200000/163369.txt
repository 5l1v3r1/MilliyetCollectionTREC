<DOC>
<DOCNO> 163369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/ekonomi/eko03.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura 21 milyon, işçiye isteğinin yarısı 
</HEADLINE>
<TEXT>

Memur zammının yüzde 5 olabileceği belirtilirken bu oran taban maaşı 21 milyon lira artırıyor. İşçilerle pazarlığın ise yüzde 5'ten açılması bekleniyor 
     ANKARA Milliyet 

     AKP hükümeti, bugün başlayacak ve 454 bin kişiyi kapsayan toplu sözleşme maratonu ile işçi sendikaları ile ilk kez masaya oturacak. Niyet mektubunda işçi ve memur arasındaki makasın daralacağını vurgulayan hükümet, toplu sözleşmede işçilerin istediği gerçekleşen enflasyon yüzde 10'luk refah payı düzeyindeki zam talebine "direnecek". 
     Öte yandan Maliye Bakanlığı, devlet memurları ve sözleşmeliler ile memur emekli maaşlarına yılın ikinci yarısı için yapılacak zam konusunda çalışmalara başladı. 
     
     'Yüzde 7 zor görünüyor' 
     Maliye yetkilileri memurlara yapılacak yüzde 1'lik zammın bütçeye 100 trilyon lira ek yük getireceğini belirledi. Yetkililer, mevcut ödeneklere göre, memura ancak yüzde 5 zam yapılabileceğini bildirdi. 2004 bütçesi hazırlanırken maaşlara ilk 6 ay için yüzde 5, ikinci 6 ay için de yüzde 7 zam öngörüldüğüne işaret eden yetkililer, "Ancak aile ve çocuk yardımındaki artış, hesabı bozdu. Şu anki koşullara göre ikinci yarı zammı yüzde 5'i aşmamalı" dediler. Yüzde 5'lik zam aile ve çocuk yardımıyla birlikte en düşük memur maaşına 21 milyon 217 bin lira, yüzde 7'lik zam ise 29 milyon 704 bin lira artış sağlıyor. 
     

</TEXT>
</DOC>
