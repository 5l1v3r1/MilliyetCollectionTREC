<DOC>
<DOCNO> 188299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sondun27.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tikrit'te 1 ABD askeri öldü, Çelebi'nin yardımcısına suikast 
</HEADLINE>
<TEXT>

     Irak'ın Tikrit kentinde düzenlenen saldırıda bir Amerikalı asker öldü. 
     ABD 4. Piyade Tümeni sözcüsü, devrik lider Saddam Hüseyin'in memleketi Tikrit'teki roketli saldırıda bir Amerikan askerinin öldüğünü açıkladı. 
     Sözcü, olayla ilgili detaylı bilgi vermedi. 
     
     SUİKASTTEN SON ANDA KURTULDULAR 

     Irak'ta ABD'nin kurdurduğu hükümette Petrol Bakanı olan İbrahim Muhammed Bahr ul Ulüm ve Geçici Hükümet Konseyi GHK üyesi Ahmet Çelebi'nin bir yardımcısına dün suikast girişiminde bulunulduğu bildirildi. 
     Kimliğini açıklamayan bir GHK yetkilisinin AFP muhabirine verdiği bilgiye göre, dün Bağdat'ta CIA merkezi olarak kullanılan otele karşı düzenlenen saldırıdan sonra Bahr ul Ulüm ve Çelebi'nin yardımcısı Nebil el Musavi, Bağdat'ın el Mansur semtinde suikastten kurtuldu. 
     Yetkiliye göre, her iki şahsiyetin bulunduğu otomobil yerel saatle 19.00 sularında silahlı saldırıya uğradı. Kimliği belirsiz kişiler, hızla giden otomobillerinden ateş açarak kaçtılar. Koruma görevlileri ateşe karşılık verdi, ancak saldırganlar izlerini kaybettirdiler. Saldırıda ölen ya da yaralanan olmadı. 
     
</TEXT>
</DOC>
