<DOC>
<DOCNO> 188998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sondun21.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan... Seçimi, İlham Aliyev'in kazandığı ilan edildi... 
</HEADLINE>
<TEXT>

     Azerbaycan Merkezi Seçim Komisyonu, dün yapılan cumhurbaşkanlığı seçimlerinde Başbakan İlham Aliyev'in zaferini ilan etti. 
     Komisyon basın sekreteri Azer Sariyev, seçmenlerin çoğunun Aliyev'e oy verdiğini ve ikinci turun yapılmayacağını söyledi. 
     Sariyev, ''İlham Aliyev cumhurbaşkanı oldu'' dedi. 
     
     BAKÜ KARIŞTI 

     Azerbaycan'da dün yapılan cumhurbaşkanlığı seçimi sonuçlarının İlham Aliyev lehine değiştirildiğini öne süren ve dün akşam Müsavat Partisi'ne yapılan polis baskınını protesto etmek isteyen göstericilerin izinsiz mitingi başkent Bakü sokaklarında sürüyor. 
     Azadlık meydanına çıkan çevre yollarda TSİ 12.30 sularında toplanmaya başlayan 5 binden fazla gösterici, kısa süre sonra Azadlık meydanına girdi ve iktidar aleyhine sloganlar atarak, mitingi başlattı. Panzer ve basınçlı su sıkan araçlarla birlikte takviye güvenlik güçlerinin meydanı kuşatmasından sonra çıkan çatışmada gözyaşartıcı gaz da kullanıldı ve sık sık havaya ateş açıldı. 
     Polis kordonunu yarmayı başaran göstericiler, TSİ 14.30 sularında kentin en işlek bölgesi sayılan Targovi caddesi ve diğer sokaklara yayıldı. Bu arada, polis köpekleri kullanılırken, güvenlik güçlerinin çok sayıda göstericiyi tutukladığı, bazı göstericilerin ağır yaralandığı görüldü. 
     Çatışmalar sırasında arada kalan bazı polis ve askerler de göstericilerin hışmına uğradı ve çeşitli yerlerinden yaralandılar. 
     Azadlık meydanı yakınındaki bölgede bulunan polis ve askeri araçları tahrip eden göstericilerin, zaman zaman aralarına aldıkları emniyet mensuplarını dövdükleri görüldü. 
     

     
</TEXT>
</DOC>
