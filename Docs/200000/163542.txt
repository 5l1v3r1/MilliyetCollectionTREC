<DOC>
<DOCNO> 163542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sontur09.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl'de PKK KADEK'e yönelik operasyonlarda 2 terörist ölü... 
</HEADLINE>
<TEXT>

     Bingöl'de, güvenlik güçlerinin terör örgütü PKK KADEK'e yönelik başlattığı operasyonda, 2 terörist ölü ele geçirildi. Teröristlere ait sığınaklarda, mühimmat, erzak ve örgütsel doküman bulundu. 
     Bingöl Valisi Hüseyin Avni Coş, yaptığı açıklamada, 9 Haziran'da Genç İlçesi Döşekkaya Köyü Muhtarı Ali Keleş'in teröristler tarafından öldürülmesinin ardından, güvenlik güçlerinin bölgede geniş çaplı operasyon başlattığını söyledi. 
     Bu operasyonlar sonucunda, dün, Yumaklı Köyü Yeni Mahalle kırsalında güvenlik güçlerinin, terör örgütü PKK KADEK mensupları ile sıcak temas sağladığını belirten Coş, çıkan çatışmada 2 teröristin ölü olarak, silahları ile birlikte ele geçirildiğini bildirdi. 
     Karlıova İlçesi'nde de güvenlik güçlerinin sürdürdükleri operasyonlar çerçevesinde, Göynük Deresi ve Karacehennem bölgelerinde teröristlere ait sığınakların bulunduğunu bildiren Coş, sığınaklarda teröristlere ait 1 adet RPG 7 roketatar, 3 adet Kaleşnikof marka uzun namlulu silah ile 1 adet G-3 A1 piyade tüfeği ile bu silahlara ait çok sayıda mermi ve şarjör, ayrıca erzak ve örgütsel dokümanların ele geçirildiğini kaydetti. 
     Coş, yine Karlıova İlçesi'nde, güvenlik güçlerinin yaptıkları çalışmalarda, teröristlere yardım ve yataklık yaptıkları tespit edilen 7 kişinin gözaltına alındığını belirterek, bu kişilerin ifadelerinin ardından çıkartıldıkları adli mercilerce tutuklanarak cezaevine gönderildiği bilgisini verdi. 
     
</TEXT>
</DOC>
