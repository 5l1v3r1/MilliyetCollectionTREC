<DOC>
<DOCNO> 186223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/soneko18.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Pahalı doğalgaz ve pahalı elektrik üretiyoruz 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, İstanbul'da bir hidrojen enerji merkezi kurulması için girişimleri bulunduğunu, ayrıca bitkiden motorin üretilmesi çalışmaları yapıldığını bildirdi. 
     İstanbul'da devam eden 6. Avrasya Ekonomi Zirvesi'nde konuşan Güler, Türkiye'nin jeopolitik konumunu bir değer olarak kullanması gerektiğine dikkat çekerek, Türkiye'nin yakın çevresinde 600 milyar dolarlık bir enerji pazarı olduğunu söyledi. 
     Bu hareketin Anadolu-Trakya üzerinden gelip geçtiğini kaydeden Güler, bu bölgede bir enerji borsası olabileceğini, Türkiye'nin bu şekilde 600 milyar doların, 1.2 milyar dolarına sahip olabileceğini ifade etti. 
     Petrol ve doğalgaz konusuna da değinen Güler, kendisinin konuya olumlu baktığını ve Türkiye'de petrol veya doğalgaz bulunmadığını düşünenlerden olmadığını anlattı. 
     Bakan Güler, yoğun bir arama faaliyetinin sürdüğünü, arama faaliyetlerinin geçen yıla oranla 2 katına çıktığını belirterek, şunları kaydetti 
     ''Enerji kaynaklarımızın üçte ikisi bakımından dışa bağımlıyız. Böyle giderse 2020 yılında yüzde 80 bağımlı olacağız. Bu ülkemizin mukadderatıyla ilgili. Avrupa üç ayrı kaynaktan aldığı enerjiyi dördüncü ile çeşitlendirmek isterken, ülkemizde bu kadar geniş düşünememişiz zamanında ve tek kaynağa büyük ölçüde bağımlı kalmışız. Bunu ülkenin lehine çevirmek zorundayız.'' 2005 yılı içerisinde Bakü-Tiflis-Ceyhan projesi kapsamında ilk petrolün Ceyhan'dan geçeceğini kaydeden Güler, elektrik konusunda da Irak'la çalışmaların sürdüğünü, ülkeye elektrik verilmeye başlandığını ve bunun büyütülerek petrol ve suyla destekleneceğini anlattı. 
     Güler, ''Bir petrol ülkesi olan Irak'a petrol vereceğiz. Tarihin cilvesi. Bunu yapmaya çalışacağız'' dedi. 
     
     ELEKTRİĞİ PAHALI ÜRETİYORUZ 
     Doğalgazda tek kaynağa bağımlılık nedeniyle elektriğin de pahalı üretildiğini ifade eden Güler, şöyle devam etti 
     ''Çünkü pahalı doğalgazla, pahalı elektrik üretiyoruz. Bu arada kömür, su, rüzgar gibi kaynaklarımızı ihmal etmişiz. Doğalgaz zengini ülkeler bile doğalgazla elektrik üretmiyorlar. Kömür santrallerimiz düşük kapasiteyle çalışıyor. Ortak yatırım yapalım, santralleri rehabilite edelim, verimini artıralım. '' Güler, yenilenebilir enerji kaynaklarının da değerlendirilmesi gerektiğini belirterek, hidrojen enerjisine ilişkin çalışmaların sürdüğünü ve İstanbul'da bir hidrojen enerji merkezinin kurulması için girişimleri olduğunu söyledi. 
     Bor, toryum gibi kaynakların da kullanılması gerektiğine dikkat çeken Güler, doğalgazda Türkiye'nin sorun yaşadığı ''al ya da öde'' ile temin edilen gazın elektrik üretiminde değil, şehir ısıtmasında kullanılacağını kaydetti. 
     Bakan Güler, buradan artan doğalgazın da sıkıştırılarak, tankerler vasıtasıyla doğalgaz hattı olmayan illere taşınmasının ve o bölgede otonmobillerde kullanılmasının düşünüldüğünü dile getirdi. 
     Güler ayrıca, Türkiye'nin tarım ülkesi olmasının avantajlarını kullanması gerektiğine işaret ederek, bitkiden motorin üretilmesi çalışmaları yaptıklarını söyledi. 
     
</TEXT>
</DOC>
