<DOC>
<DOCNO> 170730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/soneko21.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçiler İSDEMİR davasını kazandı, tazminat alacaklar... 
</HEADLINE>
<TEXT>

     Hatay'ın İskenderun İlçesi'nde kurulu İSDEMİR'in ERDEMİR'e devredilmesinin ardından işten çıkarılan işçilerden bazıları, açtıkları davayı kazanarak tazminat alma hakkı elde ettiler. 
     Avukat Gökhan Algül, işçilerle birlikte düzenlediği basın toplantısında, elde edilen tazminatın toplu iş sözleşmelerinden doğan haklar olduğunu belirterek, ''Mücadelemizde sendikamızın da yanımızda olmasını isterdik. Tüm hakedişlerimizi alıncaya kadar yolumuza devam edeceğiz '' dedi. 
     Kıdem tazminatları ve fazla mesai ücretlerine ilişkin açtıkları davaların yıl sonuna kadar sonuçlanmasını beklediklerini ifade eden Algül, adalete güvendiklerini söyledi. 
     İSDEMİR'in 1999 yılında ERDEMİR'e devri ile iş akitleri feshedilen yaklaşık bin işçiden 821'i, Dörtyol İş Mahkemesi'ne başvurmuşlardı. Sendikaya üye olmalarına karşın taşeron işçi statüsünde çalıştırıldıkları ve kadrolu işçilerle aynı sosyal haklardan yararlandırılmadıkları gerekçesiyle dava açan işçiler, kişi başına 20 milyar lira ile 30 milyar lira arasında tazminat almaya hak kazandılar. 
     Ödemelerin yapılacağı banka önünde toplantı yapan işçiler, haklarını elde ettikleri için mutlu olduklarını belirterek, ''Sendika ile işveren arasında yapılan anlaşmaya göre yüzde 30 oranında işçi eksiltilmesine gidilecekti. Yani her şekilde işten çıkarılacaktık. Şimdi en azından hakkımız olan parayı alarak ayrılıyoruz'' dediler. 
     
</TEXT>
</DOC>
