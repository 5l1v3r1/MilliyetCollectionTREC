<DOC>
<DOCNO> 173287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/spor/ydemirkol.html </URL>
<DATE> 2003/08/03/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Daum çözemedi 
</HEADLINE>
<TEXT>

   
   Hatırlarsınız, Daum'un bundan önceki Türkiye macerasında sonunu getiren maç Bursa'da Kocaeli ile oynadığı Türkiye Kupası finaliydi. O maçta Hikmet Karaman'ın öğrencileri beşli bir adam adama savunmayla sahaya çıkmış, bu basit ve geri metodla Daum'un takımını dört golle devirmişti. Beşiktaş o gün rakibin bu planına hiç bir çözüm bulamamıştı. 
   Dün Daum Türkiye sahalarına yeniden "merhaba" derken karşısında aynı rakip ve aynı savunma düzeni vardı. Daum, Kemal'i savunmanın sağına, Aurelio'yu orta sahanın göbeğine çekmişti. Ve Almanya'da kurduğu takımın taşlarını burada oynatmıştı. Bu takım özellikle Hooijdonk ve Serhat'a sıkı adam adama uygulayan Kocaeli'ye karşı sadece duran toplarda şans bulabildi. Bu tip bir savunmayı çözmek için şart olan orta sahadan sürpriz adam çıkarma ve oyunun yönünü hızla değiştirme gibi işler hiç yapılamadı. Hem de Selim, Cihat ve Faruk gibi bir savunma üçlüsüne karşı... Kocaeli'nin hızlı çıkış planı ise seyirciyi heyecanlandıran bir kaç şuttan fazlasını vermedi. Fenerbahçe topu bu kadar ileride oynamasına rağmen her defasında geri koşmayı başardı. Ve o uzak şutlar dışında kalesinde pozisyon görmedi. 
   Son olarak Fenerbahçe'nin yapamadıklarına bakarken unutulmaması gereken bir noktayı da hatırlatalım. Kocaeli bir Hüseyin Kalpar takımı ve bu beşinci hazırlık maçları olmasına rağmen henüz gol yemiş değiller. 
   
      
   
</TEXT>
</DOC>
