<DOC>
<DOCNO> 166243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sontur14.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüz mağduru N.Ç.'ye ETUV'den destek... 
</HEADLINE>
<TEXT>

     Avrupa Türk İşverenler Birliği ETUV Başkanı Şeyhmus Özmen, 28 kişinin tecavüzüne uğrayan 12 yaşındaki N.Ç.'nin tedavi ve tüm masraflarını karşılamak istediklerini söyledi. 
     Mardin'de aralarında kamu görevlileri, esnaf, öğrenci ve bir yüzbaşının da bulunduğu 28 kişinin tecavüzüne uğrayan N.Ç.'ye Almanya'dan destek geldi. Mardin 1. Ağır Ceza Mahkemesi'nde devam eden ve ''Utanç Davası'' olarak adlandırılan dava devam ederken, İstanbul'daki bir merkezde devletin koruması altında bulunan 12 yaşındaki N.Ç.'nin ailesinin uygun görmesi halinde yurt dışında da tedavi ve öğrenim masraflarının karşılanacağı bildirildi. 
     Merkezi Hamburg'da bulunan Avrupa Türk İşverenler Birliği ETUV Başkanı Türk işadamı Şeyhmus Özmen, N.Ç. olayının Türkiye'nin geri kalmışlığının, işsizliğinin, duyarlı insanların Türkiye'nin ekonomik ve eğitimde kalkınmasına eğilmemelerinin yarası olduğunu belirtti. 
     Bu tür olayların son olmasını ve bir daha yaşanmamasını isteyen Özmen, şöyle konuştu 
     ''Dünya kültür mirasına aday olan Mardin'in bu tür olaylarla anılması üzüntü vericidir. Ancak bu tür olaylar sadece Mardin'de değil, dünyanın her tarafında olabiliyor. Önemli olan bu tür olaylara zemin hazırlayan durumun ortadan kaldırılmasıdır. Öncelikle sosyal adaletin tam olarak sağlanması, işsizliğin, fukaralığın ortadan kaldırılması gerekir. Kalkınmada da her şeyi devletten beklememek gerekir. Avrupa'da olduğu gibi, ülkenin kalkınması için işverenler, sivil toplum örgütleri ve vakıflar her alanda kalkınma için devletle işbirliği içinde olmalıdır.'' Özmen, kadın erkek eşitliğinin kağıt üzerinde kalmaması ve eşitliği kadınların yaşayarak hissetmeleri gerektiğini ifade ederek, Türkiye'nin eğitim düzeyini en üst seviyelere çıkarması gerektiğini belirtti. 
     Avrupa'nın kalkınmasındaki en büyük etkenin eğitim sorununu çözmesi olduğunu anlatan Özmen, Türkiye'de özellikle kırsal kesimde kız çocuklarının okuma oranının çok düşük olduğunu, kız çocuklarının okumaları için devletin bütçe ayırması gerektiğini bildirdi. 
     Özmen, şöyle devam etti 
     ''N.Ç. bizim manevi kızımızdır. Toplumdan dışlanmaması gerekiyor. N.Ç.'nin tedavi ve üniversiteyi bitirene kadar Türkiye'de veya yurt dışında tüm masraflarını karşılamaya hazırız. Önümüzdeki günlerde Mardin'e giderek ailesiyle görüşeceğiz. Aile isterse tüm masraflarını yurt dışında veya içinde karşılayacağız. N.Ç.'nin topluma kazandırılması için elimizden gelen tüm çabayı harcayacağız.'' 
     
</TEXT>
</DOC>
