<DOC>
<DOCNO> 168070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sonspo12.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah, Galatasaray antremanında... 
</HEADLINE>
<TEXT>

     Transfer çalışmalarını sürdüren Galatasaray, dün Hakan Şükür'ü antrenmana çıkarırken, bugün sabah da, Fenerbahçe ile bağlarını koparan Abdullah Ercan'ı aynı şekilde çalışmaya dahil etti. 
     Florya Metin Oktay Tesisleri'nde boş sözleşmeye imza attığı öğrenilen Abdullah'ın, antrenmanın hemen başında sarı-kırmızılı teknik heyet ve futbolcularla oldukça samimi bir şekilde selamlaşması dikkat çekti. 
     Yeni sezon hazırlıklarının İstanbul bölümünü bugün tamamlayan Galatasaray'da futbolcular, Teknik Direktör Fatih Terim yönetiminde yaklaşık 1,5 saat kondisyon çalışması ve koşu yaptılar. 
     İdmanda izinli futbolcular Bülent Korkmaz ve Ergün Pembe ile fıtık ameliyatı olan Lukunku yer almazken, Baliç ile sol dizinde ağrıları bulunan Hasan ise koşu yapmakla yetindi. 
     Ayrıca, yeni transferler Hakan Şükür ve Abdullah ile takıma geç katılan Volkan Arslan, Pinto ve Batista efor testinden geçti. 
     Testte oldukça başarılı bir performans gösteren Volkan için, ''Bu zaten hazır durumdaymış'' diyen Fatih Terim, genç futbolcuyu tebrik etti. 
     Diğer yandan Avrupa Şampiyonu olarak 14-21 Temmuz tarihleri arasında ABD'nin Oregon kentinde düzenlenecek Nike Premier Cup'a katılma hakkı kazanan Galatasaray 14-16 Yaş Takımı, çalışma sonrası Teknik Direktör Fatih Terim ve Kulüp İkinci Başkanı ve Basın Sözcüsü Ali Dürüst ile birlikte basın mensuplarına poz verdi. 
     Galatasaray, yeni sezon hazırlıklarını sürdürmek üzere bugün Avusturya'ya gidecek. 

     
</TEXT>
</DOC>
