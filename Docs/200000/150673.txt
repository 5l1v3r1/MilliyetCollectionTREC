<DOC>
<DOCNO> 150673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sondun10.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Güvenlik Konseyi'nden Bush'a direniş... 
</HEADLINE>
<TEXT>

     BM Güvenlik Konseyi üyeleri, Irak'a 13 yıldır uygulanan ambargonun artık kaldırılması gerektiğini söyleyen ABD Başkanı George W. Bush'a olumsuz tepki verdi. 
     Konsey üyelerinden birçoğu, ''ambargo kaldırılmadan önce Irak'ın onarılmasında BM'nin rolünün ne olacağı konusu ile kitle imha silahlarının aranması meselesinin çözüme kavuşturulması gerektiğini'' ifade ettiler. 
     ABD dışında kalan Konsey üyelerinin, yaptırımların hangi koşullar altında kaldırılacağına ABD'nin tek başına değil, Güvenlik Konseyi'nin bir bütün olarak karar vereceği görüşünde oldukları bildiriliyor. Bu üyelerden bazıları, ''cevap aradıkları sorular yanıtlanana kadar yaptırımların kaldırılmasını askıya alabilecekleri'' sinyalini de verdi. 
     Adları açıklanmayan üyelerin kaygılarını dile getiren Güvenlik Konseyi Başkanı Adolfo Aguilar Zinser, ''yaptırımların kaldırılması meselesinin, Irak'la ilgili olarak Güvenlik Konseyi'nin önünde bulunan 4 sorundan sadece biri olduğunu'' ifade etti. Zinser, diğer 3 sorunu ise şöyle sıraladı 
     1-Irak'ın onarılmasında BM'nin oynayacağı rolün belirlenmesi. 
     2-Petrol karşılığı gıda programının akıbeti. 
     3-Irak-Kuveyt sınırında görev yapan BM barış gücünün geleceği. 
     ABD'nin de onayıyla kabul edilen ve uluslararası sözleşme niteliğinde olan önceki Güvenlik Konseyi kararları, Irak'a uygulanan yaptırımların ancak Konsey kararıyla kaldırılabileceğini hükme bağlıyor. Bunun için de BM silah denetçileri komisyonunun, Irak'ın elinde kitle imha silahı bulunmadığını bir raporla belgelemesi gerekiyor. 
     ABD, Güvenlik Konseyi'nin büyük çoğunluğunun karşı çıkmasına rağmen İngiltere ile birlikte Irak'a savaş açmış ve Konseyi karşısına almaktan çekinmemişti. Savaşın sona ermesinden sonra bir açıklama yapan Başkan Bush, Güvenlik Konseyi'nin artık Irak'a uygulanan ambargoyu kaldırması gerektiğini söylemişti. 
     





</TEXT>
</DOC>
