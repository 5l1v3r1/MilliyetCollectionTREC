<DOC>
<DOCNO> 163184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/soneko09.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukurova'da ''ÇEAŞ'' bayrağı indirilerek ''EÜAŞ'' bayrağı asıldı 
</HEADLINE>
<TEXT>

     Enerji ve Tabii Kaynaklar Bakanlığı'nın sözleşmesini feshettiği Adana'daki Çukurova Elektrik tesislerindeki ÇEAŞ bayrağı indirilerek yerine ''EÜAŞ'' Elektrik Üretim Anonim Şirketi yazılı bayrak çekildi. 
     Bakanlığın, 3096 sayılı yasa ve buna dayalı olarak istihsal edilen Bakanlar Kurulu kararları çerçevesinde, 9 Mart 1998 tarihinde Bakanlık ile Çukurova Elektrik ve Kepez Elektrik arasında imzalanan, görev verilmesine ilişkin imtiyaz sözleşmelerini, sözleşme hükümlerinin ihlalini gerekçe göstererek feshetmesinin ardından, Çukurova Elektrik'ten çıkarılan üst düzey yöneticilerinin tesis önündeki bekleyişleri sürüyor. 
     Çukurova Elektrik hizmet binası önündeki direkte Türk Bayrağı'nın yanında asılı olan ÇEAŞ bayrağının indirilip yerine ''EÜAŞ'' yazılı bayrağın çekildiği tesisler önünde basın açıklaması yapan Genel Müdür Zafer Savrun, ''işgalin sürdüğünü'' belirtti. 
     Savrun, kendileri içeri alınmasalar da tesislerde olup bitenlerden haberdar olduklarını vurgulayarak, açıklamasında şu görüşlere yer verdi 
     ''Bize ulaştırılan bilgilere göre, dün gece, çilingir getirilmiş ve tüm kasalar matkapla açılmış. Kilitli bazı odaların kapıları çilingirle açılırken bazıları da kırılmış. 
     Tesislerdeki evrakların bazıları zemin kata indirilerek bir odaya kilitlendikten sonra kapı mühürlenmiş. Tüm bunlar şirketimizdeki işgalin sürdüğünü gösteriyor.'' Savrun, üst düzey yöneticiler haricindeki tüm görevlilerin tesislerde olduğuna dikkati çekerek, ''İstense buraların anahtarları verilirdi. Çilingir getirmeye ya da kırmaya gerek yoktu'' dedi. 
     Savrun, Enerji ve Tabii Kaynaklar Bakanlığı Enerji İşleri Genel Müdürlüğü Birinci Hukuk Müşaviri Aykut Başçıl ile görüşme yaptığını belirterek, şöyle devam etti 
     ''Bu görüşmede, bana, Çukurova Elektrik'in yönetiminin bundan sonra TETAŞ'ta Türkiye Elektrik Ticaret Taahhüt Anonim Şirketi olacağı, elektrik iletim, üretim ve dağıtımının da yine bu şirket tarafından yürütüleceği söylendi.'' Savrun, bakanlık yetkililerinin personelle de toplantı yaparak, bundan sonraki yönetimin TETAŞ'ta olacağının duyurulduğunu öğrendiğini de kaydetti. 
     

     
</TEXT>
</DOC>
