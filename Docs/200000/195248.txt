<DOC>
<DOCNO> 195248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sondun39.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Molla Ömer'e ait yeni ses kasedi ortaya çıktı 
</HEADLINE>
<TEXT>

     Taliban lideri Molla Ömer, rejiminin yıkılışının ikinci yıldönümünde eski komutanlarını cihadı terk etmekle suçladı. 
     Kimliği bilinmeyen motosikletli bir kişi, bugün Afganistan'ın Pakistan sınırındaki Spin Boldak kentinde Reuters muhabirine, Molla Ömer'e ait olduğu ileri sürülen bir ses kasedi verdi. 
     Taliban sözcüsü Molla Abdül Sama, Taliban liderinin kasetteki konuşmayı, bir süre önce, geçen Temmuz'da oluşturulan yeni 10 kişilik Taliban Konseyi toplantısında yaptığını söyledi. 
     Molla Ömer, 5-6 dakikalık konuşmasında, ''Komutanlar arasında inanç ve İslam'dan bahsediyorum. Cihat vermeyen kişilerden bahsediyorum. Ben iktidarımı ve bütün sahip olduklarımı feda ettim ve eğer ben onurumu koruyabildimse, siz niçin koruyamayasınız Eğer onurunuzu koruyamıyorsanız, inancınız zayıf demektir. Eğer inanlardan olduğunu iddia ediyorsanız, neden fedakarlık için hazır değilsiniz Ben her şeyi feda ettim'' ifadelerini kullanıyor. 
     Kasetteki sesin gerçekten kendisine ait olduğu kanıtlanırsa, bu, Taliban liderinin yaşadığına dair en son kanıtlardan biri olacak. 
     
</TEXT>
</DOC>
