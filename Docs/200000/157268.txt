<DOC>
<DOCNO> 157268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sondun11.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanlar Fischer'e karşı... 
</HEADLINE>
<TEXT>

     Almanya'da yapılan bir kamuoyu yoklaması, halkın yaklaşık üçte ikisinin, Dışişleri Bakanı Joschka Fischer'in, AB içinde oluşturulması planlanan ''Avrupa Dışişleri Bakanlığı'' görevine getirilmesine karşı olduğunu ortaya koydu. 
     Der Spiegel dergisi tarafından yapılan araştırmaya göre, halkın çoğunluğu Fischer'in görevinde kalmasını isterken, yaklaşık üçte biri Fischer'in ''Avrupa Dışişleri Bakanlığı'' görevini üstlenmesinden yana olduğunu söyledi. 
     Birlik 90 Yeşiller Partisi üyesi olan Fischer'in görevinde kalmasını destekleyenlerin başında Sosyal Demokrat Parti SPD taraftarlarının bulunduğu dikkat çekti. 
     İsveç Başbakanı Göran Persson ise, Fischer'in ''Avrupa Dışişleri Bakanı'' olmasını destekleyerek, ''Bu görev için Avrupa fikrini benimsemiş ve tüm ülkelerde saygınlık gören bir kişinin seçilmesi gerekir. Fischer, bu şartların hepsini tamamen yerine getiren bir kişi'' dedi. 
     Fransa ve Lüksemburg tarafından daha önce yapılan açıklamalarda da Fischer'in bu görevi üstlenmesine sıcak bakıldığının sinyali verilmişti. 
     Fischer ise ''Ben Alman Dışişleri Bakanı olmaktan memnunum'' demekle yetinmişti. 
     
</TEXT>
</DOC>
