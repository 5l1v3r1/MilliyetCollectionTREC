<DOC>
<DOCNO> 168041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/soneko23.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Aşk Gemileri"nin rotası yine Antalya... 
</HEADLINE>
<TEXT>

     Avrupalı zengin turist taşıyan lüks yolcu gemilerinin kruvaziyer yine Antalya'yı tercih etmeye başladığı bildirildi. 
     Garipoğlu Şirketler Grubu tarafından işletilen ancak yönetimi BDDK'da bulunan Ortadoğu Antalya Liman İşletmeciliği A.Ş Genel Müdürü Gündüz Yalman, bu yılın ilk 6 ayında Antalya Limanı'na lüks yolcu gemileriyle, 12 bin 500 Avrupalı zengin turistin geldiğini söyledi. 
     Yıl sonuna kadar bu rakamın 40 bine ulaşmasını hedeflediklerini belirten Yalman, gelecek yıl için yaptıkları bağlantılardan da olumlu sonuç alınmaya başladıklarını kaydetti. Yalman, gelecek yıl bölgeye bin 200 yolcu kapasiteli AIDA, 450-500 yolcu kapasiteli ''Pasicol'', 350-400 yolcu kapasiteli kumar gemisi olarak tanınan Magic 1 gemisi ile dünyanın tanınmış Costa grubuna bağlı gemilerin Antalya Limanı'na geleceğini belirtti. 
     Kruvaziyer sektöründe oldukça iyi tanınan Azur gemisi ile en az bin 200 yolcu kapasiteli olan bir kaç lüks yolcu gemisinin de Antalya Limanı'na getirilmesi konusunda girişimlerin sürdüğünü kaydeden Yalman, şöyle konuştu 
     ''Geçtiğimiz iki dönem Akdeniz'de büyük sıkıntı yaşayan kruvaziyer turizmi yeniden hareketlenmeye başlandı. Alanya'ya İsrail'den yolcu getiren Magic 1 gemisi bu kez Antalya limanı'na da uğrayacak. 2004 yılında Antalya Limanı'na lüks yolcu gemilerinin en az 125 sefer yapmasını hedefliyoruz. Antalya Limanı yine kruvaziyer gemileri tarafından tercih edilmeye başlandı. Gelecek yıl bölgemize başta Avrupalı zengin turist olmak üzere 60 bin turistin gelmesini bekliyoruz.'' Geçen yıl olduğu gibi bu sezonda, Mısır'dan Antalya'ya gemi seferleri düzenleneceğini bildiren Yalman, seferlerin önümüzdeki günlerde başlayacağını vurguladı. Yalman, ''Mısırlı turistler, Antalya'yı çok sevdi. Mısır'dan alışveriş ve tatil yapmak için gelen turistler, bölge ekonomisine de büyük katkı sağlıyorlar'' dedi. 
     
</TEXT>
</DOC>
