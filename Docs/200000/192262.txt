<DOC>
<DOCNO> 192262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sonspo18.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
2005 Devler Ligi finaline İspanya da aday oldu 
</HEADLINE>
<TEXT>

     Avrupa'nın en büyük futbol organizasyonu olan Şampiyonlar Ligi'nin 2005 yılındaki final maçının oynanacağı aday statlar arasına İspanyol Atletico Madrid takımının kullandığı Madrid'teki El Calderon Stadı'nın da girdiği açıklandı. 
     Şampiyonlar Ligi 2005 yılı finaline aday statlar, Türkiye'den İstanbul Atatürk Olimpiyat Stadı, Fransa'dan Stade de France, İspanya'dan Madrid'teki El Calderon, Portekiz'den Porto'daki Dragao, Lizbon'daki Jose Alvalade ve La Luz olarak sıralanıyor. 
     UEFA İcra Komitesi'nin aralık ayında yapacağı toplantıda alacağı kararla, bu 6 stattan biri 2005 yılındaki Şampiyonlar Ligi finaline ev sahipliği yapacak. 
     2005 UEFA Kupası finaline de aday olan 3 Portekiz stadını favori olarak gösteren İspanyol basını, Atatürk Olimpiyat Stadı için ise ''Ulaşım açısından oldukça elverişsiz olması adaylığını zorlaştırıyor'' değerlendirmesinde bulundu. 
     
</TEXT>
</DOC>
