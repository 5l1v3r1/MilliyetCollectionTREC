<DOC>
<DOCNO> 176140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sonspo01.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Samet Aybaba'dan istifa sinyali.. 
</HEADLINE>
<TEXT>

     Birinci Süper Futbol Ligi'nde, Fenerbahçe'ye sahasında 1-0 yenilen Trabzonspor'da, Teknik Direktör Samet Aybaba, rakiplerine gol pozisyonu vermediklerini, ancak sahadan yenilgiyle ayrıldıklarını söyledi. 
     Aybaba, maçtan sonra yaptığı açıklamada, maçta her iki takımın da ortaya iyi bir futbol koyamadığını belirterek, ''Çok kötü bir maç oldu. Fenerbahçe, gol pozisyonuna girmeden bizi yendi'' dedi. Aybaba, bazı nedenlerden dolayı sahaya eksik bir kadroyla çıktıklarını da ifade ederek, şöyle konuştu 
     ''Hakemlerin tercihi de bizi çok etkiledi. Biz hakemler hakkında konuşmuyoruz, ancak bizim maçı yöneten hakemler maçın yorumunu yapsınlar. 10 kişi kaldıktan sonra bile rakip defans yaptı. Bunun için fazla pozisyon bulamadık. Takımda bir lider oyuncu eksikliği de yaşadık.'' Ligin ilk 2 haftasında 3 kırmızı kart gördüklerini anımsatan Aybaba, ''Oyuncularımıza sakin olun diyoruz ama hakemler de tercihlerini bize ters kullanıyorlar. Ancak Oumar'ın gördüğü kırmızı kart affedilir gibi değil. Van Hooijdonk gibi ağır bir oyuncu karşısında bu kartı görmemeliydi. Ona çok ağır ceza uygulatacağım'' diye konuştu. 
     Aybaba, bordo-mavili takımla bazı sorunların devam ettiğini de belirterek, ''Bu sorunlar karşısında yaptırımlar uygulayacağız. Eğer bu olmazsa, sorunlar ortadan kalkmazsa, devam etmemin anlamı yok'' diyerek sözlerini tamamladı. 
     
     DAUM ''TAKTİKLE SONUCA ULAŞTIK'' 
     Fenerbahçe Teknik Direktörü Christoph Daum, Trabzonspor galibiyeti sonrası oyuncularını kutlayarak, ''1-2 günlük zaman dilimi içinde farklı bir taktikle oynadık. İlk yarı pozisyon hiç vermedik. Taktik olarak istediğimizi yansıtarak sonuca gittik'' dedi. 
     Göze hoş gelen bir futbol oynayamadıklarını da dile getiren Daum, şöyle devam etti 
     ''Yakaladığımız kontratakları, isabetsiz paslar nedeniyle iyi değerlendiremeyip, fazla gol pozisyonu yakalayamadık. Yeni genç oyuncular ilk 11'de yer aldılar. Bazı oyuncular, alışık olmadıkları yerde oynadılar. Ancak yüreklerini ortaya koyarak iyi mücadele ettiler. Paslarda isabet yüzdemiz daha fazla olsaydı, maç daha farklı olabilirdi.'' Ligin ilk haftasında İstanbulspor ile yaptıkları maçta takımın daha iyi bir oyun yansıttığını da ifade eden Daum, buna karşın 10 kişi kaldıktan sonra, rakibin baskılı bir oyun ortaya koyduğunu ve bu eksikliklerini gidermek için daha çok çalışmaları gerektiğini kaydetti. 
     Maç sırasında saha içinde herhangi bir olay yaşanmadığını da belirten Daum, ''Trabzonspor taraftarı daha sağduyulu davranıp, rakip takım taraftarını kucaklamalıydı. Belki Trabzonspor taraftarı, Fenerbahçe taraftarı geldiğinde onları canı gönülden karşılasaydı, tribünde böyle olaylar yaşanmayabilirdi'' diye konuştu. 
     Daum, Kaleci Recep'in hatasız bir maç çıkardığını, ancak 2 kaleciyle sezonu sürdürmenin mümkün olmadığını ve bunun için üçüncü kaleci arayışlarını rahat şekilde sürdüreceklerini sözlerine ekledi. 
     
</TEXT>
</DOC>
