<DOC>
<DOCNO> 193777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/soneko36.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜTSAB TEKEL'de iyi bir fiyatla iyi bir sonuç aldık 
</HEADLINE>
<TEXT>

     TEKEL'in Alkollü İçkiler Sanayi ve Ticaret A.Ş özelleştirmesinde en yüksek fiyatı veren, Nurol-Limak-Özaltın'ın da bulunduğu dörtlü konsorsiyum içinde yer alan TÜTSAB Yönetim Kurulu Başkanı Mehmet Ali Susam, ihale teklif rakamlarına ilişkin yaptığı değerlendirmede, ''iyi bir fiyatla, iyi bir sonuç aldıklarını'' söyledi. 
     TEKEL Ürünleri Toptan Satıcıları Birliği A.Ş TÜTSAB Yönetim Kurulu Başkanı Susam, TEKEL'in özelleştirilmesi sürecinin tamamlanmasının ardından, Türk rakısını, hak ettiği yere taşımak için üzerlerine düşeni yapmaya devam edeceklerini belirtti. 
     TEKEL dağıtıcılarının oluşturduğu TÜTSAB'a ve özelleştirmede konsorsiyumun oluşmasına İzmir olarak liderlik etmekten mutluluk duyduklarını ifade eden Susam, hem dağıtıcıların hem de bu pazarla ilgilenen yerli sermayenin oluşturduğu konsorsiyumun, pazar hakkındaki bilgisinin elde edilen sonuçta etkili olduğunu kaydetti. 
     Susam, fiyat teklifi öncesi yaptıkları iyi araştırmalar sonucunda, ihalede en yüksek fiyatı veren katılımcı olduklarını belirtti. 
     
     ''İHALE İPTAL OLMAZ'' 
     Mehmet Ali Susam, TEKEL'in sigara bölümüne Japan Tobacco International JTI tarafından verilen en yüksek fiyatın, Özelleştirme İdaresi Başkanlığı'nca ÖİB yeterli bulunmamasının hatırlatılması üzerine, şunları söyledi 
     ''Ben, tarafım. O yüzden fiyat konusunda değerlendirme yapmak doğru değil. Ancak fiyat konusunda veriler ve şartlar var. Bunlara göre fiyat belirlemek lazım. Bu konuda herkesin fiyat açıklaması doğru değil. Özelleştirmede, ÖİB de biz de üzerimize düşeni yaptık. Verdiğimiz fiyat son fiyattır. İhale konusunda tabi ki takdir, ihale komisyonundur. Ama ihalenin iptali konusunda böyle bir şey olmayacağını biliyorum.'' 
     
     ''RAKIDA HEDEF 10 MİLYON LİTRE İHRACAT'' 
     Fiyat tekliflerinin açıklanmasının, özelleştirme sürecinin sadece bir aşaması olduğunu dile getiren Susam, ''Sürecin tamamlanmasının ardından Türk rakısını, ülkede hak ettiği noktaya getirmek için üzerimize düşeni yapmaya devam edeceğiz'' diye konuştu. 
     Susam, özelleştirme öncesi yaptıkları açıklamalarda da belirttikleri gibi rakıda ihracata önem vereceklerini kaydederek, ''Rakıda 2 milyon litre olan ihracatı, 10 milyon litreye çıkarmayı hedefliyoruz'' dedi. 
     Mehmet Ali Susam, konsorsiyumun bundan sonraki aşamada, kendi bünyesinde yeni bir şirket kuracağını ve bunun için teknik çalışmaların sürdüğünü bildirdi. 
     
</TEXT>
</DOC>
