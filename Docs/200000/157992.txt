<DOC>
<DOCNO> 157992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sondun15.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın önünde sigara içen Nicole Kidman'a tepki.. 
</HEADLINE>
<TEXT>

     Hollywood yıldızı Nicole Kidman, Avustralya'da yapılan bir basın toplantısında sigara yakınca eleştiri oklarının hedefi oldu. 
     Avustralyalı milletvekili Lyn Allison, Oscar ödüllü bir sanatçının kötü alışkanlığını sergilemesinin kötü örnek olduğunu belirterek, Nicole Kidman'ın hayranlarının çoğunun genç kadınlar olduğuna dikkat çekti. 
     Ülkenin sigara karşıtı örgütü ASH'nın başkanı Anne Jones, Kidman'ın Cannes Film Festivali sırasında sigara yakması halinde sigara üreticilerinin elçisi olacağını ifade ederek, ünlülerin sigara içmesinin, sigara üreticileri için milyonlar değerinde olduğunu vurguladı. 
     
     Avustralya'nın en zengin 10. kadını 

     Nicole Kidman, Hollywood'daki başarısı sayesinde ülkesi Avustralya'nın ''süper zenginleri'' arasında 10. oldu. 
     Business Review Weekly dergisinin, ''200 Zengin'' listesine göre, Oscar ödüllü Kidman, 81 milyon dolar servetiyle Avustralya'nın en zengin 10. kadını oldu. 
     Serveti geçen yıl tahmini yüzde 10 oranında artan kızıl saçlı oyuncu, ''The Hours'' filmindeki İngiliz yazar Virginia Woolf rolüyle aldığı Oscar sayesinde gelecek yılın zenginler listesinde daha yukarı sıralara yerleşecek gibi görünüyor. 
     Kidman, geçen yıl listenin 17. sırasında yer alıyordu. Listede yer alan 14 kadının en zengini ise 329 milyon dolarlık servetiyle Angela Bennett oldu. 
     Derginin listesinde birinci sırayı Nisan'da servetine 3.6 milyar dolar değer biçilen medya patronu Kerry Packer aldı. 
     
</TEXT>
</DOC>
