<DOC>
<DOCNO> 157075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/soneko15.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Güler Çalışmalarımız arasında nükleer enerji de var... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, elektrik enerjisi üretiminde hidrolik ve kömüre ağırlık vereceklerini vurgularken, ''bunun için yeni mini hidroelektrik santrallere ağırlık vereceğiz, baraj yapmadan akarsularımızdan daha fazla yararlanacağız'' dedi. 
     Bakan Güler, TÜBİTAK Feza Gürsey Salonu'nda düzenlenen, ''Türkiye 1. Alüminyum Sanayi Sempozyumu''nun açılışında yaptığı konuşmada, şu anda barajların dolu olduğunu ve enerji üretiminde barajlardan sonuna kadar yararlanacaklarını bildirdi. 
     Enerjide kömüre de ağırlık verdiklerini anlatan Bakan Güler, Bulgaristan elektriğine ucuz denildiğini, ancak şimdi enerjiyi daha da ucuza üretebildiklerini ifade etti. 
     Güler, ''Rusya'dan aldığımız doğalgazı da, geçici olarak durdurduk. Sadece bu değişikliklerle günlük 2 milyon dolarlık kaynak sağladık. Yaptığımız çalışmalar arasında, nükleer enerji de dahil olmak üzere enerji çeşitlendirilmesi çalışmaları var'' diye konuştu. 
     
     ''SANAYİDE KAÇAK KULLANIM ÇOK'' 

     Elektriğin sanayide girdi fiyatları arasındaki yüksekliğine de değinen Güler, bu konuda şunları söyledi 
     ''Girdi maliyetindeki yükseklik, elektrik üretimi, kömür ve suyla değil doğalgaz ağırlıklı olduğu için, doğalgazda geçen yıl 17 milyar metreküpün 11 milyar metreküpü üretimde kullanıldığı için, birde kayıp kaçak olduğu için...Elektrik kayıp kaçağında hep Güneydoğu'nun ve Doğu'nun adı çıkmış, fakat İstanbul'da miktar olarak çok daha büyük. Sanayide maalesef elektriğin kaçak kullanımı çok fazla. Bunlara baskınlar yapıyoruz, şu ana kadar 75 trilyon liralık kaçak yakaladık.'' Bakan Güler bu arada, sempozyumun düzenleyicilerden Ankara Sanayi Odası Başkanı Zafer Çağlayan'a dönerek, ''Bu konuda sizlere de iş düşüyor. Kaçağın yanında bu haksız rekabettir. Bu konuda teyakkuzda olmamız lazım'' dedi. 
     Bakan Güler elektrik fiyatlarında konut ve sanayi arasındaki makası düşürme niyetinde olduklarını, bunun için de çalışma yürüttüklerini, bu çalışmanın içerisinde vergi indirimi, verimli çalışma ve yanlış enerji politikalarından dönüş olduğunu söyledi. 
     Güler, ''Enerji üretimi doğalgaz ağırlıklı. Biz suya ve kömüre ağırlık vereceğiz'' diye konuştu. 
     
</TEXT>
</DOC>
