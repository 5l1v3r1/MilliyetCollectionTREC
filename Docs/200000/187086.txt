<DOC>
<DOCNO> 187086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sontur04.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte cennetten geriye kalan... 
</HEADLINE>
<TEXT>

     Burgazada'da dün öğle saatlerinde çıkan ve akşam söndürülen yangının ardından soğutma çalışmaları sürüyor. 
     Soğutma çalışmalarına devam edilen Burgazada'da, sabah saatlerinde Manastır'dan çöplüğe inen yol yakını, Bayraktepe, Kalpazankaya ile bazı yerlerde yer yer parlamalar meydana geldi. 
     Özellikle daha önce yanan alanlardaki ağaçların köklerindeki közlerin rüzgarın da etkisiyle başka alanlara sıçraması sonucu gerçekleşen ve zaman zaman da alevli hale dönüşen parlamalar, bölgede kontroller ve soğutma çalışmaları yapan İstanbul Orman Bölge Müdürlüğü ve itfaiye ekipleri ile askerlerin de aralarında bulunduğu diğer görevliler tarafından fark edildi. 
     Bu parlamalar, büyüyerek yangına dönüşmemesi için kısa sürede müdahale edilerek söndürüldü. 
     Çalışmalarda kazma ve kürekler de kullanan ekipler, son olarak Burgazada'nın Heybeliada'ya bakan tarafında gerçekleşen parlamaya da müdahale etti. 
     
     ''ENDİŞE EDECEK BİR ŞEY YOK'' 

     İstanbul Orman Bölge Müdürü Faruk Çebi, Burgazada'da yangın sonrası sürdürülen soğutma çalışmalarına 2 adet helikopterin de havadan destek verdiğini anlatarak, şunları söyledi 
     ''Akşamdan bu yana değişen bir şey yok. Soğutma çalışmaları sürüyor. Yanan sahanın tamamında soğutma çalışması yapıyoruz. Endişe edecek bir şey yok. Öncelik yerleşim yerlerine yakın olan bölgelerde olmak üzere, yanan sahanın tamamında soğutma çalışmaları devam ediyor.'' 
     
</TEXT>
</DOC>
