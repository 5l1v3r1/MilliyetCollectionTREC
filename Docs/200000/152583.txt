<DOC>
<DOCNO> 152583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/soneko18.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti Faizler düşmüş haliyle bile yüksek... 
</HEADLINE>
<TEXT>

     Merkez Bankası Başkanı Süreyya Serdengeçti, kısa vadeli faizlerin düşmüş haliyle bile yüksek olduğunu belirterek, ''daha aşağı gelmesi gerekir'' dedi. 
     Ekonomistler Platformu'nun Türkiye İhracatçılar Meclisi TİM ve İstanbul Bilgi Üniversitesi'nin katkısıyla düzenlediği 3. Ekonomi Politikaları Zirvesi'nin ''Para Politikaları, Merkez Bankası ve Bankacılık Sistemi'' konulu oturumunda konuşan Serdengeçti, uygulanan istikrar programı çerçevesinde iç borç stokunun sürdürülebilirliği riskinin ortadan kaldırılması ve fiyat istikrarının sağlanmasının önemli olduğunu söyledi. 
     Merkez Bankası'nın politikalarına ilişkin konuşan Serdengeçti, dalgalı kur rejimi konusuna değinerek, döviz kuru rejimi uygulanması kararını Merkez Bankası'nın hükümetle birlikte aldığını, sadece Merkez Bankası'nın bu kararı almadığınını kaydetti. 
     Kur politikasının uygulanmasının Merkez Bankası'na ait olduğunu anlatan Serdengeçti, bunun öteden beri böyle olduğunu, yeni bir şey olmadığını anlattı. 
     Serdengeçti, kur rejimi altında aşırı oynaklıklara, fiyat istikrarı hedefini tehlikeye attığı ölçüde Merkez Bankası'nın şeffaf bir şekilde müdahale edebileceğini belirterek, dalgalı kur rejiminin Irak savaşının piyasalar üzerindeki etkisini azalttığını dile getirdi. 
     
     ''MERKEZ BANKASI'NIN KUR KONUSUNDA HİÇBİR HEDEFİ YOK'' 
     Merkez Bankası'nın kur konusunda hiçbir hedefi olmadığını yineleyen Serdengeçti, enflasyon ve büyüme tartışmalarına ilişkin de değerlendirmelerde bulundu. Bu konunun uzun zamandır tartışıldığını dile getiren Serdengeçti, enflasyonla büyüme arasında ters orantılı bir ilişki olduğunu belirterek, ''Büyümek için bize biraz enflasyon lazım'' gibi yaklaşımlardan kaçınılması gerektiğini söyledi. 
     Geçen sene hedeflenen enflasyon oranının tutturulmasına karşın Merkez Bankası'nın çok fazla ortalara çıkıp ''hedefi tuturduk'' diye açıklama yapmadığını anlatan Serdengeçti, enflasyonla mücadelede kazanılan başarıya rağmen dünya ölçeğinde geriye gidildiğini ifade etti. 
     Serdengeçti, '' Nedir bu enflasyonla mücadele, tek sorunumuz bu mu diyor, Türkiye'de hala insanlar. Her enflasyon dediğimizde bazı kişilerin nasıl üstümüze geldiğini biliyorsunuz. Bu insanlara sormak lazım, sizin bildiğinizi niye dünya keşfetmedi diye'' şeklinde konuştu. 
     Sıkı maliye politikasıyla büyüme arasında da Türkiye gibi ülkelerde ters bir ilişki olmadığını belirten Serdengeçti, ''Biz enflasyonla mücadele, faiz, sıkı para ve maliye politikası dediğimizde herkes üzerimize geliyordu. Sıkı para ve maliye politikaları sayesinde geçen seneki büyüme oranı çıktı. Yoksa yüzde 7-8'leri göremezdik'' dedi. 
     Merkez Bankası'nın fiyat istikrarına ulaşırken alacağı kararları gelecekteki enflasyon oranlarına göre alması gerektiğini aktaran Serdengeçti, faiz indirimi konusuna da değindi. 
     Serdengeçti, şunları kaydetti 
     ''Kısa vadeli faizler, düşmüş haliyle bile yüksektir. Daha aşağı gelmesi gerekir. Zaten çok yüksek bir düzeyden buraya doğru gelmektedir. Daha da aşağıya gelmesi gerekir. Şimdiye kadar aşağıya gelmesini ve bundan sonra da aşağı gitmesini sağlayacak şey, Merkez Bankası'nın enflasyon öngörülerinden başka bir şey değildir. Eğer burada en ufak şüphesi varsa durmak zorundadır. Şüphesi artarsa tam tersine yüksek olmasına rağmen bu faizleri artırmak zorundadır. Bunu baştan herkesin kabul etmesi gerekir.'' Serdengeçti, Türkiye'de reel faizlerin yüksekliğinin geçmişte yaşanan mali krizler, yüksek enflasyon ve bunların sonucu ortaya çıkan kırılgan ortamdan olduğunu dile getirerek, Merkez Bankası'nın Irak krizi sırasında birçok tedbir alarak krizin piyasaları daha hafif etkilemesini sağladığını da sözlerine ekledi. 
     





</TEXT>
</DOC>
