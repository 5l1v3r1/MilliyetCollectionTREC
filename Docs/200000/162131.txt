<DOC>
<DOCNO> 162131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/guncel/gun02.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sertab’la yürüdüler 
</HEADLINE>
<TEXT>

"Hayat enerjisini kullanma metodu" olarak tanımlanan Reiki etkinliğinin gözdesi Sertab’dı 
     BÜNYAMİN YIL Adana DHA 

     Adana Reiki Evi’nin ateşte yürüme etkinliğine katılan yaklaşık 100 kişi, Sertab Erener’in Türkiye’ye Eurovision birinciliği getiren "Everyway that I can" şarkısıyla konsantre olarak, beş metre uzunluğundaki kor üzerinde çıplak ayakla yürüdü. 
     "İnsanın kendisini ve başkalarını sağlık ve ruhsal yönden iyileştirmesinde hayat enerjisini kullanma metodu" olarak tanımlanan Reiki’nin tanıtılmasının hedeflendiği etkinlik öncesi yakılan yaklaşık bir ton odun kor haline getirildi. Avusturyalı Reiki öğretmeni Helga Artner, aralarında daha önce eğitim almayan davetlilerin de bulunduğu grubu ateş etrafında topladı. Uzakdoğu’ya özgü müziklerle rahatlayan grup, ateş etrafında halka oluşturarak Erener’in parçasıyla dans etti ve konsantre olmaya çalıştı. Davetlilerin sıkıntılarını kızgın kor üzerine atarak rahatlamalarını isteyen Artner, ateşin yakıcı özelliğinin akıllardan çıkarılmasını telkin etti. Beş metre uzunluğundaki korların üzerinden ilk geçen de Artner oldu. 
     Davetliler, ateşte yürümek için kuyruğa girdi. Cesaretlerini toplayanlar, 7 - 8 uzun adım atarak zorlu sınavı başarıyla geçti. Artner de çıplak ayakla ateşte yürüyenleri kucaklayarak kutladı. 
     Adana Reikievi öğretmeni çiftçi Osman Meto da, "Bu iş için herhangi bir eğitim almak gerekmiyor. Sadece konsantre olmak lazım. Ancak insanlar Reiki öğretmenlerinin gözetiminde olmadan, bunu tek başlarına kesinlikle denemesin" dedi. 
     

</TEXT>
</DOC>
