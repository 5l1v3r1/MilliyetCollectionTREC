<DOC>
<DOCNO> 150537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sontur11.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağanak yağış geliyor... 
</HEADLINE>
<TEXT>

     Yurdun güneybatı kesimleri bu geceden itibaren Orta Akdeniz'den gelen yeni bir yağışlı havanın etkisi altına giriyor. Önümüzdeki iki gün yurdun güney ve doğu kesimlerinde etkili sağanak yağış görülecek. 
     Devlet Meteoroloji İşleri Genel Müdürlüğü'nden yapılan ''Meteorolojik Uyarı''ya göre, yurdun güneybatı kesimleri bu geceden itibaren Orta Akdeniz'den gelen yeni bir yağışlı havanın etkisine girecek. 
     Bu gece Güney Ege ve Batı Akdeniz'de başlayacak sağanak yağış, yarın Marmara'nın batısı ile Doğu Karadeniz kıyıları dışında bütün yurtta görülecek. 
     Sağanak yağışın yarın Güney Ege ve Batı Akdeniz'de, 19 Nisan Cumartesi günü Akdeniz, İç Anadolu'nun güneyi ile Doğu ve Güneydoğu Anadolu'nun batısında yer yer etkili olması bekleniyor. 
     Yağışlı hava 20 Nisan Pazar günü etkisini azaltarak yurdun doğu kesimlerinde görülecek. 
     Hava sıcaklığı yağışla birlikte yurdun güney ve batı kesimlerinde biraz azalacak, diğer yerlerde mevsim normalleri civarında seyretmeye devam edecek. 
     Etkili sağanak yağış nedeniyle vatandaşların ve ilgililerin tedbirli olmaları istendi. 
     





</TEXT>
</DOC>
