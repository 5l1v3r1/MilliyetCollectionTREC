<DOC>
<DOCNO> 163778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sontur27.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekili dokunulmazlığı konusunda meclis araştırması açılıyor 
</HEADLINE>
<TEXT>

     CHP Ankara Milletvekili Yakup Kepenek ve 44 arkadaşı tarafından verilen milletvekili dokunulmazlığı konusunda Meclis Araştırması açılması yolundaki önerge, TBMM Genel Kurulu'nda kabul edildi. 
     Önerge üzerinde CHP Grubu'nun görüşlerini açıklayan Adana Milletvekili Ziya Yergök, son yıllarda yasama dokunulmazlığının kaldırılmasının toplumsal bir talep haline geldiğini savundu. Bunda yolsuzluk yapanların siyasilere güvendiği ve onlardan destek aldığı yolundaki kanaatlerin etkili olduğunu anlatan Yergök, ''Aslında yasama dokunulmazlığının kaldırılması konusunda toplumsal bir mutabakat vardır. Tüm sivil toplum örgütleri bunu talep etmektedirler'' dedi. 
     Yergök, geçen yasama döneminde milletvekili dokunulmazlıklarının kaldırılması yönündeki girişimlere direnilmesinin, TBMM ve milletvekillerinin itibarını zedelediğini belirterek, bu yüzden de 3 Kasım seçimlerinde buna direnen partilerin TBMM'ye giremediğini söyledi. 
     CHP'nin yasama dokunulmazlığı konusunu sürekli gündemde tuttuğunu, ancak AK Parti'nin bu konuda istekli görünmediğini ifade eden Yergök, TBMM Yolsuzlukları Araştırma Komisyonu'nun çalışmalarının konuyu yeniden gündeme getirdiğini anlattı. 
     
     AŞIRI HIZ YÜZÜNDEN MAHKEME 
     AK Parti TBMM Grup Başkanvekili Haluk İpek, yasama dokunulmazlığının kaldırılmasının milletvekillerinin özgür çalışmasını engelleyeceğini ileri sürerek, ''milletvekilleri sabah kalkıp gazete büfelerine giderek bugün acaba bana hangi suç isnat edildi şüphesini taşıyacaklar'' dedi. 
     İpek, yasama donulmazlığının kaldırılmasının sonuçlarını anlatırken de şu örneği verdi 
     ''Diyelim ki çok önemli bir Anayasa değişikliği yapılıyor. İstanbul'dan 8-10 milletvekili Oylamaya gelirken aşırı hız yaptılar. O milletvekilleri mahkemeye çıkarılarak oylamaya gelmeleri engellenebilir.'' İpek, Türkiye'de başta yargı mensupları olmak üzere pek çok memurun alınacak izinlerle yargılandığını belirterek, ''Türkiye'de hiçbir memur yargılanamaz. İzne tabidir'' diye konuştu. 
     Milletvekili dokunulmazlığının, yasama bağımsızlığının sağlanması için gerekli olduğu görüşünü savunan İpek, ''milletvekillerinin özgürce çalışmasını sağlamak için tesis edilen dokunulmazlığın kaldırılmasını savunmak, esasen milletin sınırlandırılmasını savunmaktır'' dedi. 
     Milletvekillerine istemeleri halinde yargılanma hakkı tanınması, mahkum olmaları durumunda infazın milletvekilliği sonunda yerine getirilmesi gibi önerilerde de bulunan İpek, ''Dokunulmazlık müessesini yıpratmak ve ortadan kaldırmak, parlamenter sistemi yıpratmaktır'' diye konuştu. 
     
     ''BU TUZAĞA DÜŞMEYİZ'' 
     Yasama, yürütme ve yargı arasındaki kuvvetler ayrılığı ilkesini anımsatan İpek, yasama dokunulmazlığının kaldırılmasının, parlamenter devleti ''hakimler devleti'' haline getirebileceğini ileri sürdü. İpek, ''dokunulmazlığın kaldırılmasında amaç, AK Parti'nin 365 milletvekili ile hizmet etmesini engellemekse kimse kusuru bakmasın bu tuzağa düşmeyiz'' dedi. 
     
     ''OLİGARŞİ' 
     Önerge sahibi olarak söz alan CHP Ankara Milletvekili Yakup Kepenek de konuşmasında Başbakan Recep Tayyip Erdoğan'ın ''bürokratik oligarşi'' tanımına katıldığını belirterek, ''Türkiye'de siyasetçi, bürokrat ve bir grup işadamından oluşan bir yapı vardır. Bunun önlenmesi için ilk önce işe buradan, Meclis'ten başlamak gerekir'' dedi. Kepenek, 1983 yılından buyana özelleştirme uygulaması yapılmasına karşın Türkiye'de rüşvet ve yolsuzluğun arttığını belirterek, Türkiye'nin bundan kurtulması gerektiğini söyledi. 
     
     HÜKÜMET 
     Başbakan Yardımcısı Şahin, araştırma komisyonunun kurulmasını Hükümet olarak olumlu bulduklarını söyledi. Şahin, Komisyon'un yapacağı çalışmaları önemsediklerini de bildirerek, çalışmalar sırasında dokunulmazlığın demokratik ülkelerdeki tatbikatının da araştırılmasını istedi. 
     Şahin, tamamen mi yoksa, sınırlı olarak mı yasama dokunulmazlığının kaldırılmasına ilişkin olarak araştırmalar yapılmasını arzuladıklarını kaydederek, dokunulmazlık konusunun sürekli gündemde olduğunu, sanki milletvekillerinin çok suç işleyen ancak, dokunulmazlık zırhından yararlanıp yargılanmaktan kurtulan insanlar olduğu gibi bir izlenim yaratıldığını ifade etti. 
     Geçen dönem milletvekili olan siyasetçilerden 500'ünün bugün Meclis'te olmadığını anımsatan Şahin, ''şu konuyu özellikle komisyonun araştırmasında yarar görüyoruz Şimdi dokunulmazlığı olmayan bu 500 kişiden kaç kişi hakkında soruşturma açılmış, bunlardan kaçı yargılanıyor'' diye konuştu. 
     Daha sonra yapılan oylamada milletvekili dokunulmazlığı konusunda Meclis Araştırması açılması kabul edildi. 
     
</TEXT>
</DOC>
