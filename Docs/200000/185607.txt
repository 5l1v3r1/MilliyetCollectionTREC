<DOC>
<DOCNO> 185607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sontur03.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin ağzından bal damlıyor... 
</HEADLINE>
<TEXT>

     GÜVEN ÖZALP Brüksel 

Türkiye'nin Avrupa Birliği'yle AB ilişkilerinde belirleyici unsurlardan biri olan İlerleme Raporu'nun yayımlanmasına bir aydan az bir süre kalırken, Dışişleri Bakanı Abdullah Gül, Brüksel'de AB Komisyonu'nun Genişlemeden Sorumlu Üyesi Günter Verheugen'le bir araya geldi. Verheugen, son dönemde Türkiye'ye yönelik olarak takındığı son derece olumlu tavrı bu görüşmede de sürdürdü. Verheugen, Türkiye'yle ilişkilerin son derece umut verici bir döneme girdiğini belirterek, Türkiye'nin attığı adımlardan övgüyle bahsetti. 
     Gül'le yaptığı görüşmenin ardından bir açıklama yapan Verheugen, ilişkilerin son derece umut veren bir döneme girdiğini ve bu durumun son derece memnuniyet vereci olduğunu söyledi. Türkiye'den gelen sinyallerin olumluluğuna dikkat çeken Verheugen, bu bağlamda henüz hazırlanma aşamasında olan İlerleme Raporu'nun da olumlu ve cesaretlendirici nitelikte olacağını tahmin ettiğini söyledi. 
     
     AKP'ye övgü yağdırdı 
     Verheugen, AKP hükümetinin AB konusuna yaklaşımına da övgüler yağdırdı. Bir önceki hükümetle şu anki hükümet arasındaki en önemli farkın şu anki hükümetin siyasi reformları hedef olarak belirlemesi olduğunu ifade eden Verheugen, bunun ilişkilerin daha istikrarlı ve tahmin edilebilir olmasını sağladığını söyledi. "Bu durum işbirliğini de son derece tatmin edici kılıyor" diyen Verheugen, bir önceki hükümetin siyasi reformları "yarım gönülle" yaptığını söyledi. Gül de uygulamanın öneminin farkında olduklarını ve Türkiye'nin önünde kritik bir dönem olduğunu belirterek, "Çabalarımız raporun olumlu çıkmasına yönelik" diye konuştu. 
     
     Kıbrıs'ta çözüm beklentisi 
     Yaklaşık bir saatlik bölümü başbaşa geçen görüşmede ele alınan önemli bir noktayı da Kıbrıs oluşturdu. Verheugen, Kıbrıs konusunda hala açık bir kapı bulunduğuna işaret ederken, bulunacak çözümde Annan Planı'nın temel alınmasını istediklerini söyledi. Verheugen, AB'nin tercihinin Güney Kıbrıs'ın AB'ye katılacağı 1 Mayıs 2004 tarihinden önce çözüm bulunması yönünde olduğunu söyledi. Verheugen, Gül'ün de kendisine paralel bir yaklaşım içinde olduğunu ifade etti. Bir soru üzerine KKTC ile yapılan gümrük birliğine değinen Gül, "Bu konuyu KKTC askıya aldı" dedi. 
     
     DEP uyarısı 
     Görüşmede Verheugen ve Komisyon yetkilileri, Türkiye'nin attığı adımlardan etkilendiklerini gizlemeseler de uygulamanın henüz oturmadığı ve yaygınlaşmadığı konusunda görüş belirttiler. Özellikle üzerinde durulan bir konuyu da Leyla Zana'nın aralarında bulunduğu eski DEP milletvekillerinin yargılanma süreci oluşturdu. Bu konu, rapor yayımlanana dek olumlu bir gelişme olmaması halinde, İlerleme Raporu'nun en olumsuz noktalarından birini oluşturacak. 
     
     Seçimden çekinmiyoruz 
     Görüşmeye Yargıtay'ın DEHAP konusunda aldığı karar da yansıdı. Bu sıcak gelişmenin sonuçlarını yakın takibe alan Komisyon'un verdiği mesajı ise, "Umarız süreci aksatmaz" oluşturdu. Gül de bu karar sonrasında seçime gidilmesi halinde kendilerinin herhangi bir korkusu bulunmadığını ifade etti. "Seçime gitmekten çekinmiyoruz" diyen Gül, seçime gidilmesi halinde şu andakindan daha fazla milletvekili çıkaracaklarına inandığını söyledi. 
     
</TEXT>
</DOC>
