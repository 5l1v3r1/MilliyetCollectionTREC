<DOC>
<DOCNO> 153332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sontur17.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Neden MGK toplantısı olmadan gerginlik olacak denir " 
</HEADLINE>
<TEXT>

     Devlet Bakanı Mehmet Aydın, ''Yarınki MGK toplantısı olmadan bugün 'gerginlik olacak, şu olacak, bu olacak' şeklinde konuşmak iki noktadan kaynaklanıyor olabilir Ya hakikaten bir tahmindir bu ya da bazıları maalesef herhalde gerilim olsun istiyor'' dedi. 
     Bakan Aydın, Kocatepe Konferans Salonu'nda yapılan İl Müftüleri Semineri'nin açılış töreninin ardından, basın mensuplarının sorularını yanıtladı. 
     ''Kritik bir MGK'dan bahsediliyor. Kadrolaşma ve milli görüşle başlayan gerginlik ve türban krizi konusunda askerlerin, ordunun uyarıda bulunacağı söyleniyor. Bu konudaki değerlendirmeniz nedir '' sorusu üzerine, Aydın, şunları söyledi 
     ''Yarın yarındır. Yarın ne konuşulacağı mutlaka bir plan ve program dahilindedir ama o plan ve programı biz bilmiyoruz. Yarınki toplantı olmadan bugün 'gerginlik olacak, şu olacak, bu olacak' şeklinde konuşma iki noktadan kaynaklanıyor olabilir Ya hakikaten bir tahmindir bu ya da bazıları maalesef herhalde gerilim olsun istiyor. Benim kanaatimce yarın MGK toplantısında ülkemizin içinde bulunduğu çok önemli sorunlar konuşulacak. Biliyorsunuz AB konusunda çok önemli bir noktaya geldik, bunun üzerinde durulacak. Güneyimizdeki problemler ve savaş bir anlamda bitti ama sıkıntı devam ediyor, bu konu üzerinde durulacak. Ekonomi konusunda hepimizi memnun eden bazı önemli gelişmeler oldu, belki bu değerlendirilecek. Ben tabii MGK'ya katılan bakanlardan değilim ama ülkenin hayati konuları varken son derece önemli konular varken hiçbir sorumlu devlet adamımız ve sorumlu kurumumuz gerginliği arzu eder bir anlayışta olamaz. Böyle bir şey olacağını da tahmin etmiyorum.'' ''Konuşmanızda, 'Ben kimseye siyasi baskı uygulamam' dediniz. Mehmet Nuri Yılmaz, istifasında, 'hiçbir hükümetten görmediğim siyasi baskıyı gördüğüm için istifa ediyorum' demişti'' diyen bir gazeteciye ise Aydın, ''Bu da onun cevabı oldu'' karşılığını verdi. 
     
     ''ACELECİ OLMANIN ANLAMI YOK'' 
     Aydın, Diyanet İşleri Başkanı'nın ne zaman atanacağı sorusu üzerine de şunları kaydetti 
     ''Diyanette işler yürüyor. Atama konusunda çalışmalarımız var. Aceleci olmanın anlamı yok. Hizmet kadrosu olarak Diyanet İşleri Başkanlığı zaten iyi bir kurumdur. İşlerin iyi yürümesi tek bir kişiye bağlı değil. Mehmet Nuri Yılmaz istifa etmedi, emekli oldu. Emeklilik dilekçesini de emekli olduğu tarihten epeyce önce zaten vermişti. Yani o gün gelip ben ayrılıyorum demedi.'' Aydın, ''Yılmaz'ın siyasi baskı gördüğü için istifa ettiği yolunda açıklama yapmasına neden ne olabilir '' şeklindeki soruyu cevaplandırırken de, Diyanet üzerinde siyasi baskı olamayacağını, o baskıya hükümetin ihtiyacı bulunmadığını söyledi. Aydın, ''Siyasi baskı yapıp ne yapacağız. Biz zaten milli iradeyle iktidara gelmiş bir kadroyuz. İnsan siyasi baskıyı, zayıf bir siyasi durumu kapatayım diye yapar. Muhafazakarlık ve demokratlığın ne olduğunu biliyorsak baskının olmayacağı kendiliğinden ortaya çıkar'' diye konuştu. 
     Aydın, ''Türk toplumu açık mı kapalı mı '' sorusu üzerine de ''Eşiğin açık olma tarafındadır. Ama eksikliklerimiz var. Bunları gidermek için elimizden gelen gayreti gösteriyoruz. Yasal ve uygulamadaki eksikliklerimizi gidereceğiz'' dedi. 
     ''Cumhurbaşkanı Ahmet Necdet Sezer'in kadrolaşma konusundaki hassasiyeti dile getiriliyor. Sizin şu ana kadar Diyanet İşleri Başkanlığı'na atama yapmamanızda bunun etkisi var mı '' sorusuna ise Aydın, şu yanıtı verdi 
     ''Diyanet İşleri Başkanlığı'nın hiçbir kademesinde hiçbir atama yapılmadı. Zaten hiçbir atamanın yapılmadığı yerde siyasi baskıdan bahsetmek anlamsız olur. Sayın Cumhurbaşkanı, Diyanet İşleri Başkanlığı ile değil genel durumla ilgilidir. Kadroda yenileşme, her hükümet döneminde düşünülmesi gereken bir konudur. Kadrolaşma konusunda nasıl bir rahatsızlık ortaya çıkıyor, bunu anlamakta zorluk çekiyorum.'' Aydın, bir gazetecinin, ''Sizin Diyanet İşleri Başkanlığı için aday gösterdiğiniz kişiyi Cumhurbaşkanı Sezer'in uygun görmediği ve sizin bu kişi konusunda ısrar ettiğiniz doğru mu '' diye sorması üzerine de ''O konuyu hiç açmayalım. Çünkü bu konuların çoğu şahıslarla ilgilidir. Ben şahısların zarar göreceği beyanatlarda bulunmak istemem. Sonucu bekleyin, o zaman konuşuruz'' diye konuştu. 
     Bakan Aydın, Milli Görüş teşkilatı ve Fethullah Gülen cemaatiyle ilişkilerle ilgili soruyu yanıtlarken de şunları kaydetti 
     ''Yaşadığı ülkenin hukukuna saygılı ve bağlı olan her vatandaş, benim hizmete hazır olduğum vatandaştır. Türkiye'nin hukukuna, cumhuriyetimize ve demokratik rejimimize saygılı olacak. Başka şartımız yoktur. Hangi teşkilat olursa olsun, benim dediğim çerçevede içindeyse benim bir sorunum yok. Yaşadığı ülkeyle ilgili sorunu varsa benim devlet olarak onu muhatap almam mümkün değil.'' 
     




</TEXT>
</DOC>
