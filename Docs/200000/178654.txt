<DOC>
<DOCNO> 178654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sondun06.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sobig'in hacker'ı virüsü para için yazmış, yeni virüs yolda... 
</HEADLINE>
<TEXT>

     İnterneti felce uğratan Sobig adlı seri virüsleri yazan kişinin, bunu para için yaptığı öne sürüldü. 
     Konuyu derinlemesine araştıran internet güvenlik uzmanları, olayın gerisinde para olduğunu, bu nedenle de Sobig virüslerinin arkasının kolay kolay kesilmeyeceğini ifade ettiler. 
     Uzmanların verdiği bilgiye göre, ilki Ocak ayında ortaya çıkan Sobig virüsü, onbinlerce bilgisayarı etkiledikten sonra bunları çöp-posta olarak nitelendirilen lüzumsuz e-postalar gönderilmesi amacıyla kullanılır hale getirdi. 
     Uzmanlar Sobig virüsünü yazan kişi ya da kişilerin, virüs bulaştırılan bilgisayarları saptayarak, bunların adreslerini çöp-posta yollayıcılarına sattıklarını ve çöp-posta yollayanların da bu bilgisayarları kullanarak, izlerini belli etmeden, çoğu satış ya da reklam içeren çöp-postaları dağıttıklarını söylediler. 
     "Lurhq" adlı kuruluş araştırmacılardan Joe Stewart ise "Sobig'i yazan programcı ya da programcılar bu işten para kazandıkları için bundan kolay kolay vazgeçmeyeceklerdir" diye konuştu. 
     Geçen hafta yayılmaya başlayan Sobig.F virüsünün pornografik bir siteye konan bir fotoğraftan kaynaklandığı biliniyor. Uzmanlar söz konusu sitedeki üyeliğin de çalıntı bir kredi kartı kullanılarak yapıldığını saptadılar. 
     
</TEXT>
</DOC>
