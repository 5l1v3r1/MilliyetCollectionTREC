<DOC>
<DOCNO> 195420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/siyaset/siy04.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralya Kürt mülteciye kapalı 
</HEADLINE>
<TEXT>

   Ülkeye kaçak giren 14 Kürt'ün sığınma başvurusunu, Türkiye'de ayrımcılığa uğramadıkları gerekçesiyle reddeden Avustralya hükümeti, "Artık Kürtlere sığınma hakkı yok" dedi 
   MEHMET ÇİFTÇİ İspanya DHA 

   
   Avustralya Federal Hükümeti, bundan sonra Türkiye'den gelerek ülkeye kaçak yollarla girmek isteyen hiçbir Kürt'e sığınma hakkı verilmeyeceğini açıkladı. Federal Hükümet'in, Türkiye'de Kürtlerin iyi şekilde yaşadığını ve hiçbir ayrımcılığa uğramadığını gerekçe göstererek aldığı bu karar, ülkede siyasi krize yol açtı. 
   Geçen hafta Türkiye'den gelerek Endonezya'dan tekneyle yasadışı yollardan Avustralya'ya girerken yakalanan 14 Kürt, bu ülkeden sığınma hakkı istedi. Türkiye'deki şartların kötü olduğunu gerekçe göstererek siyasi sığınma hakkı isteyenlere olumsuz cevap verildi. Hükümet, Türkiye'deki Kürtlerin şartlarının iyileştiğini gerekçe göstererek, bundan sonra Türkiye'den gelecek Kürtlere siyasi sığınma hakkı tanımayacağını açıkladı. 
   14 kişiyi Endonezya'ya geri gönderen hükümetin bu kararı BM'de de yankı buldu. BM Mülteciler Yüksek Komiserliği, Avustralya'yı eleştirerek bu kişilere sığınma hakkı vermemesini kınadı. 
   Hükümetin kararının bundan sonra Türkiye'den gelecek kişilere emsal olarak uygulanacağı belirtildi. 
   
   
   
   
</TEXT>
</DOC>
