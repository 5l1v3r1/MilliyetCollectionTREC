<DOC>
<DOCNO> 162959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/soneko39.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine, gelecek hafta 4 ihale düzenleyecek... 
</HEADLINE>
<TEXT>

     Hazine Müsteşarlığı, önümüzdeki hafta hem Pazartesi günü hem de Salı günü ikişer ihale birden düzenleyecek. 
     Hazine'den yapılan açıklamaya göre, 16 Haziran Pazartesi günü, 18 Haziran 2003 valörlü, 17 Eylül 2003 itfa tarihli 91 gün vadeli referans bono ihalesi düzenlenecek. 
     Aynı gün, 9 Haziran 2004 itfa tarihli olmak üzere 357 gün vadeli Türk Lirası cinsinden iskontolu hazine bonosu ihale yapılacak. Söz konusu kağıtların valör tarihi ise yine 18 Haziran 2003 olarak belirlendi. 
     
     SALI GÜNÜ YAPILACAK İHALELER 
     Hazine, Salı günü de iki ayrı ihale düzenleyecek. 
     Buna göre, 18 Haziran 2003 valörlü ve 5 Kasım 2003 itfa tarihli 140 gün vadeli Türk lirası cinsinden hazine bonosu ihalesi gerçekleştirilecek. 
     Salı günü ayrıca, 11 Mayıs 2005 itfa tarihli 3 ayda bir değişken faiz ödemeli devlet tahvili ihalesi de yapılacak. Söz konusu tahvilin ilk kupon ödemesi 13 Ağustos 2003 tarihinde gerçekleştirilecek olup, kupon ödemesine esas teşkil edecek faiz oranı, 14 Mayıs 2003 ihraç tarihli referans bono ihalesinde belirlenen oran olacak. 
     Bu arada, söz konusu ihaleler için değişime konu geri alınacak Devlet İç Borçlanma Senedi DİBS'lere ilişkin fiyat listeleri de açıklamada yer aldı. 
     
</TEXT>
</DOC>
