<DOC>
<DOCNO> 191595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/soneko24.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine Bireysel Emeklilik Sistemi 6 şirketle başladı 
</HEADLINE>
<TEXT>

     Hazine, bireysel emeklilik sisteminin bugün itibarıyla hayata geçtiğini bildirdi. 
     Hazine Müsteşarlığı'ndan yapılan açıklamaya göre, kamu sosyal güvenlik sisteminin tamamlayıcısı olan sistem, bireylere emeklilik döneminde ek bir gelir sağlayarak refah düzeylerinin yükseltilmesini amaçlıyor. 
     Sistem aynı zamanda ekonomiye uzun vadeli kaynak yaratarak istihdamı artıracak ve ekonomik kalkınmaya katkıda bulunacak. 
     Bugün itibarıyla emeklilik branşında faaliyet ruhsatı alan 11 şirket arasından emeklilik planlarının onaylandığı belirtilen açıklamada, sistemin 6 şirket tarafından ilk emeklilik sözleşmelerinin akdedilmesi ile birlikte başlamış bulunduğu ifade edildi. 
     Bugün itibarıyla emeklilik branşı faaliyeti ruhsatı alan şirketlerden Ak Emeklilik, Anadolu Hayat Emeklilik, Garanti Emeklilik ve Hayat, Koç Allianz Hayat ve Emeklilik, Oyak Emeklilik ve Yapı Kredi Emeklilik'in, emeklilik ürünlerini katılımcılara sunmaya başladığı kaydedilen açıklamada, şöyle denildi 
     ''Diğer taraftan, emeklilik branşı faaliyeti ruhsatı almış olmakla birlikte hali hazırda emeklilik planları incelemesi devam eden Ankara Emeklilik, Başak Emeklilik, Commercial Union Hayat ve Emeklilik, Doğan Emeklilik ve Vakıf Emeklilik emeklilik planlarının onaylanmasını müteakip, kısa bir süre içinde emeklilik ürünlerini katılımcılara sunacaklardır.'' 
     
</TEXT>
</DOC>
