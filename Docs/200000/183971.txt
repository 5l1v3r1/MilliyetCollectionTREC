<DOC>
<DOCNO> 183971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sontur19.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İki kişiyi paralarını almak için av tüfeğiyle öldürdü 
</HEADLINE>
<TEXT>

     Adana'nın Kozan İlçesi'nde, üniversiteye yeni kayıt yaptırdığı bildirilen genç, paralarını almak amacıyla iki kişiyi av tüfeğiyle öldürdüğü iddiasıyla tutuklandı. 
     Jandarma yetkililerinden alınan bilgiye göre, Taner Şanlı 21 , hayvan tüccarı Erdoğan Şişman ile telefonla görüşerek, hayvan satışı yapmak için kendisiyle Hamam Köyü'nde buluşmak istediğini söyledi. 
     Tüccar Erdoğan Şişman 49 ve yanında çalışan Mehmet Aydınol'u 37 köy girişinde karşılayan ve av tüfeği ile tehdit ederek mısır tarlasının içine sokan Taner Şanlı, bu kişileri öldürerek paralarını aldı. 
     Ekiplerin araştırması sonucu Taner Şanlı yakalandı ve olayda kullandığı belirlenen av tüfeği ile kanlı giysiler evinde yapılan aramada bulundu. 
     Sanığın, ifadesinde, ''Akdeniz Üniversitesi Fen-Edebiyat Fakültesi'ni bu yıl kazandım. Maddi durumumuz iyi değildi. Daha önceden tanıdığım Erdoğan Şişman'ı hayvan satacağımı söyleyerek çağırdım. Yanında parayla geleceğini biliyordum. Öldürüp paralarını aldım'' dediği öğrenildi. 
     Yetkililer, tüccarın üzerindeki bir milyar 185 milyon lira ile cep telefonunu aldığı belirtilen sanığın, sorgusunun ardından sevk edildiği nöbetçi mahkemece tutuklandığını bildirdiler. 
     
</TEXT>
</DOC>
