<DOC>
<DOCNO> 150876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/guncel/gun03.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte işkenceye Avrupa standardı 
</HEADLINE>
<TEXT>

Frankfurt’ta fidyeci bir öğrenci, kız arkadaşıyla gözaltındayken polis şefi tarafından "tehdit edilince" Almanya’da "işkence" tartışılmaya başlandı 
     GÜRSEL KÖKSAL Milliyet 

     Frankfurt’ta fidye için kaçırdığı çocuğu öldüren hukuk öğrencisinin, kız arkadaşıyla gözaltıdayken işkence ve tecavüz tehdidiyle karşılaştığı iddiası Almanya’yı karıştırdı. 
     Her şey, geçen yıl Almanya’nın en eski aile bankalarından birinin sahibinin 11 yaşındaki oğlu Jakob von Metzler’in kaçırılmasıyla başladı. Fidyeci, aileden 1 milyon euro istedi. Aile fidyeyi ödedi. Polis, fidyeyi alan Magnus Gafgen’i takip ederek evinde gözaltına aldı. Gafgen, suçlamaları reddederek çocuğun yerini söylemeye yanaşmayınca, polis, yaşadığına inandığı Jakob’un ölebileceği endişesiyle zanlıyı konuşturmak için en kolay yolu seçti. 
     İddiaya göre, Frankfurt Emniyet Müdür Yardımcısı Wolfgang Dashner, Gafgen’e çocuğun yerini söylememesi halinde, kapıda bekleyen işkencecilere teslim edileceğini ve hayatında yaşamadığı acılarla karşı karşıya kalacağını söyledi. İşkence görmekten korkan Gafgen, çocuğu kaçırdığıni itiraf ederek polisi sakladığı yere götürdü. Ancak polis, talihsiz Jakob’un cansız bedeniyle karşılaştı. 
     Gafgen’in avukatı, müvekkiline gözaltındayken işkence tehdidinde bulunulduğunu, ifade ve itirafların hukuken geçersiz olduğunu belirterek, serbest bırakılmasını istedi. 
     İşkence tehdidi suçlamasını reddetmeyen Dashner ise çocuğun hayatını kurtarmak için bu yola başvurduklarını belirterek, "Böyle durumlarda polisin işini kolaylaştıracak yasal değişiklikler yapılmalı" dedi. 
     Almanya kamuoyu işkence iddiasıyla şoke olurken, bazı politikacılar polis şefinin talebini normal bularak destek verdi. Tartışma, geçen haftaki duruşmaya kadar sürerken, Daschner hakkında da soruşturma başlatıldı. İlk duruşmada sanık avukatı, soruşturmanın yasalara aykırı gerçekleştiğini, davanın durdurulmasını ve müvekkilinin serbest bırakılmasını talep etti. Mahkeme, işkence tehdidi altında alınan ifadenin geçersiz olduğunu kabul etti ve sanık aleyhine kullanılamayacağını açıkladı. Ancak "Sanığın ifadesinden başka delillerimiz var ve biz kendisinin katil olduğunu kanıtlayacağız" diyen iddia makamına da şans verdiler. Nitekim sanık da ifade vermek ve suçunu itiraf etmek istediğini açıklayınca, davanın fiyaskoyla sonuçlanmasından korkanlar derin nefes aldı. 
     Gafgen’le birlikte gözaltına alınan, ancak ifadesinin ardından serbest bırakılan 16 yaşındaki Katharina P.’ye de işkence yapıldığı iddiası gündeme geldi. Kızın ailesi, özel timdeki polislerin Katharina’yı saçlarından tutup yerlerde sürüklediğini, soymaya kalkıştıklarını, tecavüz ve işkenceyle tehdit ettiklerini öne sürdü. Frankfurt Emniyet Müdürü Harald Weiss - Bollandt ise iddiaların doğru olmadığını savundu. 
     


GÜNCEL 
























</TEXT>
</DOC>
