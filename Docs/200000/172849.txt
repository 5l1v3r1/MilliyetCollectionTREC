<DOC>
<DOCNO> 172849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sontur14.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hava sıcaklıkları artacak... 
</HEADLINE>
<TEXT>

     Hava sıcaklıkları, yarından itibaren özellikle iç ve doğu bölgelerde 5-7 derece artarak, mevsim normallerinin üzerine çıkacak. Başta İzmir olmak üzere İstanbul ve Ankara hafta sonunda sıcaktan kavrulacak. 
     Devlet Meteoroloji İşleri Genel Müdürlüğü'nce yapılan ''Meteorolojik Değerlendirme''ye göre, hava sıcaklıklarındaki artış yarın başlayacak ve cumartesi-pazar günleri etkili olacak. Hava sıcaklığı, Karadeniz'in iç kesimleri, İç Anadolu ve Doğu Anadolu'nun güney ve batısında 35-37, Akdeniz ve Güneydoğu Anadolu'da 40-42 dereceye ulaşacak. 
     Meteorolojik Değerlendirme'de, sıcak havanın önümüzdeki hafta ortasına doğru etkisini azaltacağının ve hava sıcaklıklarının mevsim normalleri civarında seyredeceğinin tahmin edildiği kaydedildi. 
     
</TEXT>
</DOC>
