<DOC>
<DOCNO> 180129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/dunya/dun01.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
En iddialı Demokrat sahnede 
</HEADLINE>
<TEXT>

   Demokrat başkan adayı Senatör Kerry, kampanyasını, Bush'u 'Irak'ta hesap hataları yapan radikal bir kabadayı' diye niteleyerek başlattı 
      WASHINGTON Milliyet 

   
   ABD Başkanı George W. Bush Irak Savaşı'nı sınırlı uluslararası destek ile gerçekleştirmesi ve dış politikadaki "dediğim dedik" üslubu nedeniyle giderek daha fazla eleştirilirken, bu eleştirilerin 2004 başkanlık seçimlerine damgasını vurma olasılığı da var. Bu olasılığı güçlendiren bir çıkış, Demokratik Parti'nin iddialı başkan aday adayı Senatör John Kerry'den geldi. 
   Kerry, seçim kampanyasını resmen başlatırken yaptığı konuşmada, Bush'un dış politikasına sert biçimde yüklendi ve ABD Başkanı'nı "Irak'ta büyük hesap hataları yapan, barışı nasıl kazanacağını planlamadan işe girişen ve ABD'yi dünyada yalnızlaştıran bir radikal kabadayı" diye nitelendirdi. 
   Vietnam Savaşı gazisi olan ve Senato'da Irak'a karşı gerekirse kuvvet kullanılması yönünde oy kullanarak savaş fikrine destek vermiş bulunan Kerry'nin bu çıkışı, Amerikan kamuoyunda, diğer bazı pasifist adayların Bush'a yönelik eleştirilerine kıyasla çok daha etkili olmaya aday. 
   Konuşmasında, "Bush, yurtdışında 200 yıllık Amerikan tarihine ters düşen bir çizgide bizi yönlendirdi ve yoldan çıkardı" diyen Kerry, ABD Başkanı'nı 11 Eylül sonrasında ABD'nin dış ilişkilerini bozmakla suçladı. Demokrat siyasetçi, Başkan Bush'u kastederek, "11 Eylül sonrasında dünyanın bize gösterdiği iyi niyeti çarçur etti ve ülkemizi güvenli kılabilmek için ihtiyacımız olan saygı ve nüfuzu yitirdi" ifadesini kullandı. 
   
   'Koalisyon kurmalıydı' 
   Irak'a karşı kuvvet kullanma fikrine karşı çıkmadığını, ancak bunun yapılış biçimi konusunda Bush'u hatalı bulduğunu söyleyen Kerry, ABD'nin Saddam Hüseyin'e karşı daha geniş bir uluslararası koalisyon kurmayı beklemeden, aceleyle savaşa girişmesini "dev boyutlarda bir yanlış hesap" diye nitelendirdi. Bush'u nükleer silahlanmayı ilerletecek girişimleri nedeniyle de eleştiren Kerry, "Yeraltındaki sığınakları vurmaya yönelik taktik nükleer silahlar geliştirerek, yeni bir nükleer silahlanma yarışı başlatacaklar. Ben kullanılabilir nükleer silahların arttığı bir dünyada yaşamak istemiyorum" dedi. 
   
   
</TEXT>
</DOC>
