<DOC>
<DOCNO> 181118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sontur27.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK Genel Sekreterliği'nden açıklama... 
</HEADLINE>
<TEXT>

     Milli Güvenlik Kurulu MGK Genel Sekreterliği, bazı yayın organlarında MGK Genel Sekreterliği Yönetmeliği ile ilgili ''abartalı, maksadını aşan yorumlar yapıldığı ve kamuoyunun yanlış yönlendirilmeye çalışıldığı'' bildirildi. 
     Milli Güvenlik Kurulu Genel Sekreterliği'nden yapılan yazılı açıklamada, son günlerde bazı yayın organlarında ''gizli'' gizlilik dereceli Milli Güvenlik Kurulu Genel Sekreterliği Yönetmeliği'nden alıntılara yer verildiği, abartılı, maksadını aşan yorumlar yapıldığı ve kamuoyunun yanlış yönlendirilmeye çalışıldığının üzüntü ile izlendiği belirtildi. 
     MGK Genel Sekreterliği'nin 2945 Sayılı MGK ve MGK Genel Sekreterliği Kanunu ve bu kanunun 21. maddesi gereğince 10 Şubat 1984 tarihinde Bakanlar Kurulu tarafından kabul edilen MGK Genel Sekreterliği Yönetmeliği çerçevesinde görevini yürüttüğü hatırlatılan açıklamada, şunlar kaydedildi 
     ''Devletin varlığı ve bağımsızlığı, ülkenin bütünlüğü ve bölünmezliği ile Türkiye Cumhuriyeti Anayasası'nın başlangıç bölümünde ve Anayasa'nın 2. maddesinde ifade edilen Cumhuriyet'in temel niteliklerinin korunması maksadıyla yürütülecek devlet çapındaki psikolojik harekatın koordinasyon görevi, dünyanın birçok ülkesinde de görülebileceği gibi, söz konusu kanun ve yönetmelik ile MGK Genel Sekreterliği'ne verilmiştir. 
     Devletlerin bekasına yönelik yıkıcı ve bölücü faaliyetlere karşı gerekli tedbirlerin alınmasının ve bu kapsamda psikolojik harekat faaliyetlerinin yürütülmesine gerek olmadığının ortaya atılmasını ve bu faaliyetlerin neden açık olarak yürütülmediğinin sorgulanmasını anlamakta güçlük çekilmektedir. 
     Son 20 yılını yıkıcı ve bölücü terör tehdidi altında geçiren ve geçirmekte olan ülkemizde bu şekildeki düşüncelerin yıkıcı ve bölücü faaliyetlerle mücadeleye katkı sağlamayacağı aşikardır.'' Söz konusu yönetmelikte, psikolojik harekatın koordinatörlük görevinin MGK Genel Sekreterliği'ne verildiği belirtilen açıklamada, planların ilgili bakanlık, kurum ve kuruluşların katılımı ile Genel Sekreterliğin koordinatörlüğünde hazırlandığı, Başbakan'ın planları onayını müteakip ilgili bakanlık, kurum ve kuruluşlar tarafından uygulandığı anlatıldı. Açıklamada, ''Hal böyle iken, maksatlı olarak MGK Genel Sekreterliği'ni bu planları adeta tek başına hazırlayan ve uygulayan, devlet içinde devlet gibi bir konumda göstermenin ne kadar yanlış ve insafsız olduğu üzerinde de düşünülmesinin gerekliliğine inanılmaktadır'' denildi. 
     
     ''BASIN ETİĞİNİ ALTÜST EDEN VAHİM BİR AYMAZLIK'' 
     Açıklamada, söz konusu haberlerde psikolojik harekat faaliyetlerinin topluma karşı, toplumu adeta düşman olarak kabul ederek yürütüldüğünün iddia edildiği belirtilerek, ''Psikolojik harekat aslında toplumun yıkıcı ve bölücü faaliyetlere karşı bilgilendirilmesi ve dirençlendirilmesi maksadıyla yürütülmektedir. Ayrıca, yıkıcı ve bölücü propagandaya karşı propagandayı da içermektedir'' görüşüne yer verildi. Açıklamada şöyle denildi 
     ''Ortaya atılan görüş ve iddiaların en vahimi ise Türkiye'de işlenmiş bazı siyasi cinayetlerin birer 'psikolojik harekat' olup olmadığının sorgulanmasıdır. 
     Bu sorgulama aslında sadece MGK Genel Sekreterliği'ni değil, Türkiye Cumhuriyeti devletini, başbakanlarını ve ilgili bakanlık kurum ve kuruluşlarını da hedef almaktadır. 
     Böyle bir hususun sorgulanması değil, düşünülmesi veya ima edilmesi bile Türkiye Cumhuriyeti devleti kurum ve kuruluşları açısından tüyler ürpertici olup karşısında sessiz kalınamayacak bir iftira ve basın etiğini altüst eden vahim bir aymazlıktır. 
     Bu kişilerin iyi niyet ve maksat taşıdıklarını düşünmek ve bu cesareti nereden aldıklarını anlamak da mümkün değildir.'' Açıklamada, söz konusu yayınlar hakkında ilgili makam ve kuruluşlar tarafından yasal işlemlerin başlatılması için gerekli girişimlerde bulunulduğu bildirildi. 
     
</TEXT>
</DOC>
