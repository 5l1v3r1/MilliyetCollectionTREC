<DOC>
<DOCNO> 174385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/magazin/yazdud.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirvenin adı Polo 13 ve Kenan 
</HEADLINE>
<TEXT>

   Seda'nın yeni albümü, üç kadının zaferi Safran, Dodo Beach, Mazi, Şiva, Marushka, Türkan Sultan'ın yeni dizisi, Tampa yıkılıyor, Ayça isyanda, The Cream'de 3 trilyon battı, Zerda'da sürpriz gelişme... 
   
      
   Bodrum kaynıyor. Eğlence dizboyu. Ama sevgili Savaş Ay'ın da ekranlara getirdiği ve köşesinde yazdığı gibi ahlaksızlık, mafya takımı, gece kulüplerinde savaş, silahlı sokak kabadayıları, baba parasıyla macera arayan zibidiler, sözde sosyetikler, kokain başta olmak üzere her türlü uyuşturucuyu içmeyi meziyet sanan zavallılar da yok değil. Tüm bunlar benden uzak, cehenneme direk. Benim amacım Bodrum'un iyi yönlerini ve güzelliklerini anlatarak hayal dünyanızı renklendirmek, isteyenlere rehber olmak. Bodrum'da gündüzleri Göltürkbükü'nün en popüler beachlerinden olan Salopet Marine'e takıldım genelde. O kadar renkli ve hareketliydi ki. Ee gazeteci olarak malzeme neredeyse ben de oradaydım tabii. Sırdaşım İsmail Akkaya, Nefise Karatay, sosyetenin en hızlı kızlarından Hande Demir, 'Tofita kızı' Ayça Tekindor, Seda Sayan, borsacı sevgilisi Gökhan Şükür ve dostları, sosyetenin ünlü butikçisi Muzi Karaata, Saffet Arıkan, Salopet'in başarılı işletmecileri Tolga Sezgin, Aykut Gündüz, ortakları Fevzi Kalkavan, annesi Nükhet, Serdar Ortaç, Murat Aslan, İsmail Boyner, Nevda Yılmaz, Canan Yaka-Ergin Tanca, Hasan, Süleyman, Meral ve Füsun Kosif gibi tüm medyatik isimler oradaydı. O gün sevgili Seda ile dertleştik. Seda, müzik ve televizyon dünyasında en çok takdir ettiğim, delikanlılığına güvendiğim bir arkadaşım. Hayat arkadaşı Gökhan Şükür'ü de kardeş kadar severim. Birbirlerine çok yakışıyorlar, Allah bozmasın. Neyse, Seda kış sezonunda haftanın 6 günü ailenizin ekranı Kanal D'de. Beş gün 'Sabah Sabah Seda', bir gün de 'Seda Sayan ile Pazar'da. Hafta içinde izleyemeyenler için. Yeni albümünün repertuvar çalışmalarına da başlamışlar. Seda, Yıldız Tilbe'nin müzik şiketi Ada'ya geçmiş. Yıldız Tilbe ve Sezen Aksu'dan birer şarkı garantilemiş. Aranjör olarak Ozan Doğulu ve Taşkın Sabah ile çalışacakmış. Biz sohbet ederken yanımıza Ayça geldi. İçi dışı bir Tofita kızı Ayça'nın. Hakkında çıkan aşk dedikodularından yaka silkiyor. "Bir insan aynı anda üç-dört kişiyle olur mu " diyor. Bilemem tabii. Ayça, Mehmet Ali'nin Mali Bar'ında halkla ilişkileri başarıyla götürüyormuş, her akşam mekan tıklım tıklımmış. Güneşlendiğimiz şezlongun tam yanına Nefise Karatay ve Hande Demir geldiler. Ama Nefise, Seda'yı görünce iskelenin ucuna gitti. Eskiden, yani Nefise ve Mehmet Ali birlikteyken Seda ile çok samimiydiler. Enteresan bir alem. Nefise zayıflıktan adeta kurumuş. Güneş tepeye varınca bronzlaşmadım, dolaşmaya çıktım. Göltürkbükü'nde sevgili Mehmet Kurşuncu ve ortaklarının yeni açtığı Şiva'ya takıldım. Mehmet, ortakları Şebnem Gökgöz ve Musa Akpınar ile öğle servisini denetliyordu. Şiva'nın iskelesi Harley'cilerle doluydu. Restoran-bar ve beach olarak hizmet veren Şiva'da ağustos ayı boyunca 4 gece Alex ve Soner Olgun dönüşümlü olarak sahne alacaklar. Bir daha gidersem mutlaka izleyeceğim. Karnım tok olduğu için özel Şiva böreğinden yedim sadece. Müthiş lezzetli. Mönü fiks. 12 çeşit meze, 4 çeşit ara sıcak, ana yemekte balık ya da et, finalde ise meyve. Kişi başı 40 milyon lira. Özel yemekleri arasında deniz mahsulleri pilavı, özel Şiva böreği, levrek emense, ahtapot ızgara yer alıyor. Şiva'nın telefon numarası 0252 377 51 41. Bodrum'da kaldığım sürece bir kez çarşıya inebildim. O da Yunuslar Karadeniz Fırını'nın ortaklarından sevgili Mustafa'yı ziyaret etmek ve diyet birkaç çeşit kurabiye almak için. Tekofaks Şirketler Grubu Yönetim Kurulu Başkanı sevgili Ayhan Bermek'in kardeşi Haluk Bermek'in Bodrum'da açtığı Mazi Antique'e de göz attım. Çok şık. Ev aksesuvarları, tablolar, mücevherlerden oluşan kıymetli bir koleksiyon sergileniyor. Hoş bir yer, almasanız bile gezmelisiniz. Mazi'nin telefon numarası 0252 317 27 46. Dönüşte çok eski bir arkadaşım olan Tülay Arda'nın Marushka'sına uğradım. Eskinin Rakıcı'sı. Bu çok güzel yerde nice anım vardır. Tülay işletmeci. Mandalin, portakal, üzüm, dut ağaçlarının altında yemek yiyor, boğucu sıcağa meydan okuyan hafif serinlikte huzur buluyorsunuz. Şöminesi, mangalı, yapraklardan sızan fener ışıkları, masaların üzerinde Osmanlı kandilleri ve doyulmaz bir fasıl... İşte böyle egzotik ve otantik bir yer Marushka. Mönüye Türk ve Akdeniz mutfağı hakim. Tülay yıllar önce, şu an Reina'nın yerinde olan Tropikana adlı eğlence yerinin işletmeciliğini yapmış, ardından New York'a yerleşmişti. Şimdi yeniden eğlence sektörüne dönmüş. İşletmede Onur Berberoğlu ile Çiğdem Altınada bulunuyor. Lokalin özel yemekleri arasında papper steak ve her çeşit balık var. O akşam Celal Altınel, Altay, Necdet Göral, Avukat Edip Önder, emekli mankenler İlgi Gövsa, Sevda Demircan'ın rezervasyonları vardı. Yani müşterisi de renkli. Telefon numarası 0252 363 89 75. 
   
      Safran'da huzur    Bir akşam üstü sevgili Aslı Altan'ın Safran'ına gittim. Manzara muhteşem. Daha önce de yazmıştım, tıpkı Yunanistan'ın aşk adası Santorini'ye benziyor. İnsan Aslı Altan'ın mekanında sevgiyi, aşkı, güzelliği, lezzetli yemeğin keyfini yaşıyor. Gündüz plajındaki minderler üzerinde kitabınızı okuyup dinlenirken gece kafanızı patlatmayan müzik eşliğinde birbirinden leziz mezeleri tadabiliyorsunuz. Mönü, Feraye'nin başkanlığında hazırlanıyor ve işletmeci Nahide Büyükkaymakçı ile Aslı Altan'ın damak lezzetlerini yansıtıyor. Yani gidince üç amazonun başarısını alkışlayacağınıza iddiaya girerim. Yemeklerden tek yakınan, Reina'nın büyük patronu ve Bodrum Safran'da Altan'ın ortağı olan Mehmet Koçarslan. Çünkü her gittiğinde yoldan çıkıp yiyor, sonra da kilo alıyormuş. Girişte renkli ampuller, tuvaletinde Tahtakale'den alınan aynalar, salaş masalar ve sandalyeler, beyaz ile mavinin çok yakıştığı bir ortamda buluşmuş. Barmen Metin İlhan, Levent Erdem, şef Hasan Ünal'ın sıcak ağırlaması Safran'ı farklı kılan bir başka faktör. Ben oradayken benim de çok sevdiğim ünlü romancı Perihan Mağden, Radikal Gazetesi'nin Genel Yayın Yönetmeni İsmet Berkan ile eşi, Burhan Karaçam ve dostları yemekteydi. Akşam yemeğe gideceğim için mönüye baktım soğuk başlangıçlarda fava, ahtapot salatası, Tekirdağ levrek, deniz börülcesi, imam bayıldı gibi çeşitler 4-5 milyon lira. Sağanaki, mücver tabağı, ızgara sebze tabağı gibi ara sıcaklar 7-8 milyon lira. Makarnalar 12.5-15, ana yemekler 12.5-17, salatalar 7-15, tatlılar 10-12 milyon lira. Altan'ın tek sıkıntısı paparazziler. "Biz burada müşterilerimize huzur vermek istiyoruz. Ama gazeteci arkadaşlarımız rahat bırakmıyor. Onlara da saygımız var tabii, tek dileğimiz bizi rahat bırakmaları. Çünkü Safran'a gelenler, fotoğraflarının çekilmesini istemeyen kişiler. Gazeteciler 100 bin dolarlık bir yatırımı berbat etmesinler lütfen. Fotoğraflarının çekilmesini isteyenlerin gittiği adresler belli" diyor. Bodrum Safran'ın telefon numarası 0252 377 56 31. Safran'dan sonra çok merak ettiğim, Bodrum'un Laila'sı diye tanıtılan The Cream'e uğramak istedim. Çoktan bitmiş. Krem olmuş, erimiş. Bodrum'un merkezinde, 13 metrekarelik bir alan üzerindeki kurulan eğlence kompleksinde yer alan Şamdan, Zarifi, TGI Friday's, M M Balıkçılık ve Samim's mekanlarını kapatmışlar. Ne yalan söyleyeyim, üzüldüm. Nereden bakarsanız bakın, en az 3 trilyon batmıştır orada. 
   
      Lezzetli yemek, Tampa, Polo 13 yıkılıyo    Polo 13 ve Dodo Beach'ın patronu sevgili Necdet Göral ile başarılı işletmecisi Ali Sayar, bir akşam Tampa'ya yemeğe davet ettiler beni. Açılmadan önce buranın yakışıklı patronu sevgili Emre Ergani ile gezmiştim mekanı. Bitmiş halini merak ediyordum. Bize Türk Sineması'nın Sultan'ı Türkan Şoray, kızkardeşi Nazan, ekranların sevilen dizisi 'Zerda'nın senaristi Senay Ülkü ve İsmail de katıldı. Tampa gerçekten keyifli yemeğin ve şıklığın Bodrum'daki tek adresi. İşin başına, Paper Moon'dan tanıdığım, çok başarılı bir isim olan Fahrettin Türkmen'i müdür olarak getirmişler. Şefler İsmail Polat, Sinan Keleş, Tacettin İnce. Onlar kadar garson Hasan Özel de seçilmiş sanki. Tampa'da yer bulmak lüks. Sanat, sosyete, iş ve medya dünyasından kimi ararsanız oradaydı. Levent, Ömer Kızıl kardeşler, Seba İnşaat'ın genç ortağı Engin Keçeli ve dünya güzeli eşi Selen, Mehmet Dereli ve eski manken olan karnı burnunda eşi Şebnem Dinçgör, Ayşe Çavuşoğlu, Ferit Şahenk, Dina Topbaş'ı gördüm. Yemekte çoğunluk tel kadayıfa sarılı karides aldı. Türkan Hanım ile ben ilk kez kabak carpaccio'yu denedik, çok lezzetliydi. Ardından yine çoğunluk dana kaburgalı ve patlıcanlı risottoyu tercih etti. Ben deniz ürünleri tagliatelle istedim, Türkan Hanım ve Nazan da çemensiz hindi pastırması ve penne arrabiata yediler. Finali bademli keşkül ve kestane şekeri dondurmayla yaptık. Yemekler gerçekten çok lezzetliydi, mutfak şefini kutlamak gerek. Emre Ergani ve Ersoy Çetin mükemmel bir yer yapmışlar. Yemekte Türkan Hanım ile yan yana oturduk ve sohbet ettik. Tabii benim her zaman olduğu gibi elim ayağıma dolaştı. Sultan kış sezonunda TRT'de bir diziye başlıyor. Muhteşem bir konu. Çok ilginç ve heyecanlı. Ne yazık ki yazmama izin vermedi. Albüm işi yatmış galiba, o nedenle üzüntülüydü. Ben halkını, yardımı bu kadar çok seven ve vergi konusunda bu kadar dürüst olan çok az sanatçı gördüm. Türkan Şoray, Sultan ünvanını gerçekten hak ediyor, müthiş güzel, karizmatik. İnsanı heyecanlandıran bir kişiliğe sahip. Bu arada 'Zerda'nın öykü yazarı Senay da dolu dizgin gidiyor maşallah. Zerda'nın 36. bölümünde Yavuz Bingöl'ün canlandırdığı Şahin Ağa öldürülüyor. Çünkü Yavuz, ANS'ye bağlı. 'Zerda'yı yapan başka bir şirket. Yavuz'un parası ANS tarafından arttırılınca böyle bir karar alınmış. 'Zerda' tutkunları üzülecek. Tampa'nın telefon numarası 0252 357 81 81. Finali Polo 13'te yaptım. Fazla kalmadım, çünkü nefes alamadım. Zaten zavallı Ali bütün gece yine çift telefon çalıştı ve "Benim hiç dostum yokmuş, herkes masa arkadaşıymış" diye yakındı durdu. Kenan Doğulu'nun performansına bir kez daha hayran kaldım. Bence Kenan gerçek bir sahne sanatçısı. Galiba 2 bin kişi vardı içerde. Ralf Tezman, Derin Mermerci, Tuncer Öztarhan, yeni barıştığı sevgilisi Ece Erken, nöbetçi solist Volkan Büyükhanlı, Mehmet Hanif, Merve Terim, Metin, Aslı ve Begüm Şen, Murat Aşık, Eren, Emre Kütük kardeşler, Kenan'ın sevgilisi Tuğçe Kazaz, Ozan'ın sevgilisi Cansu Dere, Esra Üstünkaya, Ayşe Hatun Önal o kalabalıkta görebildiğim isimlerdi. Ben Kenan'ın son albümünden sadece 'Aşkım Aşkım'ı beğendim. Eski albümünde yer alan 'Pamuk Kalbim', 'Tutamıyorum Zamanı', 'Ex Aşkım' harikaydı. Kenan sahnede gerçekten döktürüyor. Sezen Aksu'dan, Yıldız Tilbe'den de okuyor. Çocuğun kompleksi yok çünkü. Otele döndüğümde saat 04.00'dü. Polo 13 Bodrum'un telefon numarası 0252 358 65 57. Sabah Ali'nin işletmeciliğini yaptığı Dodo Beach'e uğradım. Burası klasik oldu artık. Kimi ararsanız oradaydı. Özellikle akşamüstü Happy Hour'da yüzlerce kişinin elleri havadaydı. Çoğu da masaların üstündeydi. Bir Bodrum seyahati de böylece bitti. Çarşamba günü İstanbul haber ve dedikodularında buluşmak üzere hoş kalın, mutlu yaşayın efendim. 
   
      
   
</TEXT>
</DOC>
