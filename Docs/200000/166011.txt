<DOC>
<DOCNO> 166011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/yazar/cemal.html </URL>
<DATE> 2003/06/28/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Eski bir terörist 
</HEADLINE>
<TEXT>

     Kuyruk yavaş ilerliyor. Arkamdaki genç Yahudi, "Bu topraklarda hayat yavaş, savaş hızlıdır" diyor. Trajediye hiç doymayan bu diyarda dolaşırken Kudüslü genç adamın sözü hep kulağımda... 
     Ramallah’ta, püfür püfür esen bir tepede, çam ve zeytin ağaçları arasında bir lokanta, Vache. Filistinliler anlatıyor, ben dinliyorum. 
     Filistinli bir işadamı 
     "Barış asıl Yahudilerin sorunudur. Ama hazır değiller barışa... Bize göre hava hoş. Benim büyük babam 1922’de ne olduğunu babama anlatmış. Benim babam, 1948’de ne olduğunu bana anlattı. Ben de kendi oğluma 1967’de ne olduğunu anlattım. Bu bir tarih. Evet, nesilden nesle çekiyoruz. Ama burası Filistin, bizim topraklarımız. Bizler burada doğduk, büyüdük. Bu savaşı kazanamaz Yahudiler. Bekleyin 2025’i, o zaman biz çoğunluk olacağız." 
     Hıristiyan Filistinli bir işadamı 
     "Kavga nedir biliyor musun İsrail, 1948 ve 1967 savaşlarıyla Filistin topraklarının yüzde 78’ini almış oldu. Biz Filistinliler 1993’te Oslo Barış Süreci’yle İsrail’in yüzde 78’i almasını kabul ettik. Filistinlileri ikiye böldü bu. Geriye yüzde 22 kaldı bizim için. Şimdi Şaron bunun da yüzde 45 - 50’sini almak istiyor. Bunların çoğunda su kaynakları var. İşte bak, bu pet şişedeki su Bizim suyumuzu bize satıyor." 
     Bir başka Filistinli işadamı 
     "Ben Yaffa’da doğdum. 1948 savaşıyla Yahudiler bizim topraklarımıza el koyunca ailemle birlikte Doğu Kudüs’e göç ettik. 1967 savaşında bu kez orayı da işgal ettiler. Böylece buraya, Ramallah’a geldik, oturduk. Şimdi burası da işgal altında ve bizimle pazarlık ediyorlar. Bunun neresi adalettir, söyler misin 1948’i kabullendim, 1967’yi kabullendim, Ramallah’a geriledim, hala üzerime geliyor. İşadamıyım. Ramallah’ta ev yapıyorum, gelip yıkıyor İsrail..." 
     Dördüncü Filistinli işadamı 
     "Bakın, Ramallahlı bu arkadaşımızın serüvenini hissetmeden, onun duygularını anlamaya çalışmadan, bu topraklarda sorunun ne olduğunu, barışın nasıl kurulabileceğini anlayamazsınız. Adam yüzde 78’den vazgeçmiş, yüzde 22’ye razı. Sen hala bunu da pazarlık konusu yapabiliyorsun, paylaşmak istiyorsun." 
     Hani Al Hassan. 
     Filistinli Arap. Eski bir El Fetih gerillası. Başkan Arafat’ın çok yakınında, Ulusal Güvenlik Danışmanı. Aynı zamanda, Fatah Yürütme Kurulu üyesi. Yakın zamana kadar Filistin Ulusal Otoritesi’nin, yani Yaser Arafat’ın İçişleri Bakanlığı’nı yapmış... 
     Kebaplarımızı yerken anlatıyor 
     "Konuşulmadık hiçbir şey kalmadı İsrail’le. 1993’te Oslo Antlaşması’nı imzalayarak onlara kalbimizi açtık. Alın size güvenlik dedik. 1996 ile 2000 yılları arasında tek bir terör olayı yaşanmadı. Ama onlar 1993’le 98 arasında işgal altındaki topraklarımızdaki Yahudi yerleşim merkezleri’ni ikiye katladılar." 
     Sözü, 1993 Oslo Barış Süreci’ni başlatarak Arafat’la birlikte Nobel Barış Ödülü’nü alan, genç bir Yahudi tarafından suikastta öldürülen eski İsrail Başbakanı İzak Rabin’e getiriyor 
     "Kim öldürdü sanıyorsun bu cesur adamı İsrail ordusuyla istihbaratı düzenledi bu komployu 1995’te... Yoksa İsrail gibi güvenliğin bir paranoya haline geldiği bir ülkede başbakan öldürmek nasıl mümkün olabilirdi ki Rabin barışa gerçekten inandığı için yok edildi. Ondan sonra askerin eli güçlendi, her şey yüz seksen derece değişti." 
     Arafat’ın ulusal güvenlik danışmanı, eski İçişleri Bakanı Hani Al Hassan’a göre barışı ancak Amerika yaptırabilir 
     "İsrail’e ancak Amerika baskı yapabilir. Avrupa Birliği hala eskinin antisemitizm kompleksi içinde. Bu yüzden İsrail’e yeterince bastıramıyor." 
     Ebu Mazen’le ilgili sözleri 
     "Arafat’a rağmen mi Ebu Mazen Filistin Başbakanı oldu Hayır. Mazen’i biz seçtik. Arafat, elinden tutup Meclis’e götürdü, genel kurula el ele girdi. Bu sayede hükümeti geçti Mazen’in Meclis’ten... Amerika’yla İsrail, şimdi Maliye Bakanı olan, Dünya Bankası’ndan gelme Salem Fayat’ı istedi. Hala ona oynuyorlar. Tabii Ebu Mazen’den hoş olmayan şeyler istiyor Amerika’yla İsrail. Bu nedenle, Akabe Zirvesi sonrasında Mazen’in popülaritesi yüzde 2’ye geriledi. İnanmayın İsrail propagandasına, Mazen başka Arafat başka değil. İsrail ordusunun derdi, Filistinler içinden birini bulmak, İsrail’in güvenlik konusuna evet diyecek. Ebu Mazen yapmaz bunu. Fayat’a bunun için oynuyorlar." 
     Barışa fazla şans tanımıyor 
     "Büyük bir tehlike, büyük bir baskı olmadıkça İsrail barışa yanaşmaz. Onların derdi güvenlik... Çözümü öyle anlıyor ki, barış güç. Örneğin sınırlarda, kara, hava ve denizde egemenliği sadece kendi elinde tutmak istiyor. Oysa 1967 sınırlarına çekilsin, Yahudi yerleşimciler çekilsin, Kudüs iki devletin de başkenti olsun, Filistin göçmenleri sorununa makul bir çözüm bulalım, bunlara evet desinler barış olur. Ama demiyorlar." 
     Bassam Abu Sharif. 
     Yaser Arafat’ın siyasal danışmanlarından. "Eskiden teröristtim" diyor gülerek, "HAMAS’ı sivilleri öldürdüğü için kamuoyu önünde açıkça eleştirdim." Eski bir MOSSAD şefiyle, Uzi Mahnaymi ile birlikte Türkçe Ateşle Sınandılar isimli bir kitap yazmış. Arafat’la ilgili yeni kitabı da bitmek üzereymiş, "Onu kimse benim kadar iyi tanıyamaz" diyor. 
     Sağ elinin parmakları yok. Sağ gözü görmüyor. Sağ kulağı hiç duymuyor. 1972’de Beyrut’tayken İsrail’in gönderdiği bir mektup bombası ile ağır yaralanmış. 
     Barışa fazla şans vermiyor 
     "Şaron barışa inanmıyor. Şimdi blöf yapıyor. Amerika’yla AB ciddiyse biter bu işgal. Yeter artık elli yıl çok çektik. 1948’de yurdumuzu elimizden aldıklarında o sınırlar içinde 120 bin Filistinli kalmıştı. Şimdi 1 milyon 200 bin oldular. Zaman bizden yana işliyor. Ebu Mazen’e gelince... Amerikalılar isteyince Arafat, Bu topu mu istiyorsunuz Alın oynayın o zaman" dedi. Hepsi bu kadar. Bakın, ya Amerika İsrail’e bastırır, İsrail’le işbirliği içinde, yan yana kendi devletimizle yaşarız. Ya da savaş devam eder. Bu kadar basit..." 
     Arafat’ın yakın çevresi böyle. 
     Arafat hala anahtar mı değil mi 
     Barış yakın mı, uzak mı 
     Tam barış, yarım barış. 
     Kudüs ve Tel Aviv’den İsrail’in, Yahudilerin duygu ve düşünceleri yarınki yazıda... 
     
     

</TEXT>
</DOC>
