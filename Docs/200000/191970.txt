<DOC>
<DOCNO> 191970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/yazar/akyol.html </URL>
<DATE> 2003/10/29/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Cumhuriyet'in rejimi ve geleceği.. 
</HEADLINE>
<TEXT>

   
   CUMHURİYET'İN siyasi rejimi, sistemi nasıl olacaktı Mustafa Kemal diyor ki 
   - Millet bana güven oyu versin ve milletvekillerinin seçimini bana bıraksın. 
   Karabekir buna karşı çıkıyor 
   - Milletin size güveni tamdır ama bu, yetkilerini de size devrettiği anlamına gelmez 
   Yollar ayrılmıştır... 
   Mustafa Kemal "Tek Adam" yönetiminde bir "devrimci cumhuriyet" rejimini kuruyor. Totaliter değil, siyaset bilimi kitaplarında "plebisiter demokrasi, bonapartizm, Jakoben demokrasi, vesayetçi rejim" gibi terimle adlandırılan bir rejim türü 
   "Kuvvetler birliği" ilkesince bütün kuvvetler bir elde toplanacak, toplumu yekpare kuşatacak olan devlet, devrimleri yapacaktır. 
   Muhalifler ise, aksine, "kuvvetler ayrılığı"nı, "hürriyeti şahsiye"yi ve serbest seçimleri savunuyordu. 
   Biri merkeziyetçi ve otoriter öbürü ademi merkeziyetçi ve liberaldir. 
   
   MODERNLEŞME anlayışları da farklı 
   Kemalizm, devlet eliyle siyasi ve kültürel devrim modelidir Fransız modernleşmesine benzer Devlet toplumu tamamen kuşatır, toplumun geleneksel değerlerini, kültürünü, hayat tarzını asrileştirmek ister. Dil, tarih, müzik dahil...Öbür çizgi 'kültür devrimi'ne değil, ekonomik gelişmeye ve siyasi özgürlüklere öncelik verir. İngiliz ve İskandinav modernleşmesine benzer. Ama Türkiye'de güçlü orta sınıf burjuvazi yoktu henüz. 
   Şeyh Sait isyanı ve İzmir Suikastı gibi olaylar rejimi daha da otoriterleştirir. Muhalefet tamamen tasfiye edilir. Karabekir'i idamdan İsmet Paşa güçlükle kurtarır. 
   Atatürk durumdan memnun değildir 
   "Ben cumhuriyeti tesis ettim, fakat bugünkü idare şekli cumhuriyet midir, diktatörlük müdür, şahsi hükümet midir, belli değil. Ben fani bir insanım, ölmeden evvel isterim ki, millet hürriyete alışsın..." 
   Bunun için Gazi, 1930'da liberal Serbest Fırka'yı kurdurur, seçimlerde 70 milletvekili çıkaracağını da tespit eder. Ama yeni parti halktan öyle bir destek görür ki, dengeler bozulmadan parti kapatılır. 
   
   1930'LARDA rejim daha da sertleşir, resmen ilan edilir 
   - Türkiye Cumhuriyeti bir parti devletidir 
   '6 Ok' devlet doktrinidir. Liberalizm zaten yasaktır. Laikliğinden şüphe edilemez kadın dernekleri bile kapatılır, üniversitede özerklik kaldırılıp tasfiyeler yapılır. 
   Bu da Atatürk'ün özlediği bir tablo değildi elbette. 
   Gazi'nin en yakınındaki Kemalist yazar Falih Rıfkı diyor ki 
   - Atatürk aşırılıkları deneyerek doğruyu bulmak istemiştir. Eserini sonuçlandırmaya ömrü yetmedi... 
   Örnek, zorlama dil ve tarih tezlerini Atatürk'ün kendisinin terk etmesidir. 
   Atatürk, gerçekten eserini tamamlayamadı. Devrim döneminin aşırılıklarını, çarpışmalarını dindirip rejimi normalleştirmeye ömrü vefa etmedi. 
   Normalleşme dönemi İnönü ile başladı, h l tamamlanmış da sayılmaz. 
   Din ve laiklik sorunu ile Kürt meselesi h l 'normal' dozda değildir. 
   
   ATATÜRK dönemini olağanüstü bir "devrim dönemi" değil de bir "asrı saadet" gibi görüp bugün için de model gibi algılamak, Atatürk'ün özlemlerine aykırıdır. Cumhuriyet'in seksen yıllık sosyal gelişme ve sivilleşme sürecini ve 'normalleşme' kazanımlarını geriye çevirmek olur 
   Bu sürece "karşı devrim" diyen radikaller "ordu göreve" diye nara atıyorlar zaten. 
   Türkiye artık orta sınıfın teşekkül ettiği, sosyal ve kültürel çoğulculuğun gelişmekte olduğu, dışa açık bir toplumdur ve böyle bir toplumun sorunlarını "Parti Devleti" zihniyetiyle çözemeyiz. 
   Milli devlet ve laiklik olmazsa olmaz ilkelerdir. Ama bunlar Tek Parti devrinin tarifleriyle, anlayışlarıyla değil, çoğulcu demokratik toplum anlayışıyla yorumlanmalıdır. 
   "Muasır medeniyet"in kendisi de "ulus devlet" ve "laiklik" anlayışlarını çok değiştirmiş, liberalleştirmiş ve çeşitlendirmiştir. 
   Cumhurbaşkanı Sezer de anlamalı artık Cumhuriyet'imiz bugünkü "muasır medeniyet" düzeyinde liberalleşerek, çeşitliliğe hoşgörü göstererek "ebediyen payidar" olacaktır. 
   
      
   
</TEXT>
</DOC>
