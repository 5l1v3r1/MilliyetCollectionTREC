<DOC>
<DOCNO> 170113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/siyaset/siy01.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Görevim Sezer’e feda olsun 
</HEADLINE>
<TEXT>

Cumhurbaşkanı’nın Anayasa Mahkemesi üyeliğine atadığı Özdemir Özok, kulislerde, "Sezer, tarafsızlığına gölge düşürdü" eleştirileri yapılması üzerine, görevden ayrılmaya hazırlanıyor 
     SERPİL ÇEVİKCAN Ankara 

     Ankara kulisleri, Cumhurbaşkanı Ahmet Necedet Sezer tarafından, emekliye ayrılan Enis Tunga’nın yerine Anayasa Mahkemesi üyeliğine seçilen Türkiye Barolar Birliği Başkanı Özdemir Özok’un, bu görevden affını dilemeye hazırlandığına ilişkin duyumlarla çalkalanıyor. Özok’un, "Özok CHP’lidir, Sezer bir CHP’liyi Anayasa Mahkemesi üyesi yaparak tarafsızlığına gölge düşürdü" şeklindeki eleştirilerden rahatsız olduğu, CHP’liliğin Cumhurbaşkanı Sezer’e ve Anayasa Mahkemesi’ne karşı bir yıpratma aracı olarak kullanılmasını önlemek için de bu görevden ayrılmayı düşündüğü belirtiliyor. 
     "Cumhurbaş-kanlığı ve Anayasa Mahkemesi gibi iki yüce kurumun, benim üzerimden yıpratılmasına izin veremem" diyen Özok’un, Sezer’in DDK Başkanı Alpaslan Nazlıoğlu’nun aracılığıyla ilettiği öneriyi, kaygılarını öne sürerek istekli olmadığı, ancak ısrar üzerine kabul ettiği öğrenildi. 
     Anayasa Mahkemesi üyeliğine seçilme kararı Resmi Gazete’de yayımlanan ancak henüz yemin etmeyen Özok’un Milliyet’in sorularına verdiği yanıtlar şöyle 
     - Sezer, sizi, Anayasa Mahkemesi üyeliğine seçti. Ancak, CHP üyesi olmanız nedeniyle, Sezer’in bu seçimi eleştiriliyor 
     
     CHP’den istifa ettim 
     - Ben 18 yaşımdan beri CHP üyesiyim. Bir hafta kadar önce bu göreve seçileceğim anlaşılınca istifamı partiye gönderdim. Yaşamım boyunca tarafsızlığıma özen göstermişimdir. Ancak benim CHP üyeliğim, Anayasa Mahkemesi’nde yapacağım göreve gölge düşürecekse veya şimdiden bazı örneklerini gördüğümüz gibi Cumhurbaşkanımız ve Yüce Mahkememiz aleyhine kullanılıp, bir yıpratma kampanyasına dönüşecekse, o zaman o görevde bir dakika durmam. Gereğini yaparım. Anlaşılıyor ki bu tür yıpratma gayretleri var. Bunu değerlendiriyorum. 
     - CHP’li olduğunuz biliniyordu. Sayın Sezer’den öneri aldığınızda bu gerekçeyle itirazınız oldu mu 
     - Öneri iletildiğinde bu kaygımı ifade ettim. Anayasa Mahkemesi üyeliği gibi, mesleğimizin en üst düzeyinde görev yapmak her yargıç, her avukat için elbette bir onurdur. Ama öncelikle bu kurumlarımız gelir. Kişisel yönlerimiz kullanılarak bu kurumlar yıpratılacaksa, bize onun gereğini yapmak düşer. 
     Kulislere yansıyan bilgilere göre, CHP’li olması nedeniyle Anayasa Mahkemesi üyeliğine seçilmesi, Cumhurbaşkanı ve mahkemenin tarafsızlığı açısından eleştiri konusu yapılınca, Özok’da bu görevden çekilmeyi gündemine aldı ve yakın meslektaşlarıyla bu konuda değerlendirme yaptı. Hukuk çevrelerine göre Özok, bu görevden çekilmeye hazırlanıyor. 
     Özok’un önümüzdeki bir kaç gün içerisinde Cumhurbaşkanı Sezer ile konuyu görüşmek üzerü Çankaya Köşkü’ne çıkması bekleniyor. 
     

</TEXT>
</DOC>
