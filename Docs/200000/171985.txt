<DOC>
<DOCNO> 171985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/sontur08.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlara 'Alo 183' hattı... 
</HEADLINE>
<TEXT>

     Şiddet ve istismara uğrayan kadın ve çocukların başvuracağı ''Alo 183 Kadın ve Çocuk Sosyal Hizmet Danışma Hattı'' Türkiye genelinde yaygınlaştırılıyor. 
     Sosyal Hizmetler ve Çocuk Esirgeme Kurumu SHÇEK Genel Müdürlüğü'nden alınan bilgiye göre, 20 ilde hizmet veren ''Alo 183 Kadın ve Çocuk Sosyal Hizmet Danışma Hattı''na bundan böyle bütün illerden ücretsiz ulaşılabilecek. 
     Kendisi, çocuğu veya bir yakını şiddet ve istismara uğrayan ya da okulda, işyerinde, evde ve sokakta istismara uğrayan birini görenler ''Alo 183''ü arayarak sosyal hizmet yardımı alabilecekler. 
     Ankara'daki Behice Eren Çocuk ve Gençlik Merkezi'nde oluşturulan Danışma Hattı'nda, sosyal hizmet uzmanı, çocuk gelişimcisi ve psikologdan oluşan 4 meslek elemanı, haftada 7 gün 24 saat süreyle başvuruda bulunanları sorunlarının çözümü için yol gösterici görevini üstlenecek ve bulunduğu bölgedeki ilgili kuruluşa yönlendirecek. 
     Ayrıca, Alo 183 bugüne kadar en çok sığınma evi talebi ve aile içi şiddet konularında yardım talebinde bulunulurken, sağlık ruh sağlığı, aile planlaması ve yeşil kart , ayni-nakdi ve hukuksal yardım, özürlü, geçim sıkıntısı, çocuğa şiddet ve istismar, çocuk davranışları ve sorunları, eşi veya çocuğu kayıp olanlar, çocuk bakımı, evlilik danışmanlığı, eşinin aldatması, uyum ve yaşlı sorunları, huzurevi, madde kullanımı, çocukların eğitim sorunu, iş talebi, intihar ve çocuk istismarı konularında da ihbar yapılıyor. 
     
</TEXT>
</DOC>
