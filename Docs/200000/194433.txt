<DOC>
<DOCNO> 194433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sontur07.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Faciaya davetiye...Piknik tüpünün üstünde düdüklü tencere unuttu 
</HEADLINE>
<TEXT>

     Şanlıurfa'nın Siverek İlçesi'nde bir kadının açık unuttuğu piknik tüpündeki düdüklü tencere ile tüpün patlaması sonucu çıkan yangında evi tamamen yandı. 
     Alınan bilgiye göre, Güllabi Bey Mahallesi'nde yaşayan evli ve 2 çocuk annesi Fatma Demir, sahur için düdüklü tencerede hazırladığı yemeği, piknik tüpünün üzerine bıraktı. Ancak genç kadın ve eşi, tencereyi ocakta unutup uyuyunca, sabaha doğru şiddetli bir patlamayla uyandılar. 
     Piknik tüpü ile düdüklü tencerenin patlaması sonucu çıkan yangın kısa sürede büyüdü. Siverek İtfaiyesi'nin müdahalesine rağmen, ahşap ev tamamen yandı. 
     Komşularının yardımıyla alevlerin arasından çıkarılan Fatma ve Sami Demir ile çocukları, geceyi yakınlarının yanında geçirdi. 
     Sami Demir, yangına eşinin ocakta unuttuğu düdüklü tencerenin neden olduğunu belirterek, ''Bütün eşyalarımız yandı. Üstelik, akciğerlerimden rahatsız olduğum için uzun süredir işsizdim. Şimdi bu kışı nasıl ve nerede geçireceğimi düşünüyorum. Yetkililerden yardım bekliyorum'' dedi. 
     
</TEXT>
</DOC>
