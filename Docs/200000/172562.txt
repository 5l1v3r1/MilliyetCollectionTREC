<DOC>
<DOCNO> 172562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/soneko28.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mavi Akım görüşmeleri yeniden başladı... 
</HEADLINE>
<TEXT>

     Mavi Akım projesinde yaşanan formül anlaşmazlığını görüşmek üzere, Rus gaz şirketi Gazprom ve bu şirketin gaz satışlarını yöneten Gaz Export yöneticileri Ankara'ya geldi. 
     Gazprom Başkan Yardımcıcı Yuri Kamarov ile Botaş Genel Müdürü Mehmet Bilgiç arasındaki görüşme saat 14 00'de Botaş'ta başladı. 
     Anlaşmazlığın temeli Mavi Akım Projesi'ne ilişkin anlaşmalarda yer alan fiyat oluşum formülüne dayanıyor. 
     Gazprom şirketi, diğer bütün anlaşmalardaki formülün aynı olduğunu, yalnız bu anlaşmada formülün farklı olduğunu belirterek, bunun bir yazım hatası olduğunu ve diğerleriyle aynı olması gerektiğini ileri sürüyor. 
     Tahkim sürecinin devam ettiği anlaşmazlıkta, Botaş'ın savı ise formülün mantıksız sonuçlar vermemesine paralel olarak, uluslararası fiyatlar aşırı yükseldiğinde, daha düşük fiyat oluşumuyla Botaş'ın aşırı etkilenmemesini sağlıyor. 
     Öte taraftan, uluslararası fiyatların dibe vurduğu zamanlarda ise fiyatları biraz daha yüksek tutarak yatırımcı olan Gazprom'u koruyan formül, Botaş'a göre oldukça mantıklı. 
     Gazprom'un iddia ettiği gibi formülün değişmesi durumunda Türkiye'ye milyarlarca doları bulan ek bir fatura çıkacağı belirtiliyor. 
     
</TEXT>
</DOC>
