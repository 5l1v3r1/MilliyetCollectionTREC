<DOC>
<DOCNO> 185149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sonspo12.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Özdemir'den Daum'a övgüler Geçen yılki kadro bundan daha iyiydi 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, sarı-lacivertli takımın teknik direktörü Christoph Daum'a övgü yağdırdı. 
     Nihat Özdemir, geçen sezon teknik direktör seçimindeki başarısızlığın sarı-lacivertli ekibe kötü günler yaşattığına dikkati çekerek, ''Şunu gördük ki, nasıl takım kurarsanız kurun, başına getireceğiniz teknik adam çok önemli. Geçen yıl oluşturduğumuz kadro bundan daha kuvvetliydi. Ama teknik adam seçimindeki başarısızlık bizi o hale getirdi'' diye konuştu. 
     Takımın, ligin ilk 7 haftalık bölümünde yaptığı zorlu maçlarda başarılı bir performans sergilediğini kaydeden Özdemir, sarı-lacivertli ekibin Alman çalıştırıcı yönetiminde her geçen hafta çıkışını sürdürdüğünü söyledi. 
     Özdemir, ''Geçen yıl kötü gidiş başladığında yönetim olarak bir karar aldık ve geleceği düşünerek takımı gençleştirmeye başladık. Başına da çok iyi bir hoca getirdik. Geçen yıldan başlayan çalışmalarımızın neticesini bu yıl almaya başladık. Koşan ve mücadele eden bir takımız. Taraftarlarımız da futbolseverler de bundan memnun'' diye konuştu. 
     
     TOMAS İÇİN TEŞEKKÜRLER DAUM 

     Savunmadaki performansıyla dikkatleri üzerine çeken Hırvat futbolcu Tomas'ın isabetli bir transfer olduğunu vurgulayan Özdemir, bu nedenle Alman çalıştırıcıya teşekkür etti. 
     Özdemir, şöyle devam etti 
     ''Tomas çok yerinde bir transfer. Bu oyuncuyu Fenerbahçe'ye kazandırdığı için Christoph Daum'a çok teşekkür ediyoruz. Bunu söylerken bir yönetici değil Fenerbahçe camiasının sesi olarak konuşuyorum. Daum, takım için gerekli noktayı tespit etti ve bu transferi istedi.'' 
     
     DAHA SIKI ÇALIŞMALIYIZ 

     Alınan hiçbir sonucun takımı rehavete sokmaması gerektiğini ifade eden Özdemir, ''Daha sıkı çalışmalıyız'' dedi. 
     Gençlerbirliği karşısında alınan 3 puanın çok önemli bir kazanç olduğunun altını çizen Özdemir, şunları kaydetti 
     ''Gençlerbirliği maçı bizim için çok önemliydi. İzmir'den 3 puan alarak dönmemiz bizim için önemli bir kazanç. Fenerbahçe'nin ligin ilk 7 haftasında yaptığı maçların 5'i çok zorluydu. Trabzonspor ve Diyarbakırspor deplasmanları bize hep ters gelirdi. Ama kazanmasını bildik. Kendi sahamızda Gaziantepspor'u yendik, Galatasaray ile berabere kaldık. Son olarak da Gençlerbirliği karşısında 3 puanı aldık. Gençlerbirliği karşısında Van Hooijdonk'un kaçırdığı penaltı ilk yarıda takımda negatif bir etki yarattı. İlk yarı boyunca oyuncularımız bu etkiden kurtulamadı. İkinci yarıda zamanında yapılan oyuncu değişikliğiyle kazanmasını bildik.'' 
     
     ''FUTBOL FEDERASYONU'NUN DÜŞÜNMESİ LAZIM'' 

     Özdemir, saha kapatma cezasının kaldırılması gerektiğini savundu. 
     Ligin 5. haftasında Gaziantepspor ile Kadıköy'de yaptıkları maçta sahaya atılan yabancı maddeler nedeniyle 1 maç ceza aldıklarını hatırlatan Özdemir, ''Avrupa'nın hiçbir ülkesinde saha kapatma cezası yok, büyük para cezaları var. 25-30 kişi yüzünden FB Şükrü Saracoğlu Stadı'nı dolduran 50 bin kişiye ceza verilir mi Futbol Federasyonu'nun bunu düşünmesi lazım'' diye konuştu. 
     Galatasaray maçında, sarı-kırmızılı taraftarların sahaya çok sayıda yabancı madde attığını vurgulayan Özdemir, ''Ancak Atatürk Olimpiyat Stadı'nda tribünler sahaya uzak olduğu için hakeme yansımadı. Ama bizim stadımızda tribünler sahaya çok yakın ve ne atılsa oyun alanına giriyor. Bunun düşünülmesi lazım'' Taraftarlarına da mesaj gönderen Özdemir, ''Gençlerbirliği maçını Kadıköy'de oynamak isterdik. Oranın büyüsü başka. Bundan sonra seyircimizin çok dikkat etmesi gerekiyor. Provokasyona gelmesinler'' diyerek sözlerini tamamladı. 

     
</TEXT>
</DOC>
