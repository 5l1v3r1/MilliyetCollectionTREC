<DOC>
<DOCNO> 178446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/soneko06.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu Personel ücretlerinde tavan belirlendi... 
</HEADLINE>
<TEXT>

     Kamu İktisadi Teşebbüsleri ve bağlı ortaklıklarının sözleşmeli ve kapsam dışı personeli ile yönetim kurulu başkan ve üyeleri, denetim ve tasfiye kurulu üyeleri ile denetçilerine 2003 yılında uygulanacak ücretler tespit edildi. 
     Yüksek Planlama Kurulu Kararı'na YPK ilişkin Başbakanlık Devlet Personel Başkanlığı'nın tebliği, Resmi Gazete'nin bugünkü sayısında yayımlandı. 
     YPK kararı uyarınca birinci grupta yeralan sözleşmeli personelin en düşük temel ücreti 823 milyon 987 bin lira, en yüksek temel ücret de 1 milyar 374 milyon 58 bin lira olarak belirlendi. 
     Bu grupta banka amiri, asistan, avukat, baş kontrolör, baş mühendis, eczacı, kaptan, tabip gibi meslek grupları bulunuyor. 
     En düşük temel ücret 711 milyon 8 bin lira, en yüksek temel ücret de 1 milyar 177 milyon 639 bin lira olarak belirlenen ikinci grupta ise başhemşire, biyolog, fizikçi, jeolog, gar şefi, ekonomist, öğretmen gibi meslekler yeraldı. 
     Antrenör, ebe, laborant, sayman, teknisyen gibi mesleklerin bulunduğu üçüncü grupta temel ücret ise 655 milyon 662 bin lira ile 1 milyar 20 milyon 407 bin lira arasında olacak. 
     Gemi adamı, hostes, itfaiyeci, memur, şoför gibi görevlilerin yeraldığı dördüncü listede yeralanlar için temel ücretler 605 milyon 140 bin lira ile 880 milyon 177 bin lira arasında belirlendi. 
     Bahçıvan, bekçi, garson, hizmetli ve postacıların yeraldığı beşinci gruptaki görevliler ise 577 milyon 45 bin lira ile 779 milyon 133 bin lira arasında temel ücret alacak. 
     KİT ve bağlı ortaklıklarının yönetim kurulu başkan ve üyelerine 427 milyon 639 bin lira net aylık ücret verilecek. 
     Bakanlar Kurulu Kararı ile sözleşme ücretlerinde yapılan brüt 100 milyon lira artış temel ücretlerde brüt 90 milyon lira artış olarak uygulanacak. 
     
     ÜCRET TAVAN- 

     Temel ücretler, en yüksek temel ücretleri aşmamak kaydıyla yüzde 5 oranında artırılması ve sözleşme ücret tavanının 1 milyar 603 milyon 500 bin lirayı geçmemesi kararlaştırıldı. 
     OHAL illeriyle gelişmişlik düzeyi düşük illerde çalışanlara aylık 5 milyon 750 bin lira ila 12 milyon 650 bin lira arasında aylık ilave ödeme yapılacak. 
     Yapılacak ücret düzenlemeleri yönetim kurulu üyeliği ücreti ve ek ödemesi hariç, diğer ödemeler dahil hiçbir şekilde 587 milyon 513 bin liradan düşük, Türkiye Kalkınma Bankası ve Türkiye İhracat Kredi Bankası'nda genel müdürler için 3 milyar 476 milyon 981 bin lira, diğer personel için 3 milyar 73 milyon 549 bin liradan yüksek olmayacak. 
     TPAO, BOTAŞ, PETKİM, TÜPRAŞ, DİTAŞ ve İGSAŞ'ta genel müdürler için 3 milyar 89 milyon 780 bin lira, diğer personel için 2 milyar 686 milyon 348 bin liradan yüksek, diğer kuruluşlarda genel müdürler için 2 milyar 728 milyon 867 bin lira, diğer personel için 2 milyar 325 milyon 435 bin liradan yüksek olmayacak. 

     
</TEXT>
</DOC>
