<DOC>
<DOCNO> 191197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sonspo03.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ile Gaziantepspor'un 35. randevusu... 
</HEADLINE>
<TEXT>

     Beşiktaş ile Gaziantepspor, yarın yapacakları maçla birlikte Birinci Futbol Ligi tarihinde 35. kez karşı karşıya gelecek. 
     2 takım arasında 1979-80 sezonunda başlayan rekabette, bugüne dek 34 lig maçı yapıldı. 
     Siyah-beyazlılar, bu maçların 16'sını kazanırken, 7'sini yitirdi, 11 karşılaşma da berabere sonuçlandı. 
     Beşiktaş'ın toplam 50 golüne, Gaziantepspor 29 golle karşılık verdi. 
     Geçen sezon yapalan maçlarda taraflar İstanbul'da 0-0, Gaziantep'te de 1-1 berabere kalmıştı. 
     
     BEŞİKTAŞ ZORLANIYOR 
     Beşiktaş, son yıllarda Gaziantepspor karşısında galip gelmekte bir hayli zorlanıyor. 
     2 takım arasında ligde yapılan son 6 maçta Beşiktaş yalnızca 1 kez galip gelirken, Gaziantepspor 3 kez kazandı. 2 maç da berabere bitti. 
     Son 6 lig maçında Beşiktaş 7, Gaziantepspor ise 10 gol attı. 
     
     GAZİANTEP'TEKİ MAÇLAR 
     2 ekip arasında Gaziantep'te yapılan maçlarda evsahibi ekibin üstünlüğü bulunuyor. 
     Gaziantep'te yapılan 17 maçta evsahibi ekip 6, Beşiktaş ise 3 galibiyet alırken, 8 karşılaşma da beraberlikle sonuçlandı. 
     Gaziantep Kamil Ocak Stadı'nda evsahibi ekip 15, Beşiktaş 13 gol attı. 
     
     BEŞİKTAŞ DEPLASMANDA GALİBİYETİ UNUTTU 
     Beşiktaş, yarın deplasmanda karşılaşacağı Gaziantepspor'u, ligde 12 yıldır Gaziantep'te yenemiyor. 
     Gaziantep'te en son galibiyetini 1991-92 sezonunda 2-1'lik sonuçla alan Beşiktaş, daha sonra yaptığı 11 lig maçında ise 3 puana hasret kaldı. 
     Bu 11 karşılaşmanın 4'ünü Gaziantepspor kazanırken, 7 maç da berabere sonuçlandı. 
     Siyah-beyazlılar, son 11 sezonda deplasmanda rakibine yalnızca 5 gol atarken, kalesinde ise 11 gol gördü. 
     Siyah-beyazlılar, ligde rakip sahada Gaziantep deplasmanında son galibiyetini 1991-92 sezonunda, 22 Eylül 1991 tarihinde aldı. 
     
</TEXT>
</DOC>
