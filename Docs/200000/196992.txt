<DOC>
<DOCNO> 196992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/yazar/sazak.html </URL>
<DATE> 2003/11/21/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Terörün mesajı 
</HEADLINE>
<TEXT>

   
   Korkulan oldu. Sinagog eylemlerinin çözüldüğü düşünülürken İstanbul'da dün ikinci büyük felaket yaşandı. 
   Levent'teki HSBC Bank Genel Müdürlüğü ile Beyoğlu'ndaki İngiliz Konsolosluğu bombalı saldırıların hedefi oldu. 25'i aşkın yurttaşımız öldü, yüzlerce kişi yaralandı. İngiltere'nin İstanbul Başkonsolosu Roger Short da enkaz altında yaşamını yitirdi. 
   Türkiye'nin 11 Eylül'ü denilen saldırıların ikincisiyle ilgili dehşet görüntüleri TV ekranlarına yansıdığı andan itibaren 'Bunun adı terör değil, savaş ' duygusu insanlığın ortak vicdanında yankı buldu. Ramazan'da, bayram üzeri İstanbul'da masum insanları katletmek, 'mesajı' ne olursa olsun bir insanlık suçudur. 
   İstanbul bu dehşeti yaşarken, Londra'da Bush ve Blair zirvesi yapılıyordu. İki lider, 'Terörizmle mücadelede geri dönüş yok' diyerek saldırıları kınadılar. 
   11 Eylül 2001'de ikiz kulelerin vurulması üzerine 'Bugün hepimiz Amerikalıyız' diyen Batılılar İstanbul'un hedef olması karşısında 'Bugün hepimiz Türkiyeliyiz' demeyi herhalde ihmal etmezler. Nitekim, terör saldırılarında 'pergelin ucu' İstanbul'a sabitlenirken, İsrail'den İngiltere'ye geniş bir daire çizilmektedir. Bunun adı 'küresel terör'dür. Bundan sonra nereyi vuracağı meçhuldür Beyaz Saray'ın boşaltılması ilginçtir. 
   Küresel terörden söz edilince akla önce El Kaide örgütü geliyor. Nitekim İstanbul'daki sinagog eylemlerinin de bu örgütle bağlantılı 'İslami terör hücreleri'nce düzenlenmiş olabileceği kuşkusu uyanmıştı. ABD'nin Irak politikası Türkiye'yi de hedef alan bu savaşı tetikledi. Ortadoğu'da sözde 'barış ve demokrasi' adına Irak savaşı başlatılırken 'şiddetin şiddet doğuracağı' her fırsatta söylendi. Türkiye bu savaşın dışında kaldıysa da barışçı refleksler 'terör belası'ndan korunmaya yetmedi. 
   Batı dünyası, Türkiye'nin laik, demokratik, özgür yönetimiyle İslam'a da örnek olmaya çalıştığını görüyor ama Avrupa Birliği sınırlarını Anadolu coğrafyasına doğru genişletme konusunda hala ayak sürüyor. Madem bu savaşım, 'özgürlükleri' hedef alıyor, Batılı değerleri koruma adına 20'nci yüzyılın ikinci yarısından itibaren Sovyetler'e karşı 'ileri karakol' işlevi gören Afganistan, Irak savaşlarında akla ilk gelen 'müttefik' olan Türkiye'yi vuran teröre karşı görev sırası ABD ve AB'dedir. 
   Ulusötesi bu şiddet ve tehdidin iç değerlendirmesini de elbette hükümet ve Meclis yapacak. 
   Başbakan Erdoğan, 'Terörün mesajı varsa onu elimin tersiyle ittiğimi, ayaklarımın altına aldığımı dünyaya haykırıyorum' demişti. Bu mesajın, AKP iktidarında kurulan iç ve dış dengelerde yeni bir 'balans ayarı' yapma hevesiyle bağlantısı ise Erdoğan'ın danışmanı Ömer Çelik tarafından ifade edilmişti. Bu değerlendirme de bir tetikleme unsuru olabilir mi 
   Terörü lanetlerken bu 'son olsun' diyoruz. 
   
      
   
   
</TEXT>
</DOC>
