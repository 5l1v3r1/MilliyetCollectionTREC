<DOC>
<DOCNO> 172993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/soneko12.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Soufraki ve Finansbank Pamukbank için tekliflerini verdi 
</HEADLINE>
<TEXT>

     Tasarruf Mevduatı Sigorta Fonu TMSF , hisselerinin tamamı Fona ait olan Pamukbank T.A.Ş.'nin satışı için, Hussein Nuaman Soufraki ve Finansbank A.Ş.'nin verdiği teklifleri değerlendirmeye aldı. 
     TMSF'den yapılan açıklamada, ikinci kez satışa sunulan Pamukbank için ilgili yönetmelik hükümleri kapsamında sunulan bilgi ve belgeleri yeterli bulunan Societe Generale Group, Tekfen Holding A.Ş., Hussein Nuaman Soufraki ve Finansbank A.Ş.'nin ve daha sonra Tekfen Holding A.Ş. ile birlikte inceleme yapmak isteyen Alternatifbank A.Ş.'nin başvurularının kabul edildiği hatırlatıldı. 
     Anılan kişi ve kuruluşların söz konusu bankada inceleme yapmasına izin verildiği belirtilen açıklamada, banka hisselerinin satışına ilişkin teklif verme süresinin 31 Temmuz 2003 itibarıyla sona erdiği vurgulanarak, şu bilgiler verildi 
     ''Banka nezdinde inceleme yapma izni verilen Societe Generale Group satış sürecinden çekilmiş, Tekfen Holding A.Ş. bankanın satın alınmasına ilişkin olarak teklif vermemiş, Hussein Nuaman Soufraki ve Finansbank A.Ş. ise tekliflerini 31 Temmuz 2003 itibarıyla TMSF'ye sunmuştur.'' Açıklamada, söz konusu tekliflerin değerlendirmeye alındığı ve değerlendirme sonucu hakkında ayrıca açıklama yapılacağı da belirtildi. 
     
</TEXT>
</DOC>
