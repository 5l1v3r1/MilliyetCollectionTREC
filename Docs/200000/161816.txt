<DOC>
<DOCNO> 161816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/yazar/guclu.html </URL>
<DATE> 2003/06/08/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
YÖK yasası hazır da... 
</HEADLINE>
<TEXT>

     Merakla beklenen YÖK yasası konusunda gelinen son nokta bu. Tasarı bir hafta içerisinde de Bakanlar Kurulu'na gelebilir. Aylarca da gelmeyebilir. 
     YÖK demek gerginlik demek. Oysa Başbakan Erdoğan gerginlik istemiyor. Bunu da açık açık ifade ediyor. Bu yüzden, gerginlik yaratılmaması için mevcut taslak, uzunca bir süre ne açıklanabilir ne de Bakanlar Kurulu'ndan geçebilir. Ta ki ne zamana kadar Gürüz gidinceye kadar. Üç, beş ay sonra zaten görev süresi dolacak. O gittikten sonra bu iş çok daha kolay olur görüşü sanki ağır basmaya başladı. Ama her an sürpriz çıkış da yapabilirler... 
     AKP iktidarı, Mumcu'nun bakanlığı döneminde YÖK konusunda çok beceriksizce bir sınav verdi. Bir hafta içerisinde taslağın delinmedik tarafı kalmadı. Öylesine acemice hazırlanmıştı ki sonunda sahipleneni çıkmadığı için ortada kaldı. 
     Şimdi yoğurdu üfleyerek yemeye çalışıyorlar. Ama yine el yordamı ile gidiyorlar. Yakında yine bir duvara toslamaları işten bile değil... 
     Geçen defa olduğu gibi en hızlı YÖK karşıtlarını bile YÖK'ü savunur noktaya getirmek istemiyorlar ise, öncelikle hazırladıkları taslağı kamuoyu ile paylaşmaları gerekiyor. 
     Yasa çıkarmak zor değil. Hele bugünkü Meclis yapısında. Ama ya sonrası Akademik çevrelerin kabullenmediği bir yasa, YÖK yasası gibi çıkaranları mahcup etmenin ötesinde bir işe yaramaz... 
     Daha önce de yazdım. Bakan Çelik, eğitim adına öyle sözler verdi ki altından kalkması çok zor. Hele bir de yine beceriksizce hazırlanmış bir YÖK yasa taslağı ile ortaya çıkar ve bunu Meclis'ten geçirmeye kalkar ise diğer işlere hiç sıra gelmez. Bu da bakanlığının sonu olur Oysa geride yapılacak daha çok iş var... 
     
     Fen edebiyatlılar 
     Bakan Çelik, göreve geldiğinde fen edebiyat fakültesi mezunlarının yüreğine su serpmişti. Ama öğretmenlik için başvuruların başlaması ile görüldü ki verilen sözlerin fazla bir geçerliliği yokmuş. Gelen tepkiler bu yönde. Durduk yerde on binlerce fen edebiyat mezunu ve sertifikalıyı karşısına aldı. Öfke seli çığ gibi. Ne İsa'ya yaranabildi. Ne de Musa'ya... 
     Sertifikalı fen edebiyatlıların sadece branş öğretmenliğine başvurabiliyor olmaları ve atanacak öğretmen sayısının çok sınırlı olması gerginliğin asıl nedeni. Yıllardır atama bekleyen sertifikalılar yine ortada kaldı. Oysa kangrene dönüşen bu yaranın tedavisi konusunda daha objektif davranılıp sınava herkes alınabilinirdi. Buna da kimsenin söyleyecek sözü olmazdı. Eğer yapılacak sınav yeterliliğin bir göstergesi ise ve yüksek puan alanlar değil de düşük puan alanlar atanıyorsa sosyal adaletten bahsetmek abes olur... 
     Sayın Bakan'ın kendisine de elbette tepki mesajları yağıyordur. Bu konuda kaşarlanmış bürokratlar yerine aklının sesini dinliyor olsa idi eleştiri oklarının hedefi olmazdı. Ortada yüz binlere varan gözü yaşlı genç, anne ve baba varken Bakan'ın bedava ders kitabı ve bedava kolej gibi fanteziler ile uğraşması kendisine puan kaybettirmenin ötesinde bir işe yaramaz. 
     Özetin özeti DSP'nin erime süreci de böyle başladı. Birinci olarak girdikleri parlamentodan sonuncu olarak çıktılar. Gözyaşlarına seyirci kalanların, müktesep hakları yok sayanların ne olduğu ortada. Umarız tarih bir kez daha tekerrür etmez .. 
     
     

</TEXT>
</DOC>
