<DOC>
<DOCNO> 193225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sondun17.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yukos'a yeni yönetici, ABD doğumlu bir Rus... 
</HEADLINE>
<TEXT>

     Rusya'nın en büyük petrol şirketi olan Yukos'un Mihail Hodarkovski'den boşalan başkanlığına ABD doğumlu bir Rus olan Semyon Kukes seçildi. 
     İnterfaks, vergi kaçırmak ve resmi belgelerde tahrifat yapmak suçlamalarıyla cezaevinde bulunan Hodarkovski'nin dün başkanlıktan istifa ettiğini açıklaması üzerine, şirket yönetim kurulunun bugün Kukes'i başkanlığa seçtiğini duyurdu. 
     Bu arada, Rusya Devlet Başkanı Vladimir Putin, İtalya ziyaretinden önce İtalyan gazetecilere yaptığı açıklamada, Kremlin'deki değişim ve Yukos olayının, ''Rus yetkililerinin otoriter olma durumu'' şeklinde ele alınmaması gerektiğini söyledi. 
     ABD'de son 2 yılda birçok şirket başkanı aleyhine davalar açıldığını belirten Putin, ''Her nedense orada neler olduğuna dair kimsenin herhangi bir endişesi yok'' dedi. Putin, ''Rusya'da olağanüstü bir şey olmadığı'' konusunda güvence verdi ve bazı kesimlerin bu olayı özelleştirmeye karşı bir hareket olarak göstermeye çalıştığını, bunun gerçekleri yansıtmadığını kaydetti. 
     Yukos olayında Kremlin'in yasaları uygulamaya çalıştığını belirten Putin, ''Herkese, ülkenin yasalarına saygılı olmaları gerektiğini göstermeliyiz'' diye konuştu. Putin, hükümetin reform ve piyasa ekonomisi çerçevesinde çalışmalarına devam edeceğini sözlerine ekledi. 
     Rusya Parlamentosu Başkanı Sergey Mironov da, ABD'deki temasları sırasında yaptığı açıklamada, Hodarkovski'nin tutuklanmasının Yukos'un faaliyetlerini engellemeyeceğini veya ülkedeki genel ekonomik durumu etkilemeyeceğini savunarak, Hodarkovski'nin istifasının ''taktiksel bir manevra'' olduğunu ve nihai amacının açık olmadığını kaydetti. 
     Mironov, Yukos'un faaliyetine başarılı bir şekilde devam ettiğini, şirket hakkında birtakım iddialar olduğunu ve bu iddiaların mahkemede ortaya çıkacağını söyledi. 
     
     SİYASETE ATILMAYA HAZIRLANIYORDU 
     Öte yandan, Rus basını, Hodarkovski'nin Yukos başkanlığından istifa etmesinin ardında yatan gerçeğin politikaya atılma hazırlığı olduğunu yazdı. 
     Hodarkovski'nin şirket başkanlığından istifa ettiğini, ancak ''Açık Rusya Vakfı'' başkanlığı görevini sürdürdüğünü kaydeden Rus siyasi gözlemciler, Hodarkovski'nin uzun vadede bu vakfı siyasi bir partiye dönüştürme amacı güttüğünü savundular. 
     Moskova'daki radyolarda yapılan yorumlarda, ''Rus oligarklarının'' panik içinde gelecek yıl yapılacak devlet başkanlığı seçimlerinde Putin'e karşı aday bulma telaşına girdiğini dile getirdiler. 
     ''Oligark'' ya da ''oligarklar'' ifadesi, Rusya'da SSCB'nin dağılmasından sonra büyük servet sahibi olan en zengin 10-15 kişilik işadamı grubu için kullanılıyor. 
     Yorumcular, Boris Yeltsin döneminde servetlerine servet katan ''oligarkların'', Yeltsin'den sonra gelen Putin'i ''kukla başkan'' olarak kullanmayı düşündüklerini, ancak geçen zamanın beklentilerine cevap vermediğini anlayınca ''paniklediklerini'' öne sürüyor. 
     ''Oligarkların'' 7 Aralık'ta yapılacak parlamentonun alt kanadı Duma seçimleri için sağda birlikteliği sağlayamadıklarını, ancak gelecek yılki devlet başkanlığı seçimi için güçlü bir ittifak oluşturmaya çalıştıklarını kaydeden yorumcular, ''oligarkların'' henüz bir isim üzerinde anlaşamadıklarını söylediler. 
     Hodarkovski'nin vakfı aracılığıyla politikaya atılacağı, dolayısıyla Putin'in karşısına aday olarak çıkarılacağı iddiaları da gündeme getiriliyor. 
     
</TEXT>
</DOC>
