<DOC>
<DOCNO> 199798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sonspo12.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes'te Kerem 2 hafta yok 
</HEADLINE>
<TEXT>

     Basketbol Avrupa Erkekler Ligi C Grubu'nda mücadele eden ve Alba Berlin'i 79-68 yenen Efes Pilsen'de, bu galibiyetin sevinci yaşanıyor. 
     Efes Pilsen Menajeri Engin Özerhun, Alba Berlin karşısında iyi oynamadıklarını belirterek, ''Ancak rakibimiz karşısında oyunun kontrolü sürekli bizdeydi'' dedi. 
     Alba Berlin'in geçen hafta TAU Ceremica Vittoria'yı yendiğini kaydeden Özerhun, ''Bu nedenle iyi bir rakibe karşı mücadele edip kazandık. Zaman zaman farkı açtık, bazen fark kapandı. Ancak oyunun kontrolünü sürekli elimizde tutarak karşılaşmayı kazanmasını bildik. Son haftalarda kenardan gelen oyuncuların katkısı da artıyor. Bu da bizi sevindiriyor'' diye konuştu. 
     Engin Özerhun, sakatlığı bulunan ve bir süredir takımdan ayrı kalan Kerem Tunçeri'nin en az 2 hafta daha oynamayacağını söyledi. 
     Özerhun, Kerem'in yeniden MR'ının çekildiğini belirterek, ''Bu MR'da Kerem'in sakatlığının bulunduğu bölgede ödem olduğu ortaya çıktı. Bu nedenle Kerem en az 2 hafta daha forma giymeyecek'' dedi. 
     
</TEXT>
</DOC>
