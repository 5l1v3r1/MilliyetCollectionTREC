<DOC>
<DOCNO> 177887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/ekonomi/aeko.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'IMF'den aldığımızın 10 katı bir bankaya gidiyor' 
</HEADLINE>
<TEXT>

   Adalet Bakanı Çiçek, 'IMF'yle dört ay konuşup 500 milyon dolar alıyoruz, bunun 10 katı bir bankanın batmasıyla yok oluyor' dedi 
      GÖKÇER TAHİNCİOĞLU Ankara 
   
   Adalet Bakanı Cemil Çiçek, IMF ile dört ay konuşup 500 milyon dolar aldığımızı, ancak buradan gelen paranın 10 katının bir bankanın batmasıyla yok olduğunu söyledi. Çiçek, yolsuzlukla mücadelede büyük öneme sahip olan Türk Ceza Kanunu'nun TCK "cürüm işlemek için teşekkül oluşturmak" fiilini düzenleyen 313. maddesi konusunda yeni bir çalışma yürütüldüğünü de kaydetti. 
   
   'Meslek örgütleri sus pus' 
   Çiçek, "Türkiye'de bir banka batsa, bazı şeyler gözden kaçmış der, geçip gidersiniz. Ama 20 banka battı. Bunlar hiç mi denetlenmedi, ya da denetlendi de kurullardaki kişiler mi görevlerini yapmadı. Bunların hepsi çözülecek" diyerek, bankaları denetleyen bağımsız ve resmi kurumların da soruşturulabileceği mesajını verdi. Herkesin 'mücadele edelim' dediğini ancak izlemekle yetindiğini belirten Çiçek sözlerini şöyle sürdürdü 
   "IMF ile dört ay konuşup 500 milyon dolar alıyoruz. Bir banka batıp bunun 10 katı parayla yok oluyor. Eskiden loncalar vardı. Bir meslekte usulsüz birşey yapıldı mı, o kişiyi toplum önünde kınar, gerekirse meslekten çıkartırlardı. Şimdi meslek örgütleri sus pus." 
   Yedinci uyum paketinde yer alan düzenlemelere göre, Sayıştay'ın, BDDK, RTÜK gibi bağımsız kurulları denetleme olanağına kavuştuğunu söyleyen Çiçek, "Bu işe yaramalı. Ancak bununla sınırlı olamaz. Ben BDDK'yı kastederek söylemiyorum. Ama kurullar, siyasetçiler işe karışmasın diye kuruldu. Ancak gelinen nokta ortada. Savcılar delil istiyor, delil diye bir çuval evrak getiriyorlar. İltihabı patlatıp, kurutmak lazım" diye konuştu. 
   
   
</TEXT>
</DOC>
