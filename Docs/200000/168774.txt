<DOC>
<DOCNO> 168774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sonspo11.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor Victorya'dan vazgeçti... 
</HEADLINE>
<TEXT>

     Elazığspor'un, geçen sezon renklerine bağlamaya çalıştığı ve son anda Gaziantepspor'a kaptırdığı Kolombiyalı futbolcu Victorya ile anlaşmaktan vazgeçtiği belirtildi. 
     Kulüp başkanı Baki Aydın, Victorya ile ödeme takvimi konusunda anlaşamadıklarını belirterek, artık bu oyuncuyla görüşmeyeceklerini söyledi. 
     Aydın, transferini yaptıkları yabancı oyuncularla, alacakları paranın yüzde 30'nu peşin, yüzde 30'nu maaş ve yüzde 40'nı da maç başı olarak ödenmesi şeklinde anlaşma yaptıklarını hatırlatarak, Victorya'nın, kendisine verilecek parayı maaş olarak istediğini bildirdi. 
     Bugüne kadar hiç bir oyuncuyla bu şekilde bir anlaşma yapmadıklarının altını çizen Aydın, Victorya'nın kulüpten fazla para talebinde bulunduğunu da belirtti. Aydın, şöyle dedi 
     ''Victorya ile ödeme takvimi konusunda anlaşamadık ve bu oyuncunun transferinden vazgeçtik. Yabancı futbolcu kontenjanını hemen hemen tamamladık gibi. Yaptığımız transferlerle çok güçlü bir Elazığspor olşturduğumuza inanıyorum. Ligde beklediğimizin üstünde bir başarı göstereceğimize ve belirlenen hedefin üzerinde olacağımıza inanıyorum. Çünkü teknik heyet ve transfer ettiğimiz futbolculara güveniyorum.'' Eksik olan bazı mevkiler için bir kaç oyuncuyla görüşmelerinin devam ettiğini ifade eden Baki Aydın, bu sezonun Elazığspor için çok güzel geçeceğini sözlerine ekledi. 
     
</TEXT>
</DOC>
