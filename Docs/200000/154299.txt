<DOC>
<DOCNO> 154299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sontur39.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik kurbanı genç kız valiyi ağlattı... 
</HEADLINE>
<TEXT>

     İzmir'de 14 yıl önce geçirdiği kaza sonucu belden aşağısı felç olan manken ve sporcu genç kızın yeniden yürüyebilmesi için yardım kampanyası başlatan Vali Yusuf Ziya Göksu, bin dolar bağışlayarak ilk adımı attığını bildirdi. 
     İzmir'in Narlıdere İlçesi Atatürk Kültür Merkezi'ndeki Trafik Haftası açılışına, Vali Yusuf Ziya Göksu ile Emniyet Müdürü Halil Tataş katıldı. 
     Manisa Celal Bayar Üniversitesi Spor Akademisi'nde okuduğu sırada 14 yıl önce geçirdiği kaza sonucu belden aşağısı felç olan Sibel Kula'nın yaptığı konuşma, izleyenlere duygulu anlar yaşattı. Kula, şunları söyledi 
     ''1 Mayıs 1989 yılında henüz 21 yaşındayken, ehliyetsiz bir sürücünün otomobilimize çarpması sonucu, belden aşağım felç oldu. 8 yıl boyunca tek bir odada, güneş ışığı bile göremeden yattım. Çok fazla sosyal faaliyeti olan bir genç kızdım. İyi bir yüzücü, eskrimci, cimnastikçi, manken ve folklorcu idim. 1984 yılında babamı yitirdikten sonra, hep yardım defilelerinde yer aldım. Maddi imkanlarımız olmadığı için tedavi olamadım ve yatağa mahkum oldum. Dönemin Büyükşehir Belediye Başkanı Burhan Özfatura'nın desteğiyle İngiltere'de gördüğüm tedavinin ardından, tekerlekli sandalyeyle dışarı çıkabildim. 14 yıldır yaşam mücadelesi veriyorum. Ancak hayattan hiç kopmadım, sıkı sıkı sarıldım. Bana en büyük desteği, sevgili anneciğim verdi. Annem olmasaydı, belki bu kadar güçlü olmayabilirdim. Trafik canavarının önüne geçilmesi için tüm sürücülere dikkatli olmalarını ve benim yaşadıklarımın ders olmasını istiyorum.'' Kula'nın konuşması, salondaki tüm izleyicileri duygulandırırken, Vali Göksu ile Emniyet Müdürü Tataş'ın, gözyaşlarını tutamadığı görüldü. 
     
     ''VALİLER DE AĞLAR'' 
     Kürsüye gelen Vali Göksu, ''Sibel kardeşimizi ibretle dinlerken gözyaşlarıma hakim olamadım, valiler de ağlar'' diye başladığı konuşmasını şöyle sürdürdü 
     ''O kadar güzel ve anlamlı konuştu ki, üzerine söylenecek hiçbir şey kalmadı. 8 yıl boyunca yataktan kalkamayan Sibel'e bakarak, hayata yeniden bağlanmasını sağlayan o güzel annesini, yılın değil, asrın annesi seçmek lazım. Bu anlamlı günde Sibel'e en büyük ödül olarak yardım kampanya başlatıyorum ve ilk olarak bin dolarla ben katılıyorum. İzmir'deki hayırseverleri görev çağırıyorum ve Sibel'in ABD'deki tedavi masrafları için yardım etmelerini istiyorum. Benimle birlikte bu kampanyayı çığ gibi büyütüp, gelecek yıl trafik hastasında Sibel'i yürüyerek görmek istediğimizi iletiyorum.'' Vali Göksu'nun başlattığı kampanyayı duyunca kendini tutamayan Sibel Kula, annesi Handan Kula'ya sarılarak gözyaşı döktü. 
     
</TEXT>
</DOC>
