<DOC>
<DOCNO> 158893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sontur18.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Yolsuzluklar bizim bulunduğumuz yerden geçemez... 
</HEADLINE>
<TEXT>

     Başbakan Recep Tayyip Erdoğan, işçilerin geçen yıldan kalan ikramiye alacaklarının Temmuz ayı içerisinde ödeneceğini bildirdi. 
     Başbakan Erdoğan, AK Parti Zonguldak İl Başkanı Celil Uzun tarafından yaptırılacak olan Alaplı Devlet Hastanesi ek poliklinik binasının temelini attı. 
     Temel atma töreninde konuşan Erdoğan, poliklinik binasının tamamlanmasıyla yeni bir imkan sağlanacağını söyledi. 
     Türkiye'nin sağlıkta, eğitimde ciddi problemleri bulunduğunu ifade eden Erdoğan, bu sorunları çözmek için yoğun gayret sarf ettiklerini kaydetti. 
     Bu yılın başında 73.5 milyar dolar borç ödenmesi gerektiğini belirten Erdoğan, hükümetin göreve geldiğinde Irak, Kıbrıs ve ekonomi ile ilgili sorunlarla karşı karşıya kaldığını söyledi. Hükümetin bu sorunlarla başa çıkamayacağının ifade edildiğini belirten Erdoğan, ekonomide faizin yüzde 50'nin altına indiğini, borsanın istikrarlı olarak yükseldiğini, dövizi ihracatçının mağdur olmaması için Türk Lirası değer kazanırken dengede tutmaya çalıştıklarını anlattı. 
     Erdoğan, Türkiye'nin artık kendi ayakları üzerinde durmasını bilen, yolsuzluklara hiçbir zaman imkan tanımayan bir hükümetle yönetildiğini ifade etti. 
     Erdoğan, ''Bunları niye bu kadar rahat söyleyebiliyoruz Çünkü yolsuzluklar bizim bulunduğumuz yerden geçemez de onun için böyle rahat konuşuyorum. Nerede bir yolsuzluk ve suiistimal varsa bize bildireceksiniz. Bu sorunu birlikte çözeceğiz. Biz şu anda bu konuya damardan girdik'' diye konuştu. 
     Erdoğan, hükümetin 6 aylık icraatları hakkında bilgiler verdi. Kendisinden önceki, 58. Hükümetin Başbakanı Abdullah Gül döneminde işçi, memur ve Bağ-Kur emeklilerinin aylıklarında artış yapıldığını anımsatan Erdoğan, kendilerine bunun kaynağını nereden bulacaklarının sorulduğunu söyledi. Aylık ödeme günü geldiğinde paraların ödendiğini kaydeden Erdoğan, ''Türkiye bugüne kadar kağıt üzerinde yazarak, çizerek yönetildi. Eğer bunun uygulaması yoksa yazılan çizilenlerin de önemi yok'' diye konuştu. 
     Başbakan Erdoğan, Tasarrufu Teşvik Fonu'nda biriken ana paranın 30 Nisan'dan itibaren ödenmeye başlandığını ve şu ana kadar 1.4 katrilyon lira olan tutarın yarısından fazlasının ödendiğini bildirdi. 
     
     ''İÇ BORÇLARIMIZI ERİTMEDİKÇE MİLLETE RAHAT YOK'' 
     Çiftçiye verdikleri hasat ve ekim mevsimlerinde yüzde 35 oranında mazot indirimi sözünü tuttuklarını anlatan Erdoğan, vergi barışı uygulamasından da 6.6 katrilyon lira tahakkuk edildiğini hatırlattı. Erdoğan, bu uygulamayla 100 bini aşkın dosyanın millete hizmet için paraya dönüştüğünü ve iç borçların ödenmesinde kullanıldığını söyledi. 
     Erdoğan, ''İç borçlarımızı eritmedikçe bu millete rahat yok'' dedi. 
     İç borç ödenmesi konusunda gelir elde etmek amacıyla orman vasfını kaybetmiş arazilerin satılacağını ifade eden Erdoğan, bazı kimselerin bunu kamuoyuna yanlış aksettirmeye çalıştıklarını belirtti. 
     İç borç stokunun erimesinin faizleri de düşüreceğini ve Türkiye'nin güçlü bir ülke olacağını anlatan Başbakan Erdoğan, böylece düşük faizle dış borç almanın da kolaylaşacağını kaydetti. 
     Birilerinin iktidara geldikleri takdirde IMF ile yapılan protokolleri yırtacakları konusunda ''kuru sıkı attıklarını'' ifade eden Erdoğan, IMF'nin bir ülkeye zorla gelmediğini, ancak geldiği zaman da siyasi olarak etkide bulunduğunu söyledi. 
     Başbakan Erdoğan, imkansızlıklar dolayısıyla hastanelerde kuyrukların arttığını ifade ederek, bu imkansızlıkların 2 yıl içerisinde imkana dönüştürüleceğini kaydetti. 
     Konuşmasında işçilere bir de müjde veren Erdoğan, işçilerin geçen yıldan kalan ikramiye alacaklarının Temmuz ayı içerisinde ödeneceğini bildirdi. Bu ikramiye alacaklarının kendilerinden önceki döneme ait olduğunu hatırlatan Erdoğan, ''Biz geçmişten kalan borçları temizlemeye çalışıyoruz. Bu borçlar geçmişin tortularıdır'' dedi. 
     
     ''DEVLET KAPISI ARTIK İŞ KAPISI OLMAYACAK'' 
     Bu sırada bir bayan, ''İş istiyoruz, iş'' diye bağırınca Erdoğan, ''Size işi işadamlarımız verecek. Onlar yatırım yapacak ve istihdam yaratacaklar. Devlet kapısı artık iş kapısı olmayacak. Devlet sadece denetleyici olacak. Ülkede fert fert zenginler olacak'' diye konuştu. 
     Başbakan Erdoğan, ilki 31 Mayıs'ta İstanbul'da olmak üzere 20 baraj açılışı yapacaklarını bildirdi. 
     Erdoğan, belediye başkanlığı döneminden bir alışkanlığı bulunduğunu, bu alışkanlığın da iyi bir alışkanlık olduğunu kaydederek, bunun temeli atılan bir yerin ne zaman açılışının yapılacağı sözünü alması olduğunu ifade etti. 
     Erdoğan, AK Parti Zonguldak İl Başkanı Celil Uzun'u yanına çağırarak, poliklinik binasının inşaatını ne zaman tamamlayacağını sordu. Uzun da Başbakan Erdoğan'ın ısrarı üzerine, bu yılın Aralık ayının ilk haftasında inşaatı tamamlama sözü verdi. 
     Erdoğan, binanın Uzun tarafından tamamlanacağını, donanımının ise Sağlık Bakanlığı tarafından yapılacağını söyledi. 
     Başbakan Erdoğan konuşmasının ardından butona basarak poliklinik binasının temelini attı. 
     Törende Celil Uzun, Alaplı Genç İşadamları Derneği ve Alaplı Muhtarlar Derneği, Başbakan Erdoğan'a birer plaket sundular. 
     Başbakan Erdoğan'a, ayrıca Alaplı'dan bir görünümün yer aldığı yağlıboya tablo hediye edildi. 
     
     SAĞLIK BAKANI AKDAĞ 
     Sağlık Bakanı Recep Akdağ da, AK Parti ve hükümetin ''önce insan'' diyen bir düşünceye sahip olduğunu kaydetti. 
     Devletin elindeki imkanların bakanlıklar arasında ayrım yapılmaksızın özel sektörün imkanlarıyla birlikte mükemmel hizmetlere dönüşebileceğini belirten Akdağ, bir müteşebbisin Alaplı'da yaptıracağı poliklinik binasıyla sağlık alanında yeni bir hizmet daha sunulacağını sözlerine ekledi. 
     
</TEXT>
</DOC>
