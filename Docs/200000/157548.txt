<DOC>
<DOCNO> 157548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/guncel/gun11.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dindarlık içkiye engel değil 
</HEADLINE>
<TEXT>

     SİBEL KAHRAMAN 

     İnönü Üniversitesi'nde yapılan araştırmaya göre İlahiyat Fakültesi öğrencileri de içki içiyor. Ancak İlahiyat'ta içki kullanmayanların oranı yüzde 85. Bu oran Sağlık Yüksek Okulu'nda yüzde 77, Eğitim Fakültesi'nde yüzde 75, Tıp Fakültesi'nde ise yüzde 74. Fen-Edebiyat Fakültesi Sosyoloji Bölümü öğretim üyesi Yard. Doç. Dr. Vehbi Bayhan'ın gençlerin eğilimlerini saptamak için 3223 öğrenci arasında yaptığı araştırmaya göre, üniversiteliler, 'çoğul kimlikler' taşıyor. Öğrenciler arasında "çok dindarım" diyenlerin yüzde 34'ü, "orta düzeyde dindarım" diyenlerin yüzde 18'i ve "hiç dindar değilim" diyenlerin de yüzde 41'i flörtle evlilik öncesi cinsel ilişkiyi onaylıyor. 
     
     BİRA İLK TERCİH 
     "Çok dindar" olanların yüzde 68'i içki içmiyor. Orta düzeyde dindar olanların yüzde 76'sı içki kullanmıyor. "Çok dindarım" diyerek içki kullandığını belirtenler arasında şarap tüketimi hiç yokken, dindarlığın her düzeyinde "içerim" diyenler arasında en fazla bira tüketiliyor.Öğrencilerin yüzde 64'ünün flörtü bulunmuyor. Yüzde 35'i hiç karşı cinsten bir arkadaşıyla dans etmemiş. Flörtüyle evlilik öncesi cinsel ilişki yüzde 23 oranında onaylanırken, İlahiyat Fakültesi öğrencilerinde bu oran yüzde 10. İnterneti ise öğrencilerin yüzde 47'si cinsellik, yüzde 37'si chat, yüzde 11'i borsa ve yatırım işlemleri, yüzde 2'si iş arama için kullanıyor. 
     

</TEXT>
</DOC>
