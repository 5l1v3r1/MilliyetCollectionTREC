<DOC>
<DOCNO> 177801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sondun03.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
BBC İran, El Kaide üyelerini Suudi Arabistan'a iade etti... 
</HEADLINE>
<TEXT>

     İngiliz Yayın Kuruluşu BBC, İran resmi haber ajansı IRNA'ya dayanarak verdiği haberde, İran'ın tutukladığı El Kaide üyelerini Suudi Arabistan'a teslim ettiğini duyurdu. 
     BBC'nin IRNA'ya dayanarak verdiği haberde, Tahran'ın Riyad büyükelçisinin, Afganistan'da ABD öncülüğünde yapılan savaşın ardından İran'da tutuklanan El Kaide üyelerinin Suudi Arabistan'a iade edildiğini belirttiği, ancak teslim edilen kişilerin adlarını ve sayılarını açıklamadığı kaydedildi. 
     Tahran'da düzelenen bir konferans sırasında IRNA'ya demeç veren büyükelçinin, İran ve Suudi Arabistan'ın bir güvenlik paktı imzaladıkları ve ''iki ülke arasında tüm sahalardaki bağları geliştirmek konusunda büyük bir kararlılık gösterdiklerini'' söylediği BBC tarafından kaydedildi. 
     İran hükümetinden daha önce yapılan açıklamada, aralarında El Kaide'nin bazı üst düzey yetkililerinin de bulunduğu El Kaide üyelerinin tutuklandığı duyurulmuş, ancak sayıları ve adları açıklanmayan örgüt üyelerinin sorgulanmak üzere ABD'li yetkililere teslim edilmeyeceği belirtilmişti. 
     İstihbarat kaynakları ile medyada yeralana haberlerde, İran'ın tutukladığı El Kaide üyeleri arasında Usame Bin Ladin'in oğlu Saad Bin Ladin, El Kaide'nin güvenlik şefi Mısırlı Saif El Adil ve örgütün sözcüsü Kuveyt doğumlu Ebu Ghaith'in bulunduğu ileri sürüldü. 
     
</TEXT>
</DOC>
