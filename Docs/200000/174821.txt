<DOC>
<DOCNO> 174821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sondun07.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Schwarzenegger, servette de "Terminatör" çıktı... 
</HEADLINE>
<TEXT>

     Cumhuriyetçi Partiden Kaliforniya Valiliği'ne aday olan ünlü film yıldızı Arnold Schwarzenegger'in mal bildiriminden on milyonlarca dolarlık yatırım çıktı. 
     Tüm adayların yapması gereken mal bildirimine göre, Avusturya doğumlu olan ve ün ile zenginliğe Hollywood'ta kavuşan film yıldızının, on milyonlarca dolar, tahvil ve hisse senedi ile gayrimenkul yatırımı bulunuyor. 
     Hollywood'un en çok kazanan sanatçılarından biri olan Schwarzenegger'in yatırımları arasında, Starbucks, PepsiCO, Coca Cola, Roto Rooter, Washington Post Abbot Laboratuvarları, Clorox, Target gibi tanınmış şirketlerin hisse senetleri bulunuyor. 
     Terminatör ve Barbar Conan filmleriyle ün yapan Schwarzenegger'in diğer yatırımları arasında, belediyelerin tahvilleri ile Ohio ve Kaliforniya'da çeşitli gayrimenkuller de bulunuyor. 
     Kennedy ailesinden Maria Shriver ile evli olan Schwarzenegger'in eşi Shriver da, milyonlarca dolarlık bir yardım fonunu yönetiyor. 
     7 Ekim'deki Valilik seçimleri için kendisinin ''Halkın Valisi'' olacağını söyleyen Schwarzenegger, çok zengin olması nedeniyle de satın alınamayacağını ve diğer siyasiler gibi özel çıkar gruplarını temsil etmeyeceğini iddia ediyor. 
     Avusturya doğumlu 56 yaşındaki ünlü film yıldızı, 1983 yılında ABD vatandaşı olmuştu. 
     
</TEXT>
</DOC>
