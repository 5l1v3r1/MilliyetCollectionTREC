<DOC>
<DOCNO> 152154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sonspo30.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolculara 'ahlaksız teklif' iddiası 
</HEADLINE>
<TEXT>

     İkinci Futbol Ligi B Kategorisi A Grubu'nda mücadele eden Mustafakemalpaşaspor'da, kulüp başkanı Mahir Özuzun, birtakım kişilerin bazı oyuncularına, kalan maçlarda iyi oynamamaları için şike önerisi yaptıklarını öne sürdü. 
     Mahir Özuzun, düzenlediği basın toplantısında, olayın ''ahlaksız teklif''i alan futbolcuların durumu kaptan Can Ferik'e aktarmasıyla ortaya çıktığını, bunun üzerine yönetim kurulu olarak derhal futbolcularla biraraya gelerek konuyla ilgili ayrıntılı araştırma yaptıklarını söyledi. 
     Şike önerisinin, kulüp yöneticilerinden değil bazı eski futbolculardan geldiğini belirlediklerini ifade eden Özuzun, şöyle konuştu 
     ''Bazı oyuncularımızı arayan birtakım kişiler, Takımda iyi olan birkaç futbolcuyu da ikna edin. 50-60 milyar lira para verelim ve gelecek sezonki transferinizi biz halledelim yönünde ahlaksız bir teklifte bulunmuşlar. Herkes şunu bilsin, bizim tüm futbolcularımız şereflidir, takımını satmaz. Yönetim olarak hiçbir futbolculumuzun takımı satmayacağını biliyoruz.'' Özuzun, bu olayın futbolcuları hırslandırdığını ve yaptıkları toplantıda, takımda yer alan tüm oyuncuların Güngören Belediyespor maçını kazanacaklarına dair söz verdiklerini kaydetti. 
     Önerinin kimler tarafından ve hangi futbolculara yapıldığı yönündeki soruları yanıtsız bırakan Özuzun, ''Güngören Belediyespor maçında bir futbolcumuz istemeyerek bir hata yaparsa, yanlış anlaşılmasın'' diyerek, taraftarlara uyarıda bulundu. 
     Kaptan Can Ferik de, bu öneri olayının ortaya çıkmasının ardından hemen futbolcular olarak aralarında toplantı yaptıklarını, daha sonra durumu önce teknik direktör Kamber Altıntaş'a, ardından da yönetime bildirdiklerini anlattı. 
     ''Ahlaksız'' olarak nitelendirdikleri önerinin futbolcuları birbirine kenetlediğini ifade eden Can, ''Bu hafta yapacağımız Güngören Belediyespor maçında bir arkadaşımız küçücük bir hata yaparsa, hepimiz onun hatasını telafi etmek için daha fazla koşacağız. Mustafakemalpaşaspor formasını giyen futbolcular, parayla satılık değildir. Spekülasyonlara en iyi cevabı sahada vereceğiz'' dedi. 
     





</TEXT>
</DOC>
