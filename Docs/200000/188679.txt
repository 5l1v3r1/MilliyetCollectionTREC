<DOC>
<DOCNO> 188679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/magazin/amag.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayrılmaları 6 ay yasak 
</HEADLINE>
<TEXT>

   Yüklü miktarda para, 50'şer mont ve sponsorluk karşılığı model olan Kenan Doğulu ile Tuğçe Kazaz, anlaşmaları gereği 6 ay ayrılamayacak 
      İLKNUR GÜLMEZ 
   
   KENAN Doğulu ile Tuğçe Kazaz, Derimod'un 'Çarpıcı Şıklık' adı altındaki 2004 kış kreasyonu için Nihat Odabaşı'nın objektifinin karşısına geçtiler. Firma yetkilileri, bir yıldır aşk yaşayan Doğulu ile Kazaz'ı, özel yaşamlarındaki farklılıkları ve çok çarpıcı iki sevgili olmaları nedeniyle tercih ettiklerini söyledi. Doğulu'nun 'Aklım Karıştı' adlı şarkısının klibine ve birçok projesine 6 ay boyunca sponsorluk yapacak olan Derimod, ikiliye bu süre içinde ayrılmamaları şartını koydu. Sevgililer, avukatlar aracılığıyla 6 ay ayrılmayacaklarına dair sözleşme imzaladı. 
   
   'Ticarete dökmeyiz' diyor 
   ÇARPICI bir çift olduklarına inandıklarını söyleyen Kazaz, "Kenan'la hiçbir modelle rahat çalışmadığım kadar rahat çalıştım" dedi. Daha önceki röportajlarında ilişkilerini ticarete dökmek istemediğini söyleyen Doğulu ise şöyle konuştu "Hep birbirimize neden bir şeyler yapmıyoruz diye soruyorduk. Böyle güzel bir teklif gelince hemen tamam dedik. Her şeyden öte, 50 montum oldu. Bu işin ortaya çıkmasında en büyük etken Tuğçe'nin model olması. Bundan sonra da gelen iyi teklifleri değerlendireceğiz. Bu belki bir dizi ya da televizyon programı da olabilir." 
   
   
</TEXT>
</DOC>
