<DOC>
<DOCNO> 164848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/spor/spo03.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Barça'dan teklif 
</HEADLINE>
<TEXT>

İspanyol kulübü, kadrosundan bir forvet bir de defans oyuncusu isteyen Galatasaray’a, stoper Philippe Christanval’ı önerdi. Fransız futbolcu iki yıldır Barcelona’da görev alamıyor 
     MEHMET ÇİFTÇİ 

     Kiralık ya da satılık 
     GALATASARAY, transfer için Barcelona ile temaslarını sürdürürken, İspanyol kulübünden ilginç bir teklif aldı. Barca, daha önceki görüşmelerde kendisinden bir defans bir de forvet oyuncusu isteyen Cim - Bom’a, iki yıldır forma giyemeyen stoper Phillipe Christanval’ı önerdi. 1997 - 2001 arasında Monaco’da oynayan Fransız futbolcu, 2001 yılında Barcelona’ya transfer edilmişti. Barca, Christanval’ı kiralık ya da satılık verebileceğini de bildirdi. 
     
     "Tekliflere açığım" 
     SARI - Kırmızılı ekip henüz Barcelona’ya bir yanıt vermezken, Christanval önceki gün bir basın toplantısı düzenledi. 25 yaşında ve 1.85 boyundaki Fransız oyuncu, İspanyol medyasına "Yöneticilerim bana önümüzdeki sezon kadroya giremeyeceğimi, takım bulmamı söylediler. Bütün tekliflere açığım" dedi. Galatasaray Yönetimi’nin, Barca’nın yeni teklifini bu hafta içinde Fatih Terim’in kararına göre değerlendireceği öğrerildi. 
     
Gökhan Altay’da      CİM-BOM’DA Bülent Korkmaz’ın veliahtı olarak kabul edilen Gökhan Yıldız, Altay’a transfer oldu. Geçtiğimiz yıl Yıldırım Bosna’ya verilen ve bonservisi elinde bulunan genç Gökhan, önümüzdeki hafta İzmir ekibine imza atacak. Galatasaray alt yapısında 10 yıl oynayan 20 yaşındaki Gökhan, 21 Yaş Altı Milli Takım’da da forma giyiyor. 
     
Minik aslanlar      Fotoğraf Erol Demirkol 

     GALATASARAY minik futbol takımı, Kartalspor’u 2-1, Beşiktaş’ı 3-2 mağlup ederek, İstanbul şampiyonluğuna bir adım daha yaklaştı. 36 gruptan oluşan ligde namağlup birinci olan ve iki gruplu profesyonel takımlar birinciliğinde Kartal’ı Hakan ve Evren’in golleriyle deviren Cim - Bom, Beşiktaş’ı da Hakan 2 ve Murat’ın golleri ile mağlup etti. 
     

</TEXT>
</DOC>
