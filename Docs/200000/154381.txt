<DOC>
<DOCNO> 154381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/yasam/ayas.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
CentilMEN 
</HEADLINE>
<TEXT>

İngiltere'de, 'kahverengi pelerinli' gizemli kahraman konuşuluyor. Bu kahraman, nerede zorda bir kadın görse yardımına koşuyor... 
     DIŞ HABERLER SERVİSİ 

     İngiltere'deki bir kentte mağdurlara yardım eden, kötülere ise korku salan maskeli ve pelerinli bir kişinin varlığı, halkta şaşkınlık yaratıyor. Kent ve Sussex Courier adlı yerel gazete, Londra'nın güneydoğusundaki Tunbridge Wells kasabasının, kahverengi maskeli ve pelerinli kişiyi gören 'şaşkına dönmüş halkından' mektuplar aldığını bildirdi. 
     
     Nazik ve cesur 
     Habere göre, 21 yaşındaki psikoloji öğrencisi Ellen Neville, kahverengi pelerin giyen maskeli bir kişinin, bir grup gençle tartışan bir kadına yardım etmek için yanından hızla geçtiğini söyledi. 
     Olay sonrasında büyük şaşkınlık duyan Neville, maskeli kişinin, olaya el koyarak kargaşayı giderdiğini ve daha sonra da bölgeden uzaklaştığını iddia etti. Gazeteye mektup gönderen başka bir kadın da, yine bir grup genç tarafından kovalandığı sırada, 'maskeli kahramanın' ortaya çıkıp 'gençlere korku salarak kaçırdığını' öne sürdü. 
     Haberde adı geçen başka bir kadın da, maskelinin, omzuna hafifçe vurarak, yere düşen çantasını kendisine verdiğini söyledi. Kahramanın özellikle kadınlara 'centilmence' yardım etmesi dikkat çekiyor. 
     

</TEXT>
</DOC>
