<DOC>
<DOCNO> 196329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sondun27.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de seçime doğru... Propaganda dönemi başladı 
</HEADLINE>
<TEXT>

     KKTC'de 14 Aralık'ta yapılacak Milletvekilliği Genel Seçimi için resmi propaganda dönemi bugün başladı. 
     Cumhuriyet Meclisi'ndeki 50 sandalyenin 5 yıl süreyle sahibi olacak milletvekillerinin belirleneceği seçim için, siyasi partiler, 13 Aralık'a kadar çeşitli yöntemlerle propaganda yapabilecek. 
     14 Aralık seçimlerinde iktidarın büyük ortağı Ulusal Birlik Partisi UBP , küçük ortak Demokrat Parti DP , anamuhalefet Cumhuriyetçi Türk Partisi-Birleşik Güçler CTP-BG , seçim öncesi Toplumcu Kurtuluş Partisi TKP , Birleşik Kıbrıs Partisi ve Kıbrıs Sosyalist Partisi ile bazı örgütlerin ittifakıyla oluşan Barış ve Demokrasi Hareketi BDH , yine seçim öncesi siyasal hayata katılan partilerden Çözüm ve Avrupa Birliği Partisi ÇABP , Adalet ve Barış Partisi ile Milliyetçi Adalet Partisi'nin ittifakıyla kurulan Milliyetçi Barış Partisi MBP ve Kıbrıs Adalet Partisi olmak üzere 7 siyasi parti katılıyor. 
     KKTC Yüksek Seçim Kurulu YSK , kesinleşen milletvekili adaylarını dün açıkladı. Buna göre listelerde, 350'si yedi partiden ve 3'ü de bağımsız olmak üzere toplam 3 aday yer aldı. 
     Adaylara yapılan itirazlar yanında, her adayla ilgili ilçe seçim kurullarındaki inceleme sonunda, 7 parti listesinden seçime katılan toplam 350 adaydan 5'inin adaylığının düşmesi kesinleşti. Tümü de Kıbrıs Adalet Partisi KAP listesinden seçime katılan 5 adaydan bir kısmı istifa, bir kısmı da ilgili şartlara aykırılık nedeniyle milletvekili adayı olamayacak. KAP Gazimağusa adayı, aynı zamanda Parti Genel Başkanı Oğuz Kalelioğlu'nun adaylığı 3 yıl kesintisiz ikamet koşulunu taşımadığı gerekçesiyle düştü. 
     Seçim ve Halkoylaması Yasası uyarınca, siyasi parti listelerinde değişiklik yapılamayacağına ilişkin düzenleme nedeniyle adaylıkları düşmesine karşın KAP'ın 5 adayı listede kalarak seçime katılacaklar, ancak seçilmeleri halinde milletvekili olamayacaklar. 
     Bu arada, seçmen listelerine yapılan itiraz ve başvurularla ilgili incelemeler ilçe seçim kurullarında sürüyor. Yüksek Seçim Kurulu, 15 Ekim itibariyle kayıtlı 140 bin 832 seçmeni askıya almıştı. Seçmen sayısının önümüzdeki günlerde kesinleşmesiyle Yüksek Seçim Kurulu Başkanı Taner Erginel'in basın toplantısı düzenlemesi bekleniyor. Seçim takvimi uyarınca seçmen listelerinin 24 Kasım'a kadar tamamlanması gerekiyor. 
     Yüksek Seçim Kurulu, propaganda döneminin başlaması nedeniyle yayımladığı duyuruda, bu dönemde uyulması gereken kuralları hatırlattı. Aday ve partileri belirlenen yerler dışında ilan asmamaları konusunda uyaran Yüksek Seçim Kurulu, ilan ve matbualar üzerinde bayrak ile dini ibarelerin, ayrıca Arap harfleriyle yazı yazılmasının yasak olduğunu da hatırlattı. 
     Adayların kesinleşmesi ve propaganda döneminin başlamasıyla kamu görevlisi statüsündeki adaylar da dünden itibaren izne ayrıldı. 
     
</TEXT>
</DOC>
