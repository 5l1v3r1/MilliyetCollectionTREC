<DOC>
<DOCNO> 152401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sonspo33.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1 pilotu Raikkonen İstanbul'da... 
</HEADLINE>
<TEXT>

     Formula 1 takımlarından McLaren Mercedes'in başarılı sürücüsü Kimi Raikkonen, İstanbul'da bugün başlayan Auto Show 2003'te bir motor yağının tanıtımına katıldı. 
     Dünya Ticaret Merkezi'ndeki CNR organizasyonda McLaren Pazarlama Müdürü Mark Nois ile birlikte Mobil 1 SuperSyn motor yağının tanıtımını yapan Raikkonen, ardından da basın mensuplarının sorularını yanıtladı. 
     2005 yılında bir ayağı İstanbul'da gerçekleştirilmesi planlanan Formula 1 yarışlarının farklı ülkelerde yapılmasının kendisi açısından çok güzel olduğunu söyleyen Raikkonen, ''Bu durum, evlerinde yarışları takip eden izleyiciler için de ayrı bir heyecan. 2005'te Türkiye'ye gelmek güzel olacak. Umarım 2005'te Türkiye'de planlanan yarış yapılır'' dedi. 
     Formula 1'in Türkiye için önemli olduğuna inandığını kaydeden Finlandiyalı pilot, Türk Formula 1 izleyicilerinin çok mutlu olacağını anlatarak, ''Ayrıca, bu şekilde Formula 1 için Türk pilotlarının da yolu açılmış olur. Yarışlar yapılmaya başlandığı andan itibaren her şey birbirini zincirleme takip eder ve motorsporlarının popülaritesi çok yükselir'' diye konuştu. 
     Diğer yandan, Türkiye'ye ilk gelişi olduğunu ve işi nedeniyle kendisine pek fazla zaman ayıramadığını ifade eden Raikkonen, ''Ama burada en çok sevilen sporun futbol olduğunu öğrendim'' diyerek sözlerini tamamladı. 
     Basın toplantısını izleyenler arasında, Türkiye Otomobil ve Motorsporları Federasyonu Başkanı Mümtaz Tahincioğlu ile Galatasaraylı futbolcular Emre Aşık ve Suat Kaya da yer aldı. Ayrıca, Kimi Raikkonen'in Formula 1 aracı basın toplantısında sergilenirken, bir diğer McLaren Mercedes sürücüsü David Coulthard'ın aracı da Auto Show 2003'de oto bakım ve koruma ürünleri üreticisi Sonax'ın standında görücüye çıktı. 
     





</TEXT>
</DOC>
