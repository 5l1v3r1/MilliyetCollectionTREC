<DOC>
<DOCNO> 198394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/soneko03.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Araplar, mobilyada kırmızı-yeşil renkleri istiyor 
</HEADLINE>
<TEXT>

     Türkiye'nin toplam mobilya üretiminin yüzde 10'unu karşılayan Adanalı mobilyacılar, üretimlerini Ortadoğu ve Avrupa pazarındaki müşterilerin model ve renk tercihlerini dikkate alarak yapıyor. Mobilyacılar, Arap müşterileri için kırmızı-yeşil, Avrupa pazarı içinse pastel renkler üzerinde yoğunlaşıyor. 
     Dış pazara güçbirliği yaparak girmek amacıyla Adana Birleşik Mobilya Sanayi ve Ticaret A.Ş ADAMOB adı altında 26 kurucu ortakla şirketleşen mobilyacılar, Ortadoğu ve Avrupa pazarına umutla bakıyor. 
     ADAMOB Genel Müdürü Celal Saraçoğulları, AA muhabirine yaptığı açıklamada, Mobilyacılar Sitesi'ndeki müstakil bir binada hizmet vermeye başlayan şirketin öncelikli hedefinin, ihracatı artırmak, uzun vadede ise mobilyada ''Türk'' markasını kabul ettirmek olduğunu söyledi. 
     Şirket olarak ihracata henüz başlamadıklarını, bugüne kadar yaptıkları bağlantıları ortaklarına yönlendirdiklerini ifade eden Saraçoğulları, 2004 yılının Ocak ayında katılacakları Paris Mobilya Fuarı'ndan sonra şirket olarak seri siparişler alacaklarına inandığını bildirdi. 
     Saraçoğulları, fuara hazırlık kapsamında tüm ortaklarının ürünleri için katalog hazırladıklarını, üretimlerindeki model ve renk tercihini ise Ortadoğu ve Avrupa pazarındaki müşterilerinin yön verdiğini belirtti. 
     
     TÜRKİYE'DE DEMODE, ARAPLARDA GÖZDE 
     Saraçoğulları, Türkiye'de 1960-70'li yıllarda gözde olan ancak, bugün demode sayılan oymalı mobilyanın öncülerinin Adanalı firmalar olduğuna işaret ederek, şunları kaydetti 
     ''Türk halkı mobilyada son yıllarda sadeliğe yöneldi. Hanımlar oymalı mobilyalara temizlikteki zorluk nedeniyle sıcak bakmıyor. Bunun yerine iskelette sadelik, döşemede ise tozu fazla göstermeyen açık tonları tercih ediyor. Geçen yıllarda gözde olan ve eskitme diye tabir edilen toprak ve yeşil tonlardaki mobilyalar da artık yerini pastel renklere bıraktı. 
     Buna karşılık Suudi Arabistan, Ürdün ve Dubai gibi Ortadoğu ülkelerinin öncelikli tercihlerini ahşabı oymalı, döşemesi kırmızı-yeşil ağırlıklı mobilyalar oluşturuyor.'' Saraçoğulları, Avrupa pazarında tercihin ise Türk halkına benzer özellik taşıdığını, bu pazar için ahşabı sade, döşemesi ise bej ağırlıklı pastel renklerde üretim yaptıklarını anlattı. 
     Avrupa'daki hedef pazarları arasında Fransa, Almanya ve Avusturya'nın bulunduğunu ifade eden Saraçoğulları, şunları kaydetti 
     ''Türkiye'de mobilya sektörünün gelişimi için önemli bir altyapı ile bilgi birikimi var, bunu ekonomiye kazandırmak zorundayız. İtalya, bugün mobilyada dünyaya kendini kabul ettirmiş durumda. Bunu Türkiye'nin de başarması için eksiğimiz yok.'' Saraçoğulları, mobilya sektöründe dünya lideri olarak gösterilen İtalya gibi birçok ülkede araştırmalar yaptıklarını da ifade ederek, ''Dış pazarda güçlü alıcıların olması bizi heveslendirdi. Sektörün geleceğinden umutluyuz'' dedi. 
     
</TEXT>
</DOC>
