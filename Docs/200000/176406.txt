<DOC>
<DOCNO> 176406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/spor/spo02.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Alper, Fenerbahçe'de 
</HEADLINE>
<TEXT>

   Sarı-Lacivertliler, Gaziantepspor'un savunmasında görev yapan genç oyuncuyu sezon sonuna kadar kiraladı. Alper'in bugün İstanbul'a geleceği ve takıma katılacağı belirtildi 
      YALÇIN TÜRK 

   
   Yeniden görüşecekler 
   CHRİSTOPH Daum istedi, Fenerbahçe Yönetimi, Gaziantepspor'dan Alper'in işini bitirdi. Sarı - Lacivertliler'in Başkanvekili Nihat Özdemir ile görüşüp uzlaştıklarını belirten Kırmızı - Siyahlılar'ın Başkanı Celal Doğan, "Alper'i bir yıllığına kiraladık. Sezon sonunda taraflar anlaşırsa, Fenerbahçe bonservisini de alacak" diye konuştu. 
   
   Kutlualp gitmiyor 
   FENERBAHÇE'NİN Brezilya seferi ise başlamadan ertelendi. Alex'in işini bitirmek için Santos ile görüşmeye gideceği belirtilen Asbaşkan Hakan Bilal Kutlualp, bu yolculuktan vazgeçti. Alex'in işinin uzamasının en büyük nedeninin Santos Kulübü olduğu belirtiliyor. Brezilyalı yöneticilerin, taraftar baskısından çekindikleri öğrenildi. 
   
   Transfere devam 
   LUCİANO ve Aurelio ile görüşen Alex, Fenerbahçe'ye gelmek istediğini ancak kulübünün işi yokuşa sürdüğünü belirtti. Sarı - Lacivertliler'in bu oyuncu dışında Petkov ve Mehmet Yozgatlı için İstanbulspor ile temaslarını sürdürdüğü ifade edildi. Bu arada kulislerde konuşulan Mehmet Scholl söylentileri ise Fenerbahçe kanadında doğrulanmadı. 
   
   Vladimir'in inadı    TEKNİK Direktör Daum tarafından bu sezon düşünülmeyen Vladimir, kalmakta ısrar ediyor. Sarı - Lacivertli yönetimin bu oyuncuyla ilişkisinin kesildiğini açıklamasına rağmen, Rus futbolcunun Dragos'taki evini boşaltmadığı ifade edildi. 
   DÖRT köpeğiyle birlikte burada kalan Vladimir'in arada bir Türkiye'ye gidip geldiği, evini taşıyıp taşımayacağının da belli olmadığı belirtildi. Bu futbolcunun Türkiye'den ayrılmaması nedeniyle yabancı oyuncu kontenjanında da bir sıkıntı yaşandığı öğrenildi. 
   
   'Çingene' iddiası ortalığı karıştırdı    Trabzonspor yöneticisinin, "Fenerbahçeli bir yönetici taraftarına çingene dedi" sözü, Fenerbahçe cephesi tarafından yalanlandı 
   YUSUF KOBAL 

   TRABZONSPORLU yönetici Erol Tuna'nın, "Fenerbahçeli bir yönetici kendi taraftarını sahiplenmeyip, onlara çingene diye hitap etti" sözü ortalığı karıştırdı. Bordo - Mavililer ile görüşen bu idarecinin, İlhan Ekşioğlu olduğu ortaya çıktı. Ancak Ekşioğlu, böyle bir söz söylemesinin mümkün olmadığını vurgulayıp, bu olayı yalanladı. 
   EKŞİOĞLU, giden taraftarları da kulüp olarak götürmediklerini söyleyip, "Masraflarını kendileri karşıladılar. Biz şimdi taraftara, Trabzon'a gelmeyin mi diyecektik" diye konuştu. Fenerbahçeli yönetici, "Koltuk kırıldıysa özür dileriz. Ama bu ilk defa olmuyor ki... Her yerde koltuk söküyorlar" ifadesini kullandı. 
   
   'Ceza çözüm değil'    FENERBAHÇE 2. Başkanı Nihat Özdemir, sert tedbir ve cezaların tribün terörünü önleyemeyeceğini savundu. Ev sahibi takımların konuk seyirciye ayrılan yüzde 5'lik kontenjana saygı göstermesi gerektiğini söyleyen Özdemir, "Polis daha sağduyulu olmalı, ateşe körükle gidilmez" dedi. 
   İSTANBULSPOR yenilgisiyle şanssız bir başlangıç yaptıklarını vurgulayan Özdemir, gelecek için ümitli konuştu. Sarı - Lacivertli yönetici, "Futbolcularımız Trabzon'da gerçek kimliklerini ortaya koydular. Önümüzdeki haftalarda bomba gibi sonuçlar alacağız" diye konuştu. 
   
   'Sadece üç puan'    TRABZONSPOR karşısında kazanılan galibiyet nedeniyle zafer sarhoşu olmak istemeyen Fenerbahçeli futbolcular, temkinli konuşuyor. "Trabzonspor'u yendik ama hepsi o kadar" yorumunu yapan Sarı - Lacivertliler, "Sadece üç puan kazandık. Bu galibiyet serisini devam ettirip, her maça taşımamız önemli" diye konuştu. 
   FENERBAHÇE, hafta sonunda oynayacakları Elazığspor maçının hazırlıklarına da eksik başlayacak. Sarı - Lacivertliler'de 7 oyuncunun A ve Ümit Milli Takımı'nda olması, Van Hooijdonk ile Rebrov'un da milli takıma gitmesi nedeniyle Teknik Direktör Daum, taktik çalışmasını Moldova maçı sonrasına bırakacak. 
   
   Yusuf'un beklentisi    UZUN bir aradan sonra ilk 11'de kendisine yer bulan Yusuf, futbolu konusunda yorumu kamuoyuna bıraktığını, kendisinin çalışmayı sürdüreceğini belirtti. Oynayıp, oynayamaması konusunda kararın Daum'a ait olduğunu vurgulayan Sarı-Lacivertli oyuncu, "Ancak bu yıl çok arzuluyum. Daha yaşım 28. Bu camiaya uzun yıllar hizmet vermek istiyorum. Bu da sürekli forma giymekle, oynamakla olur" dedi. 
   
   
</TEXT>
</DOC>
