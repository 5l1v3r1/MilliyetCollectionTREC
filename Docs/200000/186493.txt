<DOC>
<DOCNO> 186493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/sontur24.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Irak'a asker göndermek için çerçeve anayasa" 
</HEADLINE>
<TEXT>

     Başbakan Recep Tayyip Erdoğan, Türkiye'nin, Irak'a asker göndermesi konusunda Anayasa neyi gerektiriyorsa bu çerçeve içerisinde adım atılacağını bildirdi. 
     Erdoğan, Roma'da düzenlediği basın toplantısında gazetecilerin sorularını yanıtladı. 
     Bir gazetecinin ''2004 için umutlu muyuz '' şeklindeki sorusuna Erdoğan, ''Dışişleri Bakanımız, diğer arkadaşlarım kiminle görüşüyorsak, hepsinin şu andaki görüşleri düşünceleri olumlu. Olumsuz bir görüş bildiren yok. Hele hele 7. uyum paketine varıncaya kadar atılmış olan adımların hepsi biz bunları hayranlıkla takip ettik, takip ediyoruz ve bizleri şaşırttınız diyorlar. Şimdi tek söyledikleri uygulamadır. Uygulamada da bunu görmeliyiz diyorlar. Bu başarıyı uygulamayla aynen devam ettirip bu atılan adımlara gölge düşürülmemesi gerekir diyorlar'' diye konuştu. 
     Anayasa taslağına Hıristiyan kelimesinin konup konmadığına ilişkin bir soruya Erdoğan, ''Taslağa konmadı ve böylece bu çalışmalar olumlu bir netice vermiş oldu'' dedi. 
     Erdoğan, ''Uyum paketlerinin uygulanmasını görmek istiyorlar dediniz. Sizin buna yanıtınız ne'' sorusuna, her zaman uyum ve uygulamaya önem verildiğini hatırlatarak, ''Uyumu bitirdik şimdi de uygulamaya başlıyoruz. Hükümet olarak da tabii ki bunu uygulayacağız. Aksi düşünülemez, yasalar uygulanmak için yapılır. Eğer uygulamayacaksanız bu yasayı yapmanın da hiçbir anlamı yok'' karşılığını verdi. 
     
     ''IRAK GÜNDEMDE DEĞİL'' 
     ''Simitis ile yaptığınız görüşmede Kıbrıs konusu da ele alındı mı '' şeklindeki bir başka soruyu Erdoğan, şöyle yanıtladı 
     ''Kopenhag siyasi kriterleri içinde Kıbrıs diye bir olay yok ki. Basın mensuplarının bu sorular üzerinde durmalarını anlayamıyorum. Adeta farkında olmadan bir psikolojik oluşumu gündeme getiriyorlar. Kopenhag kriterlerinde Kıbrıs konusu yok ki. Bu farklı, tamamen ayrı bir olay. Kopenhag siyasi kriterleri ile ilgili yapılması gerekenlerin neredeyse tamamını yaptık.'' Erdoğan, yaptığı görüşmelerde Irak ile ilgili gelişmeler karşısında Türkiye'nin nabzının tutulup tutulmadığı şeklindeki soruya karşılık toplantının gündeminde Irak olmadığını söyledi. 
     Dışişleri Bakanı ve Başbakan Yardımcısı Abdullah Gül araya girerek, ''3-4 ay önce herkes şu soruyu soruyordu bize Türkiye, Hükümetlerarası Konferansa davet edilecek mi Türkiye, müzakerelere başlayan bir ülke değildi. Daha önce AB'nin aldığı kararlarda da konferansa üye ülke ve müzakareye başlayan ülkeler çağırılıyordu. Gelişmeye bakın AB, daha önce kendi aldığı kararı değiştirdi, müzakareye katılan ve başlayan ülke statüsü imkanı tanınmaya başlandı. Roma bildirisine bakarsanız burada toplanan üye, müzakereye başlayan ülkelerin başkanları diye geçiyor. Bu olağanüstü bir gelişme. Bunun farkına varmak gerekir.'' 
     
     ''SİLVİO'NUN, DESTEĞİ SÜRECEK'' 
     Daha sonra Başbakan Erdoğan, İtalya Başbakanı Silvio Berlusconi'nin desteğini alıp almadıklarını soran İtalyan gazeteciye, 'Sayın Silvio'dan bugüne kadar hep destek aldık. Bugünde aynı desteği sürüyor, bundan sonra da aynı şekilde sürecek çünkü bizim Sayın Silvio ile olan münasebetlerimiz çok çok farklı bir sürece girdi. Türkiye-İtalya arasındaki her konudaki gerek siyasi, gerek ekonomik konularda kazandığı ivme ile kendini gösteriyor. Temeni ederim ki nazar değmesin, böyle devam etsin'' karşılık verdi. 
     Başbakan Erdoğan, tezkerede Irak'a gönderilecek asker sayısı ve görev yerinin belli olup olmadığı üzerine, şunları kaydetti 
     ''Bu konuyla ilgili atacağımız bütün adımlar Anayasa neyi gerektiriyorsa bu çerçeve içerisinde atılır. Şu anda Dışişleri ve Genelkurmay'daki arkadaşlarımız gerekli çalışmaları yapıyorlar ve parti grubumuzun hassasiyetlerini değerlendirdik. Bir ciddi birlik ve bütünlüğün olduğunu görüyoruz. Ve bu hazırlıkları dönünce gözden geçireceğiz. Bakanlar Kurulu'nda da konuyu müzakere edeceğiz. Bakanlar Kurulu'nda müzakere ettikten sonra da bunun çerçevesini belirleyip gereğini yapacağız. Teknik çalışmalar yürütülüyor.'' ''Sayın Cumhurbaşkanı ile bu konuda bir mutabakat arayışınız var mı '' sorusana Başbakan Erdoğan, ''Bunları zaten MGK'da görüştük, haftalık olağan görüşmede de aramızda görüşmelerimizi yaptık'' diye karşılık verdi. 
     Erdoğan, tezkere ilişkin bir başka soruya da ''Açıkladığımızda göreceksiniz'' dedi. 
     
     BERLUSCONİ'YE KONGRE DAVETİ 
     Bu arada, Erdoğan'ın basın toplantısı yaptığı salonda Almanya Dışişleri Bakanı Fischer de basın toplantısı düzenledi. Fischer, toplantı bittikten sonra girişte Başbakan Erdoğan ile karşılaşarak, bir süre sohbet etti. 
     Başbakan Erdoğan, Fischer'e Bavyera seçimlerinin nasıl gittiğini sorması üzerine Fischer, ''Çok kötü'' karşılığını verdi. 
     Fischer'i teselli ederek, ''Bir daha ki sefere daha iyi olur'' diyen Başbakan Erdoğan'a Fischer de Türkçe ''İnşallah'' karşılığını verdi. 
     Erdoğan, toplantı öncesinde de gazetecilerle ayaküstü sohbet etti. Bir süre önce Erdoğan'ın oğlu Bilal'in nikah törenine katılan Berlusconi'nin çocuklarını sorduğunu ifade eden Erdoğan, ''Silvio'' ile iyi ilişkiler içinde olduklarını söyledi. 
     Berlusconi'yi gelecek hafta yapılacak olan AK Parti Kongresi'ne davet ettiğini bildiren Erdoğan, gazetecilere YSK'nın bugün yaptığı toplantının sonucunu sordu. 
     
</TEXT>
</DOC>
