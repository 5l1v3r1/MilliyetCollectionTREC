<DOC>
<DOCNO> 189429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/siyaset/siy04.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapılar değişmeden açılış yok 
</HEADLINE>
<TEXT>
   Kürtçe kursu bu kez kapıya takıldı .. 
   Batman'daki "Kürt Dili Öğretim Kursu", sınıf kapılarının eni 90 santim yerine 85 santim olduğu gerekçesiyle resmi açılış için Milli Eğitim'den onay alamadı 
   ARİF ARSLAN DHA 

   
   Özel Kürtçe kurslara izin veren AB uyum yasaları kapsamında Batman'da açılan "Kürt Dili Öğretim Kursu" müfettişlerden onay alamadı. Kursu, denetleyen Milli Eğitim müfettişleri, eni 90 santim olması gereken kapıların 85 santimde kaldığını belirtti. Bu ölçülerin nizami olmadığına karar veren müfettişler, kapılar standart ölçülere getirilmeden resmi açılışın yapılmayacağını söyledi. 
   
   'EKSİKLERİ GİDERİYORUZ' 
   Bölgede Kürtçe kurs için ilk resmi başvuruyu yapan Aydın Üneşi, SSK Caddesi Özyaşa İş Merkezi'nin 4. katını dershaneye dönüştürerek altı sınıfı eğitime hazır hale getirdi. Ancak sınıf kapıları standartlara uymadığı için çalışma izni alamadı. Üneşi, "Milli Eğitim müfettişlerinin denetimlerinde kapıların nizami olmadığı belirtilince eksikleri gidermeye başladık. Bu bizim görevimiz. Altı sınıfımızın kapısını yeniden düzenliyoruz" dedi. 
   
   ATATÜRK BÜSTÜ DE VAR 
   Kursu önümüzdeki günlerde resmen faaliyete geçireceklerini kaydeden Üneşi, "Kursumuzun girişine koyduğumuz Atatürk büstünün altına Atatürk'ün 'Hayatta en hakiki murşit ilimdir' sözünü Kürtçe yazdırdık. Biz devletle kültür arasında köprü olma fırsatını yakalayacağız" diye konuştu. 
   
   EMEKLİ ÖĞRETMEN ARIYOR 
   Yaşadıkları tüm güçlüklere rağmen ilk Kürtçe dil kursunu açmanın sevincini yaşadıklarını belirten Üneşi, sözlerini şöyle noktaladı "Tek sıkıntımız ders verecek emekli öğretmenleri bulmak. İleride bu kursların kazanç getireceğine inanıyorum. Her şeyden önce kursa büyük ilgi var. Batmanlılar her iki dili karıştırdıklarında, diller özelliklerini yitiriyordu. Bu kurs sayesinde iki dil de özelliğini koruyacak." 
   
   
   
   
</TEXT>
</DOC>
