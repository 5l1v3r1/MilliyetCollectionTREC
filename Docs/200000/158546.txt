<DOC>
<DOCNO> 158546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sontur11.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencisiyle ilişkiye giren öğretmen kendini nasıl savundu 
</HEADLINE>
<TEXT>

     Kayseri'de, 16 yaşındaki öğrencisiyle cinsel ilişkiye girdiği gerekçesiyle yargılanan Hürriyet Endüstri Meslek Lisesi Din Kültürü ve Ahlak Bilgisi öğretmeni Miktat Öccü'nün, ''Kızlık zarı bisiklete bindiği için bozulmuş olabilir'' iddiasını, adli tıp uzmanı doğrulamadı. 
     Kayseri 2. Ağır Ceza Mahkemesi'nde görülen davanın duruşmasında, tutuklu sanık Miktat Öccü ve avukatı Sedat Dezgahçı hazır bulundu. 
     Mahkeme Heyeti, sanığın daha önce, ''H.S'nin kızlık zarı bisiklete bindiği için bozulmuş olabilir'' yönündeki ifadesi nedeniyle Kayseri Adli Tıp Kurumu'ndan Dr. Hasan Din'i bilirkişi olarak dinledi. 
     Dr. Hasan Din, ''Kızlık zarının hangi dış etkenlere bağlı yırtıldığının tespiti mümkün olamaz. Ancak, bisiklete binip dolaşmakla kızlık zarı bozulmaz. Düşme sonucu kalça kemiğinde meydana gelebilecek ciddi kırılma ve çatlamalara bağlı zar yırtılması olabilir'' dedi. 
     Avukat Dezgahçı'nın, müvekkilinin tahliyesi talebini reddeden Mahkeme Heyeti, H.S'nin yaşıyla ilgili Kayseri Devlet Hastanesi ve SSK Bölge Hastanesi'nden alınan raporların, İstanbul Adli Tıp Kurumu'na gönderilmesine karar vererek, duruşmayı erteledi. 
     Miktat Öccü, daha önceki ifadelerinde, dini inanışına göre doğru olanı yaptığını belirterek, ''Öğretmen de öğrencisine aşık olabilir, bu çok normal. Ancak, benim hatam 18 yaşından küçük kıza imam nikahı kıymaktı. Bu hatamın cezasını çekeceğim, daha sonra da ailesinin iznini alıp onu 3. eşim yapacağım'' demişti. 
     Resmi nikahlı eşi Asiye Öccü için açtığı boşanma davası reddedilen Miktat Öccü, yine eski öğrencilerinden Sevim S. ile resmi nikahsız yaşamaya başlamıştı. 
     Sanık, ''18 yaşından küçük, 15 yaşından büyük kızla rızasıyla cinsel ilişkiye girmek'' suçundan, 6 aydan 3 yıla kadar hapis cezası istemiyle yargılanıyor. 

     
</TEXT>
</DOC>
