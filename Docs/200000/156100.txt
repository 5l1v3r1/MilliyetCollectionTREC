<DOC>
<DOCNO> 156100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/yasam/yas01.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times'ın imajını yerle bir etti... 
</HEADLINE>
<TEXT>
Amerika'ya 4 yıl yalan haber okuttu 
Amerika'nın önde gelen gazetelerinden New York Times, 4 yıllık muhabirinin yaptığı yalan haberler üzerine okurlarından özür dileyip, soruşturma başlattı... 
     SEMA EMİROĞLU New York 

     ABD'nin önde gelen gazetelerinden New York Times NYT , uzun zamandır yalan ve çalıntı haber yapar bir muhabiri nedeniyle okurlarından özür diledi. 
     Oturduğu yerden hayali yazılar ve röportajlar yayınladığı meydana çıktıktan sonra istifa eden 27 yaşındaki muhabiri Jason Blair'in, gazeteyi ve okurları sanıldığından çok daha fazla yanılttığı ortaya çıktıyı. 
     Skandala ilgili geniş çaplı soruşturma başlatan gazete, dün yedi muhabirin imzasıyla yayınladığı araştırmada, sahtekarlığın boyutlarını deliller ve şahitler göstererek ortaya koydu. 
     NYT, skandalın gazetenin 152 yıllık tarihinde yaşanmış en vahim olay olduğunu ve okurun duyduğu güvene ihanet anlamına geldiğini vurguladı. 
     
     Marifetleri say say bitmez 
     Araştırmada, Jason Blair 'in dört yıl önce New York Times'a girişinden itibaren yükselişi, üstleri ve meslektaşlarıyla ilişkileri ve yaptığı yalan ya da çalıntı haberlerinin öyküsü anlatıldı. 
     Blair'in, genellikle New York'ta olduğu sıralarda haberlerine Maryland, Texas ve diğer eyaletlerin mahreçlerini attığı, kullandığı yorumları ve anlattığı sahneleri uydurduğu, diğer gazete ve ajanslardan malzeme çaldığı, gerçekte olmadığı yerlerde bulunduğu imajı vermek için fotoğraflarla oynadığı kaydedildi. 
     NYT, "sicilini düzeltmek ve böylesine bir sahtekarlığın NYT kadrosunda nasıl uzun süre devam edebildiğini açıklamak" için, gazete muhabirlerinin soruşturma yaptığını bildirdi. 
     
     Psikolojik terapi gördü 
     Gazete, Blair'in haberlerinin, büyük hatalarla dolu olduğunu, bunu farkeden bazı editörlerin sık sık uyarmasına ve bir ara psikolojik terapi görmesine rağmen, ekimde ulusal haber masasına atandığını, Irak'tan dönen yaralı askerlerden, Washington'daki keskin nişancıya kadar pek çok önemli haberi izlemekle görevlendirildiğine dikkati çekti. 
     Editörlerin koordinasyon eksikliğinin, Blair'in yükselmesinde etkili olduğu, Irak savaşı nedeniyle de muhabirlerini pek çok yere gönderen gazetenin, eleman azlığı nedeniyle Blair'i prestijli "ulusal masa"ya kaydırdığı kaydedildi. Editörler, Blair'in çok fazla haber üretmesi, büroda uzun saatler çalışmaktan kaçınmaması ve siyah olduğu için ayrımcılık yapılıyor görüntüsü vermemek için terfi edildiğini söyledi. 
     
İki haberinden biri yalan      Şu ana kadar New York Times tarafından yapılan, ancak henüz tamamlanmayan soruşturmada, Jason Blair'in ulusal muhabirken yazdığı 73 haberin 36'sında sahtekarlık ve benzeri sorunlar bulunduğunu kaydedildi. NYT, ayrıca okuyucularından, Blair'in haberleriyle ilgili yanlışların kendilerine bildirilmesini de istedi. Son altı ayda altı eyaletteki 20 kentte görevli olan Blair'in bunların hiçbirinden otel, uçak ya da kiralık araba faturası sunmadığına, sunulan faturaların New York kaynaklı çıktığına, cep telefonu kayıtlarının da kendisini New York'ta gösterdiğine dikkat çekildi. 
     

</TEXT>
</DOC>
