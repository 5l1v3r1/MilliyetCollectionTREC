<DOC>
<DOCNO> 181268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/soneko13.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Özince 12 aylık gibi uzun vadeli mevduatlar hala tercih edilmiyor 
</HEADLINE>
<TEXT>

     İş Bankası Genel Müdürü ve Bankalar Birliği Başkanı Ersin Özince, bugün 12 aylık krediyi, faiz oranları düşecek beklentisiyle yüzde 3'lerin altına verdiklerini, bundan da ciddi bir kar beklentilerinin olmadığını söyledi. 
     Özince, bu yıl ikincisini düzenlenen ''İş Bankası Şube Müdürleri Toplantısı'' için geldiği Konya'da, bankacılık sektörünün, kaynak aktarma görevi yaptığını, bu kapsamda da tasarrufları hangi esasta toplarsa, krediyi de o esasta vermek durumunda olduğunu kaydetti. 
     Bugün, tasarrufları 1 ve 3 aylık alırken, 1 ve 3 yıllık kredi vermemeleri gerektiğini, ancak bir takım riskleri göze alarak bunu yapmak zorunda kaldıklarını belirten Özince, ''bugün 12 aylık krediyi, faizler düşecek beklentisiyle, yüzde 3'lerin altındaki oranlarla veriyoruz. Aksi taktirde 3 aylığın üzerinde kredi veremeyiz. Bizim kaynağımız olan mevduatlar kısa vadeli olmaya devam ediyor. Ekonomideki iyileşmelere karşın, vatandaşların önemli bir kısmı, halen 12 aylık gibi uzun vadeli mevduatları tercih etmiyor'' dedi. 
     Sektörde yaşanan rekabet ortamında fiyatlamaları yaparken, geleceğe ilişkin istikrar getirici adımlar atmaya çalıştıklarını ifade eden Özince, yüzde 2,95'lik faiz oranı ile verilen kredilerden ciddi bir kar beklentilerinin bulunmadığını, bu kredilerinden piyasaların normale dönmesi, yan gelirler ve istikrarın artmasıyla ilerde gelir sağlamayı hedeflediklerini dile getirdi. 
     
     ''MÜŞTERİLER DE DİKKATLİ OLMALI'' 
     Özince, güçlü olmayan müesseseler ile çalışan kişilerin, kurumların başarısızlığı durumunda büyük zarar görebileceğini belirterek, bankacılık sektöründe yaşanan sıkıntılar nedeniyle, bazı bankaların, kredilerini geriye çağırdığını, bazılarının da faizleri aşırı yükselttiğini kaydetti. 
     Bu bankaları kullanan kişilerin de zor durumlarla karşı karşıya bırakıldığını belirten Özince, ''bu nedenle, sadece bankalar müşterisini seçerken değil, müşteriler de banka ve ürünlerini seçerken özenli davranmalı. Yakın geçmişte bankacılık sektöründe yaşananlar, bizi daha fazla üzdü. Meslek haysiyetimiz ve onurumuz çok incindi. İş Bankası gibi ilkeli müesseselerin bu tür konularla yakından ilişkisi olmamıştır ve olmayacaktır'' diye konuştu. 
     
     ''İŞTİRAKLARIMIZDAN VERİMLİLİK BEKLENTİMİZ ARTTI'' 
     En son girdikleri POAŞ ve Aria dışında, 63 iştirakleri bulunduğunu ifade eden Özince, şöyle devam etti 
     ''Büyük bir sermaye grubuyuz. Günün değişen sermaye ve bankacılık kuralları doğrultusunda grubumuzu yeniden yapılandırma çalışmalarımız var ve bu konuda yoğun çaba harcıyoruz. İştiraklerimizden verimlilik beklentimiz çok arttı. Bu beklentimiz, düşük enflasyon ortamında daha da artacak. Aktif ve öz sermaye karlılığı açısından gelişme kaydedemeyeceğimiz, stratejik olarak grubumuzda bulunmaması gereken iştiraklerimizi, kapatabilir ya da satabiliriz.'' 
     
</TEXT>
</DOC>
