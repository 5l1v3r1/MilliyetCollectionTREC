<DOC>
<DOCNO> 185202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/guncel/gun04.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İtfaiye ne yapsın 
</HEADLINE>
<TEXT>

      İSTANBUL Milliyet 

   
   Şişli'de bir apartmanda çıkan yangına müdahaleye giden itfaiye ekipleri, sokaklara park edilen araçlar yüzünden zor anlar yaşadı. Fulya Mahallesi Mehmetçik Caddesi'nde yer alan apartmanın 5. katında önceki gece alevler yükselmeye başladı. Yangını fark eden bir kişi, apartmandaki dairelerin zillerini çalarak içerdekileri uyandırmaya çalıştı. Ancak dairelerden cevap alınamaması üzerine, itfaiye ve ambulans çağrıldı. İtfaiye ekipleri, sokakların dar olması ve park edilen araçlar yüzünden yangın mahalline ulaşmakta güçlük çekti. 
   Daha sonra bina önüne gelen itfaiye ekipleri, giriş kapısının kilitli olması nedeniyle 5. kata girmek için duvara merdiven dayadı. Merdivenle 5. katın penceresine ulaşan itfaiye görevlileri, kırdıkları camdan içeri girerek yangını büyümeden söndürdü. Mutfakta maddi hasara yol açan yangın sonrası içeride kalan insanların dumandan etkilenmiş olabileceği düşünülerek, bir polis memuru eşliğinde odalar kontrol edildi. 
   Dairede kimsenin bulunmadığını belirleyen ekipler, geri dönmek için yola çıkınca da yine dar sokaklar ve usulsüz park eden araçlar yüzünden uzun süre beklemek zorunda kaldı. 
   
   
</TEXT>
</DOC>
