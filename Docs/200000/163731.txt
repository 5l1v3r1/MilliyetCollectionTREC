<DOC>
<DOCNO> 163731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sonspo11.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Göksel 5 yıllığına Trabzonspor'da... 
</HEADLINE>
<TEXT>

     Transfer çalışmalarını sürdüren Trabzonspor, dün prensipte anlaştığı Göztepeli Göksel Yaman ile bugün 5 yıllık sözleşme imzaladı. 
     Mehmet Ali Yılmaz Tesisleri'nde, Kulüp Genel Sekreteri Yusuf Ziya Yılmaz ve Genel Koordinatör İsmail Yavuz'un hazır bulunduğu imza töreninde Göksel, kendisini 5 yıllığına bordo-mavili renklere bağlayan sözleşmeye imza attı. 
     Genel Sekreter Yusuf Ziya Yılmaz, törende yaptığı açıklamada, Göksel'in genç ve yetenekli bir oyuncu olduğunu ve bu futbolcudan uzun süre yararlanacaklarına inandıklarını söyledi. 
     Yılmaz, 1.90 boyunda olan ve 21 yaşındaki futbolcunun geleceğin en büyük yıldız adaylarından biri olacağını da kaydederek, ''Göksel ile 5 yıllık sözleşme imzaladık. Kendisi Trabzonspor'a başarıyla hizmet edecektir'' diye konuştu. 
     Göksel de büyük bir camiaya gelmekten mutluluk duyduğunu belirterek, ''Trabzonspor'da forma giymenin zor olacağını biliyorum. Ancak ben zor olanı severim. Teknik Direktör Samet Aybaba'yı kıramadım ve Trabzonspor'u tercih ettim'' dedi. Göksel, kendisinin Hakan Şükür'e benzetildiği yönündeki soruya da ''Her Türk futbolcusu Hakan Şükür'e benzemek ister. Ancak benim çok çalışmam ve kendimi daha çok geliştirmem lazım. Hakan Şükür gibi bir oyuncu olmak isterim'' yanıtını verdi. 
     
</TEXT>
</DOC>
