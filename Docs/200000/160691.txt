<DOC>
<DOCNO> 160691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/spor/spo05.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni hayallerimiz var 
</HEADLINE>
<TEXT>

Şenol Güneş, 2004 Avrupa Futbol Şampiyonası'nda final oynamak istediklerini söyledi, "Hayallerimizi hayata geçirmek için eyleme hazırız" diye konuştu 
     BİLAL MEŞE 

     'Altı puan yeterli' 
     MİLLİ Takım Teknik Direktörü Şenol Güneş, Slovakya ve Makedonya maçlarında alınacak altı puanın finaller için yeterli olacağını söyledi. Güneş, "Milli Takım olarak yeni hayallerimiz, hedeflerimiz var. Bu hayalleri hayata geçirmek için eyleme hazırız. Misyonumuz devam ediyor. Gruptan lider çıkıp, finallere gitmek, daha sonra da finalde olmak istiyoruz. Bunu da başaracak gücümüz var" dedi. 
     
     'Dersimizi aldık' 
     SÜPER Lig'de şampiyon olan Beşiktaş'ı kutlayan tecrübeli hoca, "Yerel başarıların uluslararası başarılara dönüşmesini arzu ediyorum. Çek Cumhuriyeti ile yapılan hazırlık maçından büyük dersler çıkardık. Bir çok oyuncumuz zihinsel dinlenmeye geçti. Altı puan finaller kapısını açacak en büyük anahtardır. Bunu herkes biliyor, bilmek zorunda. Heyacanlıyız, coşkuluyuz" ifadelerini kullandı. 
     
     'Sergen oynayacak' 
     UZUN bir aradan sonra kadroya çağrılan ve dün sabah MR'ı çekilen Sergen Yalçın konusunda yöneltilen bir soruya ise Şenol Güneş, "Ligde büyük çıkış yakaladı. Beşiktaş'ın şampiyonluğuna katkıda bulundu. Umarım bu milli takıma da yansır. Sergen'i aday kadroya, kampta bulunsun diye değil, oynasın, yararlı olsun, Türkiye'deki başarısını uluslararası başarıya dönüştürsün diye aldık" yanıtını verdi. 
     
'Sonuna kadar savaşacağım'      UZUN bir aradan sonra yeniden A Milli Takım kadrosuna çağrılan Sergen Yalçın, "Yeniden Ay - Yıldızlı forma altında olmak bana onur ve gurur verdi" dedi. Yıldız oyuncu, "Milli Takım herşeyin üzerinde gelir. Slovakya ve Makedonya maçları çok kritik. İlk etapta Slovakya'yı yenmek zorundayız. Görev alırsam, sonuna kadar savaşırım" dedi. 
     BEŞİKTAŞ'TA bileğindeki sakatlığı nedeniyle yüzde yüz kapasiteyle oynayamadığını da hatırlatan Sergen, "Sezon boyunca sakatlıkla boğuştum, bir çok maça antrenman yapamadan çıktım. Tüm bu dezavantajlara karşın takımımı yalnız bırakmadım. Ay - Yıldızlı ekibin başarısında biraz tuzum biberim olursa ne mutlu bana" diye konuştu. 
     

</TEXT>
</DOC>
