<DOC>
<DOCNO> 152232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/siyaset/siy01.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kamu hizmetleri türbanla verilmez' 
</HEADLINE>
<TEXT>

Cumhurbaşkanı'nın resepsiyonuna katılmama gerekçesinin, sadece 'türbanla' izah edilmesinin doğru olmayacağı belirtilirken, hükümetin atamalarından da rahatsız olduğu ifade edildi 
     SERPİL ÇEVİKCAN 

     TBMM Başkanı Bülent Arınç'ın, davetiyesinde türbanlı eşi Münevver Arınç'la birlikte ev sahipliği yapacağını belli ettiği protestolu 23 Nisan resepsiyonu için bugüne kadar konuşmayan Cumhurbaşkanı Ahmet Necdet Sezer'in tavrının gerekçeleri neler 
     Sezer'in AKP hükümeti ile ilişkilerinde bir süredir, diplomaside "open secret" olarak nitelendirilen bir tavır sergilediği görülüyor. Yani herkesin malumu olan şeyleri üzerine basa basa yinelemekten kaçınıyor. Sezer, izlenen politika ve yöntemler alınan kararlara ilişkin görüşlerini attığı ya da atmadığı imzalarla, gittiği ya da gitmediği yerlerle belli ediyor. Polemik yaratacak sorulara yanıt vermiyor. 
     Cumhurbaşkanı'nın 23 Nisan gibi ulusal egemenlik kavramıyla özdeşleştirilmiş bir bayramın geleneksel resepsiyonuna "her şeye rağmen" katılması gerektiği yolunda görüşler öne sürülüyor. Kulislere yansıyan bilgilere göre Sezer, katılmama gerekçesini şu değerlendirmeye dayandırıyor 
     "Başörtüsünün özel alanda özgürlük kapsamına girdiğinden kuşku yoktur. Ancak kamusal alanda kabul edilip edilmeyeceği sorunu, Anayasa Mahkemesi kararıyla çözülmüştür. Mahkemenin yerleşik kararlarına göre, kamusal alanda başörtüsünü serbest bırakacak bir yasal düzenleme yapılması olanaksızdır. Aksi, hukuk devleti ilkesiyle bağdaşmaz. Mahkemenin kararlarında vurgulandığı gibi, laiklik anlayışı Türkiye Cumhuriyeti'nin tüm ilke, kural ve kurumlarının temelini oluşturan bir anlayıştır. Anayasa bu anlayışı değiştirilemez görmüş ve güvence altına almıştır." 
     Daha önce de havaalanında yaşanan protokol krizinin ardından aynı tavrı sergileyen Sezer'in, TBMM çatısı altında "kamusal bir etkinlik" olan resepsiyonda ev sahipliğinin türbanlı bir kişi tarafından yapılmasını kabul edilemez bulduğu belirtiliyor. 
     Sezer'in resepsiyona katılmama gerekçesinin, sadece "türbanla" izah edilmesinin de doğru olmayacağı kaydediliyor. Cumhurbaşkanı'nın, hükümetin atama kararnamelerindeki bazı tercihleri ve yasal düzenlemelerdeki oldubitticiliğinden de rahatsız olduğu biliniyor. Sezer'in peş peşe yaşanan gelişmeleri rahatsız edici bulduğu ve son türban olayını da "bir gelişmenin tezahürü" olarak nitelendirdiği kaydediliyor. 
     
     Gelebilir miydi 
     Arınç'ın, "cumhuriyetin hassasiyetlerine uygun davranacağını" söyleyerek eşini getirmeyeceği mesajını telefonla verdiği Sezer'in bu konuşmadan sonra resepsiyona niçin katılmadığı yolunda soru işaretleri de var. Kulislere yansıyan bilgiler, Arınç'ın bu kararını, resepsiyona katılmama tepkisinin açığa çıkmasından sonra belli etmesinin ve son ana kadar renk vermemesinin, herkes gibi Sezer'in de dikkatinden kaçmadığını gösteriyor. 
     
     


SİYASET 
















</TEXT>
</DOC>
