<DOC>
<DOCNO> 169631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/dunya/dun01.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Kürt kara listesi hazırlıyor 
</HEADLINE>
<TEXT>

20 Kürt liderin geçmişte Saddam'ın gizli servisi için çalıştığını kanıtlayan belgeler bulan ABD'nin ajan Kürtler listesi hazırladığı ileri sürüldü 
     DIŞ HABERLER SERVİSİ 

     Irak'taki Amerikan istihbarat birimleri Bağdat'ta yaptıkları araştırmalar sonucu, Irak operasyonu sırasında en yakın müttefikleri olan Kürt liderlerden bazılarının geçmişte Saddam Hüseyin yönetimi için çalıştıklarını kanıtlayan belgeler buldu. ABD'nin bu belgelere dayanarak şimdi, Mesut Barzani'nin liderliğini yaptığı Kürdistan Demokratik Partisi KDP ve Celal Talabani'nin başkanı olduğu Kürdistan Yurtseverler Birliği'nin KYB 20 üst düzey yöneticisinin isimlerinin bulunduğu bir "kara liste" hazırladığı ileri sürülüyor. 
     İnternetteki "Kurdistanpost.com" sitesindeki habere göre ABD, geçmişte Saddam rejimi için çalışan üst düzey Kürt yetkililerle ilgili belgeleri KDP ve KYB yönetimine verdi. Kürt gruplar arasında bomba etkisi yaratan bu gelişme hem 2 partinin yönetim kademelerinde, hem de medyada geniş tartışmalara yol açtı. Haberini Süleymaniye'deki üst düzey bir KYB yetkilisine dayandıran Kurdistanpost, eski rejim için çalıştıkları belirlenen üst düzey KDP ve KYB yetkililerinin Irak'ın El Emin güvenlik örgütü ve El İstihbarat haberalma örgütü ile içli dışlı oldukları, maaşlarının da Irak'ın Avrupa'daki temsilcilikleri ve diplomatik organları tarafından ödendiğini bildirdi. Habere göre, eski Irak rejiminin gizli servislerine hizmet veren ve ABD'nin kara listesine alınacak Kürtler arasında müzisyenler ve sanatçılar da var. KDP ve KYB'nin iddiaları yalanlamaması Kurdistanpost'un haberinin doğru olduğu yolundaki yorumları güçlendirdi. 
     

</TEXT>
</DOC>
