<DOC>
<DOCNO> 176037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/ekonomi/eko07.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Direklerin bile tapusunu almışlar 
</HEADLINE>
<TEXT>

   
   İmtiyaz hakkını ihlal ettiği gerekçesiyle el konulan Çukurova Elektrik'te ÇEAŞ , Uzanlar'ın binlerce elektrik direğinin bulunduğu yerlere dahi tapu çıkarttığı ortaya çıktı. Hazine avukatları, bu tapuların üçüncü kişilere devrini önlemek ve Hazine'ye tescil edilmesi için bir günde 42 ayrı dava açtı. 
   Hazine avukatları Uzanlar'ın Adana'da mal kaçırmasını önlemek için hemen hemen her gün 'İhtiyati tedbir ve tapunun hazineye tescili' davası açıyor. Daha önce, ÇEAŞ Genel Müdürlük binası ile lojmanların tapularına tedbir kararı koydurup dava açan avukatlar, dün 42 dava daha açtı. 
   
   Usulsüz tapular 
   Hazine avukatları, Adana Nöbetçi 7'nci Asliye Hukuk Mahkemesi'ne verdikleri dilekçelerde, Uzanlarca, Seyhan ve Yüreğir'e bağlı köylerdeki elektrik direkleri, arsa ve tarlalar için alınıp ÇEAŞ üzerine tescil ettirilen yüzlerce tapunun da usulsüz olduğunu iddia ederek taşınmazların üçüncü kişilere devrinin önlemek için tedbir konulmasını istedi. 
   Nöbetçi Asliye Hukuk Hakimi Nilgün Ceylan, 42 davada Hazine avukatlarının istemini yerinde buldu ve tedbir kararı verdi. 
   
   
</TEXT>
</DOC>
