<DOC>
<DOCNO> 166061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/sontur04.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokak ortasında 4 genç kıza silahlı gasp 
</HEADLINE>
<TEXT>

     Beşiktaş'ta, 4 genç kızı silahla etkisiz hale getiren kişiler, çanta, para ve cep telefonu gasp etti. 
     Bir eğlence kulübünden çıkarak evlerine gitmek isteyen 20-25 yaşlarındaki 4 kız, bir süre yürüdükten sonra geldikleri Ulus Metehan Sokak'ta arkadaşlarını beklemeye başladı. 
     Bu sırada genç kızların yanına gelerek, birisine ''Fatma sen misin '' şeklinde soru soran bir kişi, ''Hayır'' cevabını alınca buradan ayrıldı. 
     Kısa süre sonra geri dönen bu kişi ile yanındaki bir arkadaşı, kafalarına silah dayayarak etkisiz hale getirdikleri genç kızlardan ikisinin çanta, cep telefonu ve bir miktar parasını aldı. 
     Kızların korkarak bağırmaya başlaması üzerine paniğe kapılan gaspçılar, sokağın yakınında bekleyen ve içinde bir kişi daha bulunan otomobile binerek olay yerinden kaçtı. 
     Levent Polis Merkezi'ne giderek ifade veren genç kızların, ''Otomobille kendilerini almak için gelecek olan arkadaşlarını beklerken gasp edildiklerini'' anlattıkları öğrenildi. 
     Polis, gençlerin verdikleri eşkal doğrultusunda, kaçan saldırganları yakalamak için çalışma başlattı. 
     Olayda kullanıldığı ileri sürülen 34 PB 962 plakalı araç ise, İstinye'de terk edilmiş olarak bulundu. 
     
</TEXT>
</DOC>
