<DOC>
<DOCNO> 197643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sonspo24.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş İtalya'da... 
</HEADLINE>
<TEXT>

     Beşiktaş, Avrupa Şampiyonlar Ligi'nde SS Lazio ile çarşamba günü oynayacağı maç için İtalya'ya gitti. 
     Beşiktaş Kulübü Başkanı Serdar Bilgili, Atatürk Havalimanı'nda yaptığı açıklamada, bu sezonki en büyük hedeflerinin Avrupa'da başarı elde etmek olduğunu ifade ederek, ''Hedefimiz bu sezonu altın bir sayfa olarak tarihimize geçirmek'' dedi. 
     Bu hedeflerine ulaşacak güçlerinin bulunduğunu da vurgulayan başkan Bilgili, ''SS Lazio karşılaşması da bunun için ilk adım olacak. Bu turu geçmemiz için SS Lazio maçı çok önemli. Ben galibiyetle döneceğimize inanıyorum'' diye konuştu. 
     Başkan Bilgili, ''Bu maçta galibiyet olmazsa herşey biter mi '' şeklindeki bir soruyu ise, ''Tabii ki bitmez. O zaman İstanbul'da Chelsea'yi yeneriz. Ama ben İtalya'da iyi bir netice alacağımıza inanıyorum'' yanıtını verdi. 
     Beşiktaş Futbol Takımı Menajeri Sinan Engin ise Lazio maçının çok zor olacağını belirterek, kazanacaklarına inandığını söylerken, golcü futbolcu İlhan Mansız ise bu maçın kendileri için çok önemli olduğunu belirtti. 
     Maçta gol atıp atmayacağının sorulması üzerine de İlhan, ''Önemli olan kazanmak. Kimin gol atacağı önemli değil'' dedi. 
     Ayrıca, Beşiktaş'ta form düşüklüğü nedeniyle eleştirilere hedef olan Ahmet Dursun da son zamanlarda gol atamamasının kendisini de üzdüğünü dile getirerek, ''Bu konuda bana güvenen ve destek veren hocam Lucescu'ya teşekkür ediyorum. İtalya'ya kazanmak için gidiyoruz. En kötü ihtimalle beraberlikle döneceğiz'' şeklinde konuştu. 
     Bu arada Beşiktaş kafilesi, Atatürk Havalimanı'ndan 2 saatlik rötarla hareket etti. 
     
</TEXT>
</DOC>
