<DOC>
<DOCNO> 157458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sondun10.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri heyeti ABD, IKDP, IKYB temsilcileri ile görüştü 
</HEADLINE>
<TEXT>

     Dışişleri Bakanlığı heyeti, Irak'ın kuzeyindeki temaslarını sürdürüyor. 
     Ecvet Tezcan başkanlığındaki heyet, ABD askeri yetkilileri ve Türkmenlerin ardından Irak Kürdistan Demokrat Partisi IKDP ve Irak Kürdistan Yurtseverler Birliği IKYB temsilcileri ile biraraya geldi. 
     A.A muhabirine açıklama yapan heyet üyeleri, bölgedeki her kesimle görüşerek, gelişmeleri yerinde incelediklerini ve görüşmelerin çok faydalı olduğunu belirtti. 
     İlk olarak Duhok Valisi'ni ziyaret ettiklerini bildiren heyet üyeleri, Musul ve Türkmenlerin yoğun olarak yaşadığı Talahfer'de incelemelerde bulunduklarını kaydetti. Türkmenlerin birlik ve beraberlikle Irak'ın bütünlüğü içinde söz sahibi olmaları gerektiği üzerinde duran heyet üyeleri, Türkmenlerin diğer gruplarla işbirliği halinde yapıcı faaliyetler üstleneceklerini söylediler. 
     Türkmenlerin yaşadığı sıkıntıları yerinde inceleyen heyet üyeleri, insani yardım konvoyu gönderilmesi gerektiği saptamasında bulundular. 
     Heyet üyeleri, Talahfer'in Saddam Hüseyin döneminde ihmal edildiğini belirttiler. 
     
     AMERİKALI KOMUTAN İLE GÖRÜŞME 
     Dışişleri heyeti, ABD 101. Hava Tümen Komutanlığı'nın daveti üzerine, devrik lider Saddam Hüseyin'in Dicle Nehri kıyısındaki sarayında Amerikalı komutan ile görüştü. 
     Amerikalı komutan, Musul'un kalkınması ve bölgedeki sosyal, ekonomik kalkınmaya, etnik dengeye önem verdiklerini belirterek, Türkiye'nin yapacağı katkılara ihtiyaçlarının olduğunu söyledi. 
     Türkiye ile beraber çalışmayı da öneren komutan, Türkiye'nin coğrafi yakınlığının birçok alanda avantajlar sağlayacağını kaydetti. 
     Heyet üyeleri de Amerikalı komutana, Türkiye'nin terör ve diğer konulardaki hassasiyetlerini anlattı. ABD'nin Irak'ta silahsızlandırma konusunda önemli çalışmaları olduğunu belirten heyet üyeleri, bu çalışmalara, Musul'a seçilen Türkmen Vali Yardımcısı İbrahim Arafat'ın katkısının büyük olduğunu kaydettiler. 
     
     ''KUZEY IRAK'TA TÜRKİYE'NİN KATKISI BÜYÜKTÜR'' 
     Heyet üyeleri daha sonra, Irak Kürdistan Demokrat Parti IKDP yetkilisi Neçirvan Barzani'yi ziyaret etti. 
     Türkiye'nin 10 yıl boyunca Irak'ın kuzeyinde yaptığı büyük katkıların bilincinde olduklarını bildiren Barzani, şöyle dedi 
     ''Bunu hiçbir zaman unutmayacağız. Kuzey Irak'taki refah ve huzurda Türkiye'nin katkıları büyüktür. Türkiye olmadığı taktirde bu huzur ve refahın da olmayacağını, bunları şükran ve minnetle anıyoruz. Türkiye ile her türlü işbirliğine açığız. Eski hataları geride bırakıp yeni sayfa açmak istiyoruz. Türkmenlerle olan sorunlar da aşılacak.'' Heyetin, Irak Kürdistan Yurtseverler Birliği IKYB yetkilisi Berham Salih ile yaptığı görüşmede Salih'in, Süleymaniye'de Türkiye'nin Başkonsolosluk açmasını teklif ettiği öğrenildi. 
     Dışişleri Bakanlığı heyeti, bugün Kerkük'te Türkmenlerle yapacağı görüşmenin ardından, yarın Bağdat'a geçecek. 
     
</TEXT>
</DOC>
