<DOC>
<DOCNO> 189093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sonspo20.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Paolo Maldini, milli takıma dönmeyi reddetti 
</HEADLINE>
<TEXT>

     AC Milan'ın ünlü oyuncusu Paolo Maldini, gelecek yıl Portekiz'de düzenlenecek 12. Avrupa Futbol Şampiyonası finallerinde İtalya Milli Takımı'nda oynamayı reddetti. 
     İtalya Milli Takımı Teknik Direktörü Giovanni Trapattoni, Paolo Maldini'nin İtalya Milli Takımı'na gelmesi için ikna edilebileceğini umduğunu söyledi. 
     Trapattoni ile 6 aydır konuşmadığını belirten Maldini, İtalya Milli Takımı'na katılmasıyla ilgili görüşünde değişiklik olmadığını bildirdi. 
     Dünyanın en iyi savunma oyuncularından biri olarak kabul edilen Maldini, 2002 Dünya Kupası'nda İtalya'nın Güney Kore'ye yenilmesinden bu yana İtalya Milli Takımı'nın formasını giymemişti. 
     2002 Dünya Kupası'nın ardından Maldini, artık tüm enerjisini AC Milan'a vermek istediğini kaydetmişti. 
     İtalya Milli Takımı'nın formasını 126 kez giyen 35 yaşındaki Maldini, Dünya Kupası finallerinde bugüne dek 2 bin 221 dakika sahada kalarak dünya rekoru kırmıştı. 
     
</TEXT>
</DOC>
