<DOC>
<DOCNO> 175639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/yazar/akyol.html </URL>
<DATE> 2003/08/14/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Irak'ta Mehmetçik nasıl karşılanır 
</HEADLINE>
<TEXT>

   
   BİRİNCİ Dünya Savaşı'nda Hicaz Araplarının ihaneti gibi bir olayla Irak'ta karşılaşmadık. Savaş sonunda İngilizler, Osmanlı'yı arkadan vuran Hicazlı Şerif Hüseyin'e ödüller dağıtırken, üçüncü oğlu Faysal'a da Irak Krallığı'nı vermişlerdi. 
   Iraklı halka, Hicazlı Kral 
   "Irak'ın yerlisi olmayan ve İngilizlerin adamı olarak kabul edilen Faysal'ın halk arasında popülaritesi yoktu. Amerikalı bir konsolos, 1921 Kasım'ında, 'nüfusun büyük bir kısmının Türklerin geri gelmesini memnuniyetle karşılayacağını' belirtmekteydi." Mesut Özcan, Sorunlu Miras Irak, sf. 12 
   Lozan'da Musul'u istediğimizde, belki de bu sebeple, Lord Curzon küplere biniyordu 
   - Hayır Musul'u verirsek, Bağdat'a inersiniz 
   Köprünün altında çok su aktı. Üç çeyrek asırdır aynı imparatorluğun değil, ayrı milletlerin çocuklarıyız. 
   Dindaşlık da Irak'ta dostça karşılanmamıza yetmez. 
   
   AMA tarihin bir öğrettiği var Her halk gibi Irak halkı da kimleri "yabancı, düşman, işgalci" görüyorsa ona tepki gösteriyor. Dost gördüğünü tercih ediyor. Bu kural bugün de geçerli... 
   1920'lerin başlarında Iraklılar 'yabancı' İngiliz'e karşı, asırlardır 'dost' oldukları Türkleri tercih ediyordu. 
   Bugün Amerikan askerinin kalkanı görüntüsüyle gidersek bizi de 'düşman' görürler. Halbuki bizim Irak'ta ve bütün çevremizde dostluklar geliştirmemiz gerekiyor güvenlik için de, ekonomi için de... 
   Anadolu, kralların ve sultanların hırsından değil, coğrafyanın 'ihtiyaçlarından' dolayı tarihte imparatorluklar çıkardı. 
   Şimdi de Türkiye Cumhuriyeti Balkanlar'da, Karadeniz'de, Kafkasya'da, Ortadoğu'da inisiyatifler alma ihtiyacını duyuyor. 
   Irak'a gidecek olmamız da bundandır 
   Irak'a gidişimiz ABD'nin yardımcısı değil, "dost" tavrıyla olmalıdır Ankara öyle planlıyor zaten... Giderken fırını da, ilacı da, iş makinelerini de beraber götüreceğiz. 
   
   BAĞDAT Büyükelçimiz Osman Paksüt bir haftadır Ankara'da, toplantılara katılıyor. İki tane de rapor hazırladı. Diyor ki 
   "Amerikan ve İngiliz askerleri Irak halkının manevi değerlerini görmezlikten geldi. Halkla çatışmaya girdi, evleri bastı, kadınların üstlerini aradı, dini ihtiyaçlara ilgisiz davrandı..." 
   Bizim Genelkurmay, Arapça bilen subaylara varsa tabii öncelik verecekmiş. Balkan, Kafkas, Ortadoğu dillerini bilen elemanlara bir süredir ihtiyaç duyuyoruz, çünkü Türkiye'nin dış siyaset ufku genişliyor. 
   İsrail'le stratejik ilişkiler kurmaya başladığımızda bütün Arap dünyasının bize sırt çevireceğini sananlar olmuştu. Halbuki Türkiye şimdi Filistinlilerin de İsraillilerin de güvendiği, talepte bulunduğu bir ülkedir. 
   Türkiye Irak'a Mehmetçikle birlikte sosyal yardım hizmetleriyle gidecek. 
   Aynı zamanda, günlük sorunların çözümünde ABD makamlarını uyaracak ve Washington nezdinde Irak halkının çıkarlarını savunacak ülke, Türkiye'dir. Çünkü Türkiye hem Irak'ın duygularına aşina bir komşu, hem ABD'nin stratejik müttefikidir. 
   Türkiye güneyinde romantizmle değil, ekonomik bağlarla tahkim edilmiş bir dostluk bölgesi kurmak zorundadır ve bu da Irak'a giderek olur. 
   
      
   
</TEXT>
</DOC>
