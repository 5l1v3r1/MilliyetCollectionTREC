<DOC>
<DOCNO> 191080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sontur27.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Manisa'da MHP'nin seçim otobüsü yandı... 
</HEADLINE>
<TEXT>

     Milliyetçi Hareket Partisi MHP Manisa İl Başkanlığı'nın seçim otobüsü, bir süredir park halinde bulunduğu yerde henüz belirlenemeyen nedenle yanarak, kullanılamaz hale geldi. 
     Nişancıpaşa Mahallesi Kamil Su Caddesi üzerinde park halindeki MHP Manisa İl Başkanlığı'na ait 06 VAM 08 plakalı otobüs alev aldı. Alevler otobüsün arkasında bulunan 82 nolu apartmana da sıçradı. Apartman sakinleri otobüsün kapıya yakın olması nedeniyle bir süre dışarı çıkamadı ve çatıda yangının söndürülmesini bekledi. 
     Apartmandaki 5 dairede maddi hasar meydana gelirken, 2. kattaki dairenin bazı eşyalarının da yandığı kaydedildi. Apartmanın sakinleri 3 aydır burada tutulan otobüsün alınması için partililere uyarıda bulunduklarını, zararlarının karşılanmasını istedi. 
     Manisa İtfaiye Müdürlüğü yetkilileri, otobüsün kapılarının açık olduğunu ve bu nedenle geceleri bazı kişilerin içeri girerek alkol alıp, sigara içtiğini, yangına sigara izmaritinin yol açma ihtimali bulunduğunu kaydetti. 
     Olayla ilgili soruşturma sürdürülüyor. 
     
</TEXT>
</DOC>
