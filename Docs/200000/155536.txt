<DOC>
<DOCNO> 155536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/yazar/guclu.html </URL>
<DATE> 2003/05/09/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Koç, Sabancı ve gençler 
</HEADLINE>
<TEXT>

     Kanal D'deki Genç Bakış programına başlarken amacımız toplumun etkin isimleri ile gençler arasındaki buzları çözmek ve aralarındaki diyaloğu artırmaktı. Sanıyorum önemli ölçüde amacına da ulaştı. 
     Gençler arenasına bugüne kadar kimler çıkmadı ki Demirel, Ecevit, Erdoğan, Arınç, bakanların pek çoğu, Genelkurmay eski Başkanı Güreş, Hülya Avşar ve daha birçok önemli isim. Hemen hepsine de biz gazetecilerin bile sormaya cesaret edemeyeceği çok ilginç sorular yöneltildi. Kızanlar, alınanlar, tepki gösterenler olduysa da saygı sınırları çok az aşıldı. 
     Bu buluşmalar, düne kadar ya çok seyrek gerçekleşir ya da pek mümkün olmazdı. Bu yüzden de iki tarafın birbirine bakış açısı farklı olurdu. Ama aradaki buzlar eridiğinde görüldü ki her iki taraf da birbirini fazlası ile önemsiyor. Her ne kadar h l gençlerden kaçan liderler bulunsa da... 
     Televizyon programlarının hemen hemen hepsinde gençler ya da izleyiciler, genelde dekoratif bir unsur olarak bulunduruldular. Soracakları sorular bile ellerine verilirdi. Oysa Genç Bakış'ta tek koşul var. O da saygı sınırlarını zorlamamak. Sonunda görüldü ki konuşan gençlik, konuşmayandan çok daha iyi. 
     Geçen haftaki programda bir öğrenci Rahmi Bey'i tekelcilikle suçladı. Fakir fukara için ne yaptığını sordu. Cevabını da aldı. Rahmi Bey, tekelciliğimiz konusunda bana örnek verin dedi. Migros denilince de diğer rakiplerini sıraladı. Bizim yaptığımız sadece gıda sektörünün önemini erken fark edip öncelik almaktı dedi. Fakir fukara için yaptıklarını ise uzunca bir liste halinde açıkladı. Sonuçta öğrenci kafasını kurcalayan sorusunu sordu, Koç da cevabını verdi. Kıyamet de kopmadı. 
     Sakıp Bey, daha önce Koç Üniversitesi'nde yaptığımız programda AKP iktidarına sınırsız destek vermişti. Hatta onlardan daha iyi iktidarı savunmuştu. Ama önceki gün en ağır eleştiri, yine öğrencilerin bir sorusu üzerine ondan geldi. Irak savaşında ikinci tezkerenin TBMM'de reddedilmesi, sadece bizi değil torunlarımızı da etkileyecek dedi. Kaybedilenin de sadece para ve dostluk değil, bunların çok daha ötesinde olduğunu vurguladı ve zararın eğer nakde dönüşürse 100 milyar doları aşacağını belirtti. 
     Yaklaşım ve aradaki diyalog sıcak olunca karşılıklı istekler de bir bir dile geldi. Öğrencilerden kimi Rahmi Bey'den tekne ile yapacağı dünya turuna kendisini de götürmesini istedi. Kimi de Sakıp Bey'den işe alınmasını rica etti. 
     Beşiktaşlı gençlerin Hülya Avşar'dan isteği ise şampiyonluk maçını birlikte izlemekti. 
     Gençlerimizin kendilerini artık çok daha rahat ifade edebilmeleri, en can alıcı soruları büyük bir ustalıkla dile getirmeleri, kendilerine olan güvenlerinin her geçen gün artması ve de en önemlisi etkin bir güç haline gelmeleri gelecek için umut verici. 
     Özetin özeti Politikacısından işadamına, sanatçısından gazetecisine kadar tüm yetişkinler gençleri artık çok daha fazla önemsiyor. Bu güven, bugüne kadar gençlerimize sağlanan en büyük destektir. Gençlerimiz, kendilerini önemseyenlerin bu güvenini, boşa çıkarmayacaktır. 
     
     

</TEXT>
</DOC>
