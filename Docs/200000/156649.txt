<DOC>
<DOCNO> 156649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sonspo10.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sporting Charleroi iflasa gidiyor... 
</HEADLINE>
<TEXT>

     Belçika Birinci Futbol Ligi'nin köklü kulüplerinden Sporting Charleroi, iflas tehlikesiyle karşı karşıya bulunuyor. 
     Futbolcularının sosyal ödemelerini yapamayan Sporting Charleroi Kulübü'nün kasasında hiç para kalmadığı, bu hafta yapacağı lig maçını da deplasmanda yapacağı için herhangi bir gelir elde edemeyeceği bildirilirken, Belçika Ticaret Mahkemesi'nin birkaç gün içinde kulüp hakkında ''iflas'' kararı alması bekleniyor. 
     Ticaret Mahkemesi'nin Sporting Charleroi hakkında iflas kararı alması durumunda, Belçika Futbol Federasyonu'nun da kulübe gelecek sezon Birinci Lig'de mücadele etmesi için gerekli lisansı vermeyeceği iddia edildi. 
     Sporting Charleroi'nın da iflas etmesi durumunda, son 2 sezonda Belçika Birinci ve İkinci Ligi'nde iflas eden kulüp sayısı 6'ya ulaşacak. Belçika'da daha önce Birinci Lig kulüplerinden Eendracht Aalst, Harelbeke, KV Mechelen, RWD Molenbeek ve İkinci Lig'den Turnhout iflas etmişti. 
     Belçika Futbol Federasyonu yetkilileri, kulüplerin iflas etmesini, Belçika'da futbolculara ödenen yüksek maaşlara ve sosyal yardımlara bağlıyorlar. 
     
</TEXT>
</DOC>
