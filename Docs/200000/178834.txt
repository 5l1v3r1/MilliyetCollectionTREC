<DOC>
<DOCNO> 178834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/guncel/agun.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Astrologlar Mars'ı pek hayra yormadı 
</HEADLINE>
<TEXT>

   60 bin yıl sonra çıkıp gelen Mars'ı, astrologlar 'felaket habercisi' olarak yorumladı. Kimi 'Savaşlar artacak', kimi 'Afetler sıklaşacak' dedi. Tek iyi haber erkekler içindi 
      DIŞ HABERLER SERVİSİ 

   
   Günlerdir beklenen Mars - Dünya yakınlaşması dün nihayet gerçekleşti. İki gezegenin son 60 bin yıldaki "en samimi anı" olarak tarihe geçen ve TSİ 12.51'de, 55 milyon 760 bin kilometreden gerçekleşen "öpüşme", gizemiyle her zaman merak uyandıran Kızıl Gezegen'le ilgili kehanetleri de doruk noktasına ulaştırdı. Kimisi bu yakınlaşma nedeniyle dünyanın doğal afetler ve savaşlarla sarsılacağını öne sürerken kimisi de hafta başında Bombay'da gerçekleştirilen kanlı saldırıların, aşırı dinci örgütlerin değil, "Mars'ın işi" olduğunu iddia edecek kadar hayal gücünü zorladı. Dünya genelinde bazı astrologlar tarafından Mars yakınlaşması "münasebetiyle" ortaya atılan iddialar şöyleydi 
   
   ERKEKLER AKTİFLEŞECEK 
   "Bu yakınlaşma, savaş, terör olayları ve çeşitli kazalar yaşanması ihtimalini artıracak." Taylandlı astrolog Pinyo Pongçaroen "Daha fazla doğal afet olacak." Hong Konglu astrolog Çung King - Kwong "Yakınlaşma, 20 Eylül'e kadar uğursuzluk getirecek." Bombay'da 52 kişinin ölümününe yol açan saldırıların Mars'ın işi" olduğunu iddia eden Hindistanlı astrolog R.L. Kanthan "Erkekler bu olay neticesinde cinsel olarak daha aktifleşecek." Portekizli astrolog Rui Lorga 
   
   UFO VAKALARI ARTTI 
   Bu arada insanlar Mars'ı görebilmek için optik cihazların başına akın ederken, UFO gördüklerini iddia edenlerin sayısında artış yaşandı. Özellikle Almanya'da halktan çeşitli ihbarlar alan yetkililer, emekli bir çiftin de "turuncu bir UFO tarafından iki saat boyunca takip edildikleri" gerekçesiyle kendilerine başvurduğunu anlattı. 
   
   Özkök Paşa'nın 'sıra' nezaketi    Genelkurmay Başkanı Orgeneral Hilmi Özkök de eşi Özenç Özkök'le birlikte Ahlatlıbel'deki Ankara Üniversitesi A.Ü. Gözlemevi'nden Mars'ı izledi. Başbakanlık Müsteşarı Fikret Üçcan ile birlikte A.Ü. Rektörü Nusret Aras'ın eşliğinde teleskoptan Mars'a bakan Özkök, "Dürbünle görülüyor ama titrek" dedi. Astronomi hocalarının "Paşam çok az baktınız biraz daha baksaydınız" ısrarına rağmen Mars'ı sadece birkaç saniye izleyen Özkök, eşini de "Hadi bir an önce bak inelim" diye uyardı. Aras'ın "Efendim biraz daha baksaydınız lütfen" sözleri üzerine Özkök, "Bekleyen çok insan var, rezalet olmasın" diyerek merdivenlere yöneldi. 
   
   
</TEXT>
</DOC>
