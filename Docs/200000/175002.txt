<DOC>
<DOCNO> 175002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sondun24.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de Kelly soruşturması sürüyor... 
</HEADLINE>
<TEXT>

     İngiltere'de Savunma Bakanlığı bilim adamlarından Dr. David Kelly'nin ölümünün ardından başlatılan soruşturmada, Kelly'nin eski bir meslektaşı onun ''mükemmel bir bilim adamı'' olduğunu söyledi. 
     Washington'daki Uluslararası Stratejik Araştırmalar Enstitüsü'nden Terence Taylor, Lord Hutton'un başkanlık ettiği ve Kelly'nin intihar etmesinin arkasındaki koşulları ortaya çıkarmaya çalışan Soruşturma Kurulu'nda ifade verdi. 
     Taylor, Kelly'nin, hem ABD hem de İngiltere'deki uzmanların büyük saygısını kazanmış bir kişi olduğunu açıkladı. Eski BM silah denetçisi Taylor, Kelly'nin Irak'taki çalışmalarının olağanüstü başarılı olduğunu, mükemmel işleri nedeniyle Kraliçe Elizabeth tarafından ödüllendirildiğini hatırlattı. 
     Lord Hutton, Soruşturma Kurulu'na İngiltere Başbakanı Tony Blair ile Savunma Bakanı Geoff Hoon'u da ifade vermeleri için çağırmayı planlıyor. David Kelly'nin intiharına neden olduğu öne sürülen haber ve kaynak tartışmasında, yarın BBC muhabiri Andrew Gilligan ile haber müdürü Richard Sambrok'un ifade vermesi bekleniyor. 
     Kelly'nin cesedi, 18 Temmuz'da Oxfordshire'daki evinin yakınında ormanda, bileği kesilmiş durumda bulunmuştu. Polis, ilk açıklamada, durumun intihara benzediğini bildirmişti. Savunma Bakanlığı danışmanı olan Kelly, ölmeden önce BBC'nin, Blair'in Irak savaşıyla ilgili raporunun abartılı olduğuna ilişkin haberlerinin ''kaynağı'' olmadığını belirtiyordu. 
     BBC televizyonu tarafından, hükümetin Irak'ın kitle imha silahlarına dair bilgileri abarttığı yönündeki haberlerine kaynak gösterilen Kelly'nin ölü bulunmasının ardından Blair, siyasi hayatının en büyük kriziyle karşı karşıya kalmıştı. 
     
</TEXT>
</DOC>
