<DOC>
<DOCNO> 189452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/spor/spo06.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Minderin çatısı çöktü 
</HEADLINE>
<TEXT>

   Milli Takıma serbest ve grekoromen dalda 500'ün üzerinde sporcu veren, Dünya ve Olimpiyat şampiyonları yetiştiren Ankara MTA Kulübü faaliyetlerini durdurma kararı aldı 
      
   Büyük darbe 
   DÜNYA şampiyonalarında alınan başarısız sonuçlarla krize giren Türk güreşine bir büyük darbe de Ankara MTA Kulübü'nün güreş şubesini kapatmasıyla vuruldu. Kurulduğu 1969 yılından bu yana serbest ve grekoromen güreş milli takımlarına 500'ün üzerinde sporcu veren, Turan Ceylan, Kenan Şimşek ve Ercan Yıldız gibi Avrupa ve Dünya Şampiyonlarını yetiştiren MTA, yönetim kurulunun 13 Ekim'de aldığı kararla güreş şubesinin tüm faaliyetlerini durdurdu. MTA ayrıca atletizm şubesini de kapattı. 
   
   Karar ekonomik 
   MTA Genel Müdürü Ali Kemal Işıker tarafından onaylanan, kulüp yönetim kurulu kararına gerekçe olarak Başbakanlık Ekonomik ve Mali İşler Başkanlığı'ndan 2 Ekim 2003'te gönderilen yazıyla, kurumların bütçelerinden yardım amaçlı ödenek aktarmalarına dayanarak, kulüplerin taahhüt altına girmemelerinin istenmesi gösterildi. Serbest ve grekoromen stilde defalarca Türkiye şampiyonluğunu kazanan MTA Güreş Takımı, 1976 yılında da Avrupa Şampiyon Kulüpler Kupası'nda grekoromen stilde 3. olmuştu. 
   
   
</TEXT>
</DOC>
