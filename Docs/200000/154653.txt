<DOC>
<DOCNO> 154653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sonspo23.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Müftüoğlu Hata payı kararların yüzde 10'udur... 
</HEADLINE>
<TEXT>

     FİFA kokartlı hakemlerden Kuddusi Müftüoğlu, her meslek grubunda olduğu gibi kendilerinin de hata yaptıklarını söyledi. Birinci Süper Futbol Ligi'nde yönettiği başarılı maçlarla dikkat çeken ve UEFA tarafından ''İstikbal vaat eden hakemler'' arasında gösterilen Müftüoğlu, Futbol Federasyonu'nun aylık ''TFF Futbol'' dergisine verdiği röportajda, tamamen tesadüf eseri başladığını belirttiği hakemlik mesleği ile ilgili soruları yanıtladı. 
     Hakemlik de dahil olmak üzere tüm meslek gruplarında hata payı bulunduğunu kaydeden Kuddusi Müftüoğlu, ''Herhalde bunun kaçınılmaz olduğunu herkes kabul eder. Herhangi bir işi tamamen rutin bir kusursuzlukta yapabilmek hangimize özgü olabilir ki Dolayısıyla hakemlerin hata yapma payı, bir müsabakada verdiği kararların yüzde 10'u kadardır'' dedi. 
     
     AĞLADIĞIM OLDU... 

     Türkiye'de futbolculara, karar ne olursa olsun itiraz etmelerinin öğretildiğini anlatan Müftüoğlu, şöyle devam etti 
     ''Ben futbolcu olsam, hakeme uygar bir şekilde düşüncemi belirtir ve konuşmamı en fazla bir kaç cümle ile bitiririm. Hakemin de insan olduğu, pozitif düşünceye pozitif değerlendirme yapacağı unutulmamalıdır. İnsan, bileğinin hakkıyla bir yerlere gelir ama sık sık başkalarının hataları yüzünden kaybeder. Nedense hep yaylım ateşine tutuluruz. Futbolcuların ise böyle bir problemi yoktur. Çünkü hata yaptıkları zaman şanssızdırlar ya da hakları yenmiştir. Yönettiğim maçlardan sonra kendime en ağır eleştiriyi ben yaparım. Bazı maçlardan sonra ağladığım olmuştur. Fakat üzüntüyü yaşamayan sevinci anlayamaz.'' 
     
     ''BENDEN İSTENENLERİ ÇOK İYİ BİLİYORUM'' 

     UEFA'nın, adını gelecek vaat eden genç hakemler arasında göstermesini, ''Çok sevindirici bir gelişme'' diye değerlendiren Müftüoğlu, ''Hakemlik kariyerimde yeni bir limana girdim ve bu limanda benden istenenleri çok iyi biliyorum'' dedi. 
     Müftüoğlu, Türk hakeminin saha içinde Avrupalı hakemden bir farkının olmadığını belirterek, ''Sorunun saha dışı performansla orantılı olduğunu biliyorum. 3. Lig hakemi olduğum yıllarda, FIFA hakemi olacağımı düşünerek iletişim konusunda kendimi çok geliştirdim. Bu başarı sadece benim yeteneklerimle ilgili değil, Türk futbolunun son 5 yılda kaydettiği aşamanın sonucudur'' diye görüş belirtti. 
     Serbest şehir plancısı olarak çalışan 33 yaşındaki Kuddusi Müftüoğlu, 3 çocuğu ve Finlandiyalı eşi Paulina ile birlikte evde müthiş bir kültür zenginliği yaşadığını da kaydetti. 
     
</TEXT>
</DOC>
