<DOC>
<DOCNO> 175819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/siyaset/siy02.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
BM olmazsa, çıkarına bak 
</HEADLINE>
<TEXT>

   Dışişleri Bakanı Gül Türkiye'nin çıkarlarının tehlikeye girmemesi için hazırlıklar yapıldığını açıkladı 
      ANKARA Milliyet 

   
   Dışişleri Bakanı Abdullah Gül, Irak'a asker gönderilmesi konusunda yeni bir BM kararı olmaması durumunda Türkiye'nin çıkarlarının tehlikeye girmemesi için hazırlıklar yapıldığını açıkladı. 
   BM Güvenlik Konseyi'nde görüşülen yeni karar tasarısına ilişkin soruları yanıtlayan Gül, Irak'ta istikrarın BM şemsiyesi altında sağlanması yönünde bir karar çıkmasının faydalı olacağına inandıklarını belirtti. Gül, "Böyle bir kararın çıkmasını savunuyoruz, çıkması için de gayret sarf ediyoruz. Ama böyle bir şey olmazsa Türkiye'nin çıkarlarının tehlikeye girmemesi için hazırlık yapıyoruz" dedi. 
   Cumhurbaşkanı Ahmet Necdet Sezer'in ikna olup olmadığı sorusuna Gül, "Niye bunlara takılıp kalınıyor Çankaya'da toplu bir değerlendirme yapıldı ve bir anlayış ortaya çıktı. Bu meseleyi 'ikna oldu mu, olmadı mı' noktasına getirmekten vazgeçmemiz lazım. Türkiye'nin çıkarı nedir, bunlara bakmak lazım" yanıtını verdi. 
   Bilgi toplama sürecinin sürdüğünü de kaydeden Gül, Irak'a gönderilecek bir heyetin yerinde incelemelerde bulunacağını ve ABD'lilerle görüşeceğini kaydetti. Irak'taki dokuz Sünni ve Arap aşiretinin oluşturduğu konseyin temsilcileriyle Kerkük'teki Ubeydi aşiretinin temsilcilerinin de birkaç gün içinde Ankara'ya gelerek Türk askerine ilişkin görüşlerini anlatacağı belirtildi. 
   Bu arada, Başbakan Recep Tayyip Erdoğan, Irak'a asker gönderme konusunda bakanlar, miletvekilleri ve parti yönetimini uyararak, "Çatlak ses çıkmasın" talimatı verdi. 
   
</TEXT>
</DOC>
