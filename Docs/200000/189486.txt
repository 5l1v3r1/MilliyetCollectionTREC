<DOC>
<DOCNO> 189486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/yazar/pulur.html </URL>
<DATE> 2003/10/18/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Dut ağacının gölgesinde Ergun Göknel heykeli... 
</HEADLINE>
<TEXT>

   
   EĞER, Adalet Bakanı Cemil Çiçek'in söyledikleri gerçekleşir ve uygulanırsa "bir dönem" bitiyor demektir. 
   Hangi dönem 
   Çalanın çırpanın hortumlayanın, yanına kar kaldığı dönem... 
   Lakin böyle bir dönemi de, öyle pat diye bitirmek olmaz, bu dönem asla unutulmamalı, şanına şöhretine uygun bir anıt dikilerek tarihe teslim edilmelidir. 
   
   NASIL bir anıt 
   Önce İSKİ eski Genel Müdürü Ergun Göknel'in heykeli, arkada bir dut ağacı. 
   Çünkü bu dönemde, onun gibi cezasını günü gününe, saati saatine çeken, 5 yıl içeride yatan başka biri var mı 
   Varsa söyleyin 
   Evet, Ergun Göknel'in heykelini dikip, altına da 16 ağustos 1993 - 16 Ağustos 1998 tarihi yazılmalıdır. 
   Ya dut ağacı 
   Onu da anlatacağız. 
   
   ERGUN Göknel anılarında, bizim anladığımız kadarıyla, kendisinin suçlu olduğunu kabul etmez, haksızlığa uğramıştır. x 
   Tahliyesinden sonra, tanıştığı bir elektrikçi ile bir taksi şoförünün ona söylediklerini anlatır. 
   Hele şoförün söyledikleri 
   "Abi görmüyor musun, çalanların hepsi ya yurtdışında, ya da Türkiye'de özgürce dolaşıyorlar. Hiç ceza alan var mı Sen de çalmış olsaydın, ceza almazdın, ya da yurtdışında olurdun " 
   
   BİR insanın cezaevine girdiği gün hayatının en kötü günlerinden biriyse, tahliye olacağı, özgürlüğüne kavuşacağı gün de güzel günlerinden biridir. 
   Ama bu en güzel günü bile insanın burnundan getirirler. 
   Açık cezaevleri, mahkumların çalışarak, meslek edinmeleri ve birkaç kuruş harçlık almaları esası üzerine kurulmuştur. Ergun Göknel'e de Kalecik Cezaevi'nde tavuk bakıcılığı, kümes bekçiliği yaptırılmıştır. Ergun Göknel, işe başlarken bu işten alacağı gündeliklerin hepsinin, yemek parası olarak kesilmesini istemiştir. 
   Tahliye günü gelince, Ergun Göknel'e 87 milyon lira yemek parası çıkarırlar, itiraz eder, cezaevi müdürü, savcı, görüşmeler, yazışmalar, sonunda Ergun Göknel, böyle bir borcum yok, diyerek borç belgesini imzalar, öyle tahliye olur. 
   
   GELELİM dut ağacına... 
   Niçin, Ergun Göknel'in heykelinin arkasına bir dut ağacı konmalıdır. 
   Çünkü Ergun Göknel, şimdiki dördüncü eşiyle, bu cezaevinin bahçesinde, dut ağacının altında, yasal görüşmelerini yaparken, gizlice videoyla çekilmiş, önce tehditle şantaj yapılmış, sökmeyince film, bir televizyon kanalına satılmış, televizyonun ünlü sunucusu da bu görüntüleri "Büyük skandal - Ağaç altında aşk" diye duyurmuş, soruşturma açılmış, sonunda tek suçlu "dut ağacı" bulunmuştur. 
   Ve suçlunun da cezası verilmiş, "dut ağacı" tek bir kütük kalıncaya kadar budanmıştır. 
   
   BÖYLE bir dönemin anıtı dikilecekse dut ağacının yeri olmaz mı 
   Dut ağacı gölgesinde Ergun Göknel... 
   Bir dönemin anıtı... 
   Anıt budur 
   - 
   x Sanık Dut Ağacı, Derleyen Müjgan Göknel - Timaş Yayınları 
   
      
   
</TEXT>
</DOC>
