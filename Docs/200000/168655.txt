<DOC>
<DOCNO> 168655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/spor/spo02.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih'e takıldı 
</HEADLINE>
<TEXT>

Teknik Direktör Daum ilk antrenmanına çıkan Fatih Akyel'e "Burada podyumda yürür gibi çalışıyoruz. Çok kolay" dedi 
     Sayı artıyor 
     YENİ sezon hazırlıklarını sürdüren Fenerbahçe'de izinden dönen Fatih, Selçuk ve Johnson da çalışmalara başladı. Teknik Direktör Daum'un antrenman öncesinde Fatih Akyel'e "Hoş geldin, burada podyumda yürür gibi bir çalışma yapıyoruz. Herşey kolay ve keyifli, zaten arkadaşlarına sormuşsundur. Haydi başa geç, hep beraber üç tur atıp gelin" diye takıldığı öğrenildi. 
     
     Sık sık uyardı 
     ANTRENMANI sık sık durduran ve oyuncularını uyaran Alman teknik adamın, "İyi pas golün yarısıdır, bunu yapın" diyerek telkinde bulunduğu bildirildi. İdmana boğazında iltihaplanma bulunan Tuncay'ın yanı sıra, hafif sakatlığı olan Ali Güneş ile transfer görüşmesi yapmak için yurtdışına giden Ukraynalı futbolcu Rebrov katılmadı. Vladimir ayrı çalıştı. 
     
Daum'un aklı kalecide      Alman hoca, yabancı kaleci konusunun bir an önce çözülmesi için Başkan Aziz Yıldırım'a baskı yapıyor 
     YUSUF KOBAL 

     Gürtuna'ya espri 
     FENERBAHÇE Teknik Direktörü Christoph Daum, Başkan Aziz Yıldırım'ı kaleci konusunda terletmeye başladı. Yönetimin, "Volkan ve Recep ile devam edelim" önerisine karşı çıkan Alman hoca, son olarak İstanbul Büyükşehir Belediye Başkanı Ali Müfit Gürtuna'ya bile bu konuda espri yaparak ne kadar ciddi olduğunu gösterdi. 
     
     'Kampa gelsin' 
     DAUM, Başkan Yıldırım'a Recep ve Volkan'la ligde mücadele etmelerinin büyük bir risk taşıdığını söyleyip, mutlaka yetenekli bir kaleci almaları gerektiğini belirtti. Daum, listesinde olan kalecilerden birisinin pazar gününe kadar mutlaka transfer edilmesini ve Almanya kampında yeni ismi görmek istediğini bildirdi. 
     
Fenerbahçe notları      Tuncay'a nasihat 
     TEKNİK Direktör Daum dün Samandıra'da ilk kez biraraya geldiği Tuncay ile bir süre sohbet etti. Alman hoca, genç yıldıza, "Sana ihtiyacım var. Senin de Fenerbahçe'ye borcun var. Bugünden itibaren takım arkadaşlarınla birlikte çok çalışacaksın. Kafanı transfer gibi konulara takma, basından uzak dur" diye konuştu. 
     
     4 numaraya geri dönüş 
     FATİH Akyel, geçen yıl giydiği 22 numaralı formasını değiştiriyor. Yıllarca milli takım ve Galatasaray'da 4 numara ile mücadele eden tecrübeli futbolcu, "Artık bana şans getirdiğine inandığım forma numarasını sırtıma geçireceğim. Umarım geçen yılki zorlukları, bu yıl yaşamayız" dedi. 
     
     Dev atılım 
     YÖNETİM Voleybol Şubesi'nde bu yıl büyük bir atağa kalktı. Şampiyon Arçelik'ten Barış, Gökhan ve Burak'ı, Büyükşehir Belediye'den Hasan, Tokat Belediyesi'nden Gökhan'ı kadrosuna dahil eden Sarı - Lacivertli ekip, iç transferde de Polonyalı Donek, Uğur ve Rıdvan ile tekrar anlaşma sağlandı. 
     

</TEXT>
</DOC>
