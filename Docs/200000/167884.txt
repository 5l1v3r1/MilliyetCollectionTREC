<DOC>
<DOCNO> 167884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sontur24.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet sözcüsü Çiçek Türk askeri Kuzey Irak'tan çekilmeyecek 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Türk askerlerinin Kuzey Irak'tan çekilmesi konusunda şu ana kadar herhangi bir talebin söz konusu olmadığını bildirdi. 
     Çiçek, Bakanlar Kurulu toplantısında görüşülen konulara ilişkin yaptığı açıklamaların ardından, gazetecilerin sorularını yanıtladı. 
     ABD'li yetkililerin, Türk askerlerinin gözaltına alınmasına ilişkin suikast iddiaları dışında başka bir neden gösterip göstermedikleri ve Türk askerinin Kuzey Irak'tan çıkmasını tekrar isteyip istemediklerine ilişkin soru üzerine, Çiçek, şöyle konuştu 
     ''Daha evvel istemedi ki bir kez daha istemiş olsun. Bu beyandan, daha önce böyle bir talepleri varmış gibi anlaşılıyor. Şu ana kadar bizim askerlerimizin oradan ayrılmasıyla ilgili herhangi bir talep söz konusu değildir. Askerlerimizin orada niye bulunduğu ortadadır. Orada halen otorite boşluğu söz konusudur. Terör örgütlerinin orada cirit attığını biliyoruz. Halen orada Türk askerinin bulunmasını gerektirecek sebeplerin hiçbirisi ortadan kalkmamıştır. Dolayısıyla sebep ortadan kalkmayınca bizim oradan çekilmemiz diye bir mesele bugüne kadar gündeme gelmedi. Dolayısıyla bu olaydan dolayı da bir talep söz konusu değil. 
     Ortada kanıtlanmamış iddialar olabilir. Askerlerimizin orada birilerine suikast yapabileceği iddiası sizlere de ulaştı. Yapılan açıklamalarda ifade edildi ki, bizim orada neden bulunduğumuz, askerlerimizin bulundukları yerler dahil olmak üzere oradaki ABD birliklerinin komutanının bilgisi dışında değildir. Dolayısıyla, ABD ile daha önce vardığımız mutabakat çerçevesinde Kuzey Irak'ta bulunuyoruz. Ortaya atılan iddiaların hiçbirisi doğru olmadığı gibi gerçekçi de değildir. Türkiye'nin, o bölgede bulunmasının haklı olduğu apaçık ortadadır. Her türlü provokasyon, tertip, ayak oyunu, iftira, isnat mümkündür. Bunların hepsinin ortadan kaldırılması Türkiye ile yakın işbirliğini gerektirmektedir. Türkiye bu noktada ortaya atılan her türlü iddia ile ilgili işbirliğine hazır olduğunu daha önce de ifade etmiştir. Yarın, iki taraftan askeri yetkililerin başında olduğu bir heyet, bu konuları görüşmeye başlayacaktır. Dostluğa ve ittifaka yakışan bu tür iddiaları bir emrivaki ile gündeme getirmek yerine karşılıklı oturarak, konuşarak, iddiaları birbirimize söyleyerek ve delillendirerek cevap aramak daha uygun olacaktır.'' Bakan Çiçek, Dışişleri Bakanı ve Başbakan Yardımcısı Abdullah Gül'ün 24 Temmuz'da ABD'ye gitmesinin, Irak Kürdistan Yurtseverler Birliği IKYB lideri Celal Talabani'nin bu hafta Türkiye'ye gelmesinin planlandığını anımsatarak, bu iki ziyaretin ertelenmesi veya iptalinin söz konusu olup olmadığını soran gazeteciye, ''Böyle bir iptal veya ertelemenin söz konusu olmadığı'' yanıtını verdi. 
     ''Askerlerin serbest bırakılmasıyla sorun çözüldü mü ABD Türk askerlerini gözaltına alarak Türkiye'ye nasıl bir mesaj vermek istiyor '' sorusu üzerine Çiçek, Türkiye'nin ilk yaptığı ve teklif ettiği hususun, bu tür iddialar ve gelişmelerle ilgili olarak kalıcı bir mekanizmanın ortaya konulması olduğuna dikkati çekti. 
     Türk askerinin orada neden bulunduğunu ABD'nin bildiğini yineleyen Çiçek, dost ve müttefik olmanın gereği olarak karşılıklı bu konuların oturulup konuşulması gerektiğini söyledi. 
     Çiçek, bu noktada önemli bir adımın atıldığını ifade ederek, bunun dışındaki konuların soğukkanlılıkla değerlendirilmesinde fayda bulunduğunu kaydetti. 
     Çiçek, bir soru üzerine, memur maaşlarında artış konusunun toplantıda ele alınmadığını söyledi. 
     
     ABD İLE İLİŞKİLER 

     Süleymaniye'de meydana gelen olayın ardından Türkiye ile ABD arasındaki ilişkilerin nasıl etkileneceğinin sorulması üzerine Çiçek, bu değerlendirmeleri Cuma gününden itibaren muhtelif vesilelerle yaptıklarını kaydetti. 
     Çiçek, şöyle konuştu 
     ''Temenni ederim ki, bundan sonra ilişkilerimizin bu anlamda değerlendirilmesini mümkün kılacak herhangi bir gelişme olmaz. Biz ABD ile ilişkilerimize her defasında önem verdik. Bizden önceki hükümetler de verdi. Türkiye Cumhuriyeti, ABD ile pek çok değerleri ortak olarak paylaşmaktadır, demokratik değerleri. Bu açıdan, bu neviden olayların Türk-ABD ilişkilerine olumsuz yönde etki etmemesi bakımından kalıcı mekanizmaların kurulmasını uygun gördük. Bu gerçekleşebilirse, bu süreci başlatabilirsek -ki başlamıştır- temenni ederiz ki, bundan sonra böyle olaylar olmaz. Ama herhangi bir iddia, gelişme söz konusu olduğunda da bu neviden üzücü olaylar yaşanmamasını arzu ediyoruz. Biz bunu arzu ediyoruz. Meseleye de böyle bakıyoruz.'' ''İlişkilerin devam etmesi için bir daha böyle olaylar olmaması hükümet için yeterli mi '' sorusu üzerine Çiçek, karşılıklı olarak başka adımların da atılması gerektiğini söyledi. 
     Dışişleri Bakanlığı Müsteşarı Uğur Ziyal'in ABD'ye gittiğini ve kapsamlı görüşmeler yaptığını hatırlatan Çiçek, ''Türk-ABD ilişkilerinin geldiği bu noktada hangi konularda, hangi alanlarda ilişkilerin geliştirilebileceği konuları görüşülmüştür. Bu çerçeve içerisinde adım atıldığı takdirde ilişkilerin daha ileri bir noktaya gelmesi de mümkündür, mümkün olacaktır'' diye konuştu. 
     
</TEXT>
</DOC>
