<DOC>
<DOCNO> 194229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/soneko12.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Unakıtan, Zonguldak'ta... 
</HEADLINE>
<TEXT>

     Maliye Bakanı Kemal Unakıtan, ''Irak'a asker gitti gitmedi, benim de bütçemden pay çıkmaz çok iyi. Adamlar diyor ki, 'Gelin, kusura bakmayın, askeriniz gelmedi, ama müteahhitleriniz gelsin.' Kardeşim, zaten körün istediği bir göz, Allah vermiş iki göz'' dedi. 
     Unakıtan, AK Parti Zonguldak İl Başkanlığı'nca Alaborina Restoran'da verilen iftar yemeğinde, Türkiye'nin hızla değiştiğini, ülkede iyi eğitimli yetişen yeni jenerasyonların daha da güzel günler yaşatacağını söyledi. 
     Türkiye'nin geleceğinin iyi olduğunu, ancak gelişen dünyaya da ayak uydurması gerektiğini anlatan Unakıtan, şöyle konuştu 
     ''Ülkemizde yüksek karlarla mallar satılmayacak. Beleşçilik, bedavacılık ve paradan para kazanmak devri kapandı. Biz, AB'nin de üyesi olacağız. Yeter ki, siyasi ve ekonomik istikrarımızı bozmayalım, kafayı çalıştıralım. Olur olmaz kısır çekişmelerle ülkemizin boş yere harcayacak zamanı yok. Millet aya gitti, gitmediği yer de kalmıyor. Adamlar diyor ki, 'Gelin, kusura bakmayın, askeriniz gelmedi, ama müteahhitleriniz gelsin.' Kardeşim, zaten körün istediği bir göz, Allah vermiş iki göz. Mali disipline riayet ederek bütçemize sahip çıkalım. Bu memleketin bir numaralı gündemi ekonomidir, bunu hiç kimse aklından çıkarmasın. Dünyanın kalkınmışlığından payımızı almamız şart. Çünkü, kimse kimsenin gözünün yaşına bakmıyor, herkes kendi ülkesinin refah düzeyinin yükselmesini istiyor.'' 
     
     ''TERSANELERİN DOLULUK ORANI'' 
     Bakan Unakıtan, bugün Türkiye'de tersanelerin tamamının yüzde 100 dolu olduğunu, iki yıla kadar da sipariş aldığını belirterek, ''Zonguldak'taki deniz büyük nimet, buraya dünyayı taşırsınız. Bölgenin tersane şehri olması, RO-RO seferlerinin de geliştirilmesi gerekiyor. Kentinize yatırımcı gelsin, ben de Bakanlar Kurulu'ndan özel teşvik çıkartacağım. Zonguldak'ın ulaşım imkanları biraz artırılmalı. Şehir Geçişi Çevre Yolu için ihtiyaç duyulan 3 trilyon lirayı benim kıyağım olsun diye sağlayacağım. Zonguldak eşittir Türkiye Taşkömürü Kurumu hikayesini unutacaksınız. O formül artık geçerli değil'' diye konuştu. 
     
     ''MADEN OCAKLARI'' 
     Zonguldaklıların maden için yerin dibine girmek mecburiyetinde kalmaması, ekmeğini de başka işyerlerinden karşılaması gerektiğini ifade eden Unakıtan, şunları kaydetti 
     ''Bizler yatırımları özel sektör eliyle yapacağız, onları da teşvik edeceğiz. Ülkemizin yurtiçi ve yurtdışı yatırımına ihtiyacı var. Sizler uyanık insanlarsınız. Buraya 11 bakan gelmiş, bakanları sık sık getirerek ziyafet verin. Hangi bakanı getirirseniz size faydası olur, benden size tiyo. En güzeli de başbakanı getirmek, onu da yaparsanız size karada ölüm yok. Buranın ufkunu açın. Yer ve teşvik için merak etmeyin, krediler ucuzluyor. Eskiden artan faizleri Allah kısmet ederse tarihe gömeceğiz. Çünkü, paralar güneş görmüş kar gibi eriyordu. Şimdi öyle olmayacak.'' Bir gazetecinin, ''Her yeri satıyorsunuz, TTK için de böyle bir düşünceniz olabilir mi'' sorusunu Unakıtan, TTK'nın Özelleştirme İdaresi Başkanlığı'na değil, Enerji ve Tabii Kaynaklar Bakanlığı'na bağlı olduğunu, konuyla ilgili de bakanla görüşeceğini belirterek, ''Ekonomiye bir şeyler kazandırıp daha iyi olmasını istiyoruz. Satacağız derken esas gayemiz, bu işletmelerimizi ekonomiye kazandırıp daha farklı üretim, yatırım ve modernize ederek oraları çağa ayak uydurmaktır. Gayemiz daha iyi ihracat. Niyetimiz har vurup harman savurmak değil. Mevcut işletmelerimiz daha iyi işletilsin, çalışsın ve istihdam yaratılsın'' diye yanıtladı. 
     Vali Yavuz Erkmen'in bakana dünyaca ünlü Devrek Bastonu armağan ettiği sırada, ''Bastonu IMF için mi kullanacaksınız'' sorusu üzerine Unakıtan, gülerek ''Adres belli etmeyelim'' dedi. Bakan, ayrıca Almanya'dan gelerek bölgeye çöp konusunda yatırım yapmak isteyen Klaus Kurzeja isimli işadamıyla bir süre görüştü. 
     
</TEXT>
</DOC>
