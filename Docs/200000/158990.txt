<DOC>
<DOCNO> 158990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sondun15.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
''Uzak'' İtalyan basınında "Az parayla olağanüstü film" 
</HEADLINE>
<TEXT>

     56. Cannes Film Festivali'nde Jüri Büyük Ödülü ve En İyi Erkek Oyuncu ödüllerini alan Nuri Bilge Ceylan'ın ''Uzak'' adlı filminin sonbaharda İtalya'da gösterime gireceği açıklandı. 
     Cannes'da dün yapılan ödül törenin yankılarını veren İtalyan basını, ''Uzak'' filminin ödül alması beklenen filmler arasında yer aldığını, ancak ''En İyi Erkek Oyuncu'' ödülünün gerçek bir süpriz olduğunu yazdı. 
     Corriere della Sera gazetesi, ''En İyi Erkek Oyuncu'' ödülünü alan ''Uzak'' filmindeki iki oyuncudan biri olan Mehmet Emin Toprak'ın bir süre önce trafik kazasında ölmüş olmasından dolayı, Cannes Film Festivali tarihinde ilk kez ölmüş birine ödül verildiğine dikkat çekti. 
     Yorumda, ''Görünüş olarak, Uzak'a ödül verilmesi belki salon hasılatına göre güç ama siyasi açıdan çok doğru. Yalnızlığın ve İstanbul'un günümüzdeki marjinalliğini anlatan bir hikaye'' denildi. 
     La Repubblica gazetesi de Nuri Bilge Ceylan'ın filmi için ''Az parayla çevrilen olağanüstü bir film'' değerlendirmesini yaptı. 
     Öte yandan, Cannes'da Altın Palmiye'yi alan ''Elephant''ın BİM, Jüri Büyük Ödülü'nü alan ''Uzak''ın da Lady Film adlı dağıtım şirketleri tarafından sonbahar aylarında İtalya'da gösterime sunulacağı duyuruldu. 
     
</TEXT>
</DOC>
