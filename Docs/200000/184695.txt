<DOC>
<DOCNO> 184695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/siyaset/siy07.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel'in yurtdışı yasağı kaldırıldı 
</HEADLINE>
<TEXT>

      ESRA ALUS İstanbul 

   
   Teşekkül oluşturmak suretiyle sistemli ve planlı olarak Egebank'ı 1 milyar 200 milyon dolar zarara uğrattıkları iddiasıyla yargılanan, bankanın eski sahibi Yahya Murat Demirel'in de aralarında bulunduğu tüm sanıkların yurtdışına çıkış yasakları kaldırıldı. 
   İstanbul 1. Ağır Ceza Mahkemesi'nde dün görülen 37 sanıklı duruşmaya, tutuksuz yargılanan Ümit Öndeş, Kevin Hood ve Recep Can Yaraş katıldı. 
   Müvekkillerin yurtdışına çıkış yasaklarının kaldırılmasını talep eden sanık avukatları, soruşturmanın genişletilmesini ve BDDK'dan davayla ilgili bilirkişi incelemesinden önce yanıtlanmasını istedikleri 18 sorunun da yer aldığı dilekçeyi mahkemeye sundular. 
   Sanıklardan Ömer Gülüştür, Naime Buket Yengümen ve Josef Pesah'ın gıyabi tutukluluk hallerinin devamına karar veren mahkeme heyeti, BDDK'ya müzekkere yazılarak, bankanın bazı tarihlerdeki toplam mevduat, müşteri ve şube sayıları, bilançosu ile kullanılan kredilere ilişkin bilgi istenmesini ve müşteki konumunda olan 615 kişinin mudi olup olmadıkları gibi 18 maddelik sorunun sorulmasını kararlaştırdı. Mahkeme heyeti, delillerin önemli ölçüde toplanması ve yargılamanın bulunduğu aşamayı dikkate alarak Demirel, Ali Süha Paya, Öndeş, Keçili ve Yaraş'ın da aralarında bulunduğu tüm sanıkların yurtdışına çıkış yasaklarının kaldırılmasına karar vererek, duruşmayı erteledi. 
   
</TEXT>
</DOC>
