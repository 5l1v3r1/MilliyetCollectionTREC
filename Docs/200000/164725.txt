<DOC>
<DOCNO> 164725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sondun08.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Ortadoğu'da yol haritasını destekliyoruz 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, İsrail Dışişleri Bakanı Silvan Şalom ile görüştü. 
     Amman'a bağlı Ölüdeniz'deki Marrot Otel'de gerçekleşen ve yaklaşık 30 dakika süren görüşmenin ardından Gül ve Şalom gazetecilere açıklama yaptılar. 
     Abdullah Gül, Türkiye'nin hem İsrail hem de Filistin ile iyi ilişkileri olan ender ülkelerden biri olduğunu belirterek, ''Ortadoğu barışı için yol haritasını destekliyoruz. İnanıyoruz ki taraflar bu sefer fırsatı kaçırmazlar'' dedi. 
     Ortadoğu'da barış ve istikrarın sağlanması gerektiğinin altını çizen Gül, Türkiye'nin barış sürecine her türlü katkıda bulunmaya hazır olduğunu, ayrıca barış süreci çerçevesinde uluslararası toplantılara ev sahipliği yapmaya da hazır olduğunu kaydetti. 
     İsrail Dışişleri Bakanı Şalom ise Abdullah Gül'ü İsrail'e davet ettiklerini, İsrail Cumhurbaşkanı'nın da gelecek ay Türkiye'yi ziyaret edeceğini belirterek, gerek ekonomi de, gerekse siyasi ve diğer alanlarda Türkiye ile daha iyi ilişkiler kurmak için çaba sarf ettiklerini söyledi. 
     Filistinlerle doğrudan görüşmeyi kendilerinin de istediğini vurgulayan Şalom, ancak bölgede önce terörizm ve şiddetin son bulması gerektiğini kaydetti. 
     ''Filistin yönetimi tercihini yaparak terör ve şiddete mutlaka son vermelidir'' diye konuşan Şalom, Abdullah Gül'den, Filistin yönetiminin terör ve şiddete son vermesi ve buna neden olan altyapının çökertilmesi konusunda ikna etmesini istediklerini de ifade etti. 
     Şalom, ayrıca Gül'den, Arap ülkelerinin büyükelçilerini İsrail'e gönderilmesi ve diplomatik bağlantının oluşturulması konusunda da ikna etmesini istediğini kaydetti. 
     Bu arada Dışişleri Bakanı Abdullah Gül, Filistin Maliye Bakanı Salim Fayyad ile de ayaküstü bir görüşme yaptı. 
     
</TEXT>
</DOC>
