<DOC>
<DOCNO> 184091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/soneko03.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Soros, Türkiye'de yatırım yapma konusuyla yakından ilgileniyor 
</HEADLINE>
<TEXT>

     Amerikalı milyarder işadamı George Soros, ''Türk hükümetinin izlediği ekonomik politikanın genel olarak çok iyi olduğunu ve Türkiye'de yatırım yapma konusuyla yakından ilgilendiğini'' söyledi. 
     Soros, dün New York'ta bulunan Dışişleri Bakanı Abdullah Gül tarafından kabul edildi. Gül-Soros görüşmesi yarım saatten fazla sürdü. 
     Toplantıya girişinde ve çıkışında gazetecilerin sorularını yanıtlayan Soros, ''Türk hükümeti tarafından izlenen politika genel olarak çok iyi. Ayrıca Türkiye'nin AB'ye yaklaşmasını büyük ilgiyle izliyorum'' diye konuştu. 
     ''Bush'un politikalarını eleştirdiği için başkanın kendi düşüncelerine ilgi göstereceğini sanmadığını'' kaydeden George Soros, ''Bakan Gül ile Türkiye'deki durumu genel olarak değerlendirdiklerini'' de sözlerine ekledi. 
     Irak'a asker göndermeyi planlayan ülkelerin yetkilileriyle görüştüğünü, bunlar arasında Pakistan Devlet Başkanı Müşerref'in de bulunduğunu kaydeden George Soros, ''bu ülkelerin işgali güçlendirmek amacıyla değil Irak'ın bağımsızlığa geçiş dönemine katkıda bulunmak amacıyla asker göndermeyi öngördüklerini'' ifade etti. 
     ''Türkiye'nin asker ihraç edebileceği'' yolundaki sözleri hatırlatıldığında ise Soros, ''Türk ordusunun ünü herkesçe biliniyor ancak ben o konuda şaka yapmıştım'' diye konustu. 
     
</TEXT>
</DOC>
