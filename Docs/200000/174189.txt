<DOC>
<DOCNO> 174189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/yazar/yilmaz.html </URL>
<DATE> 2003/08/07/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Okul neymiş sat gitsin 
</HEADLINE>
<TEXT>

   
   Kızılay yine yolsuzluk iddiaları ile gündemde. İçişleri Bakanlığı Mülkiye başmüfettişleri, Kızılay Yönetim Kurulu Başkanı Ertan Gönen ve yönetim kurulu üyeleri hakkında savcılığa suç duyurusunda bulundular. Gönen'e bugüne kadar çeşitli iddialarla açılan 113 dava ise sürüyor. 
   Marmara depreminde sınıfta kalan Kızılay'da ortaya çıkan yolsuzluk, görevi ihmal ve kötüye kullanma iddiaları karşısında görevden ayrılmak zorunda kalan "beş yıldızlı otel kuşu" Genel Müdür Kemal Demir'in yerine, yardımcılarından Ertan Gönen geçmişti. 
   Yeni Şafak gazetesi dün de Marmara depreminden hemen sonra 27.10.1999 tarihinde, Dışişleri Bakanı Abdullah Gül'ün Kızılay Derneği'ne yaptığı üyelik başvurusunun geri çevrildiğini yazıyor. 
   Kızılay'ın prestijinin yerle bir olduğu bir dönemde Gül'ün üye olmak istemesi de "camianın" duyarlılığı acısından dikkat çekici. 
   
   Komisyona başvuru 
   Kızılay Özel Hemşirelik Lisesi Mezunları ve Mensupları Derneği de harekete geçerek geçtiğimiz günlerde Meclis Yolsuzluk Araştırma Komisyonu'na araştırma önerisi götürdü. 
   Söz konusu derneğin şeref üyesi işadamı Doğan Kasadolu, 4 Ağustos 2003 günü, TBMM Yolsuzluk Araştırma Komisyonu Başkanı Azmi Ateş ve komisyon üyesi Ahmet Güryüz Ketenci'ye Kızılay'ın satışa çıkardığı gayrimenkuller ile ilgili olarak noterden araştırma talebinde bulundu. 
   Kasadolu, Aksaray'daki Haseki Hastanesi'nin karşısında ünlü edebiyatçı Halide Edip Adıvar'ın "Sinekli Bakkal" romanını yazdığı, 7 bin metrekare arazi içine konumlanan Adıvar Köşkü'nün hikayesini anlatıyor. 
   Adıvar, köşkü Kızılay Derneği'ne hemşire okulu olarak kullanılmak üzere hibe ediyor ve böylece bina 1925 yılında parasız yatılı hemşire lisesi olarak öğrenime geçiyor. 
   
   Adıvar Köşkü 
   kasadolu'nun Komisyon'a gönderdiği 36329 yevmiye no'lu noter dilekçesinden okuyalım... 
   "Yüksek Sağlık Ş rası'nın 23.05.1995 gün ve 185 1 sayılı kararının yasal gerekçelerin yerine getirilmemesi Hemşire liselerinin yüksek okula çevrilmesi yönünde Kızılay'ın önerisi nedeniyle Kızılay Özel Hemşirelik Lisesi'ni yeniden yapılandırmayarak yüksek okul oarak göreve devam etmeyişi ile Kızılay Özel Sağlık Meslek Lisesi'nin 2003 - 2004 döneminde öğrenci almama nedeninin araştırılması..." 
   Öğrenci alınmayarak Amiral Bristol, Florence Nightingale gibi, Adıvar Köşkü içinde hemşirelerin üniversite düzeyinde eğitim görmesi engellenmiş oluyor. 
   Kızılay'ın elinde bulunan ve yine hemşirelerin kullanımına açık olan Vaniköy'deki Mahmud Nedim Paşa Yalısı'nın da satılmasına tepkiyi dile getiren Kasadolu, bağışlayanların isteklerinin göz ardı edilmesinin yasalara da uygun olmadığının altını çiziyor. 
   Kızılay da okulları, arazileri, lojmanları satışa çıkaran AKP'ye özenip, elinde ne kadar gayrimenkul varsa satacak anlaşılan. Ne de olsa hukuka takılıp kalmak yerine, pratik düşünmek moda .. 
   
      
   
</TEXT>
</DOC>
