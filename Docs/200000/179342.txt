<DOC>
<DOCNO> 179342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sonspo01.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum Yenikken galip ayrılmak çok güzel.. 
</HEADLINE>
<TEXT>

     Diyarbakırspor Teknik Direktörü Sakıp Özberk, serbest vuruştan gelen 2 golle maçı kaybettiklerini söyledi. 
     Sakıp Özberk, maç sonrasında yaptığı açıklamada, sıcak havaya karşın çok mücadeleli bir maç yapıldığını ve 2 takımın da uzun paslarla gol bulmaya çalıştığını bildirdi. 
     İlk yarıda kısa paslarla tuzağa düşme gibi bir yanlışlık yaptıklarını ifade eden Özberk, ''Takım ikinci yarıda düzeldi. Bu şekilde götürdüğümüz maçı maalesef 2 frikik golle kaybettik. Kazanan takım Fenerbahçe'yi tebrik ediyorum'' dedi. 
     Fenerbahçe Teknik Direktörü Christoph Daum ise, yenik durumdayken galip gelerek sahadan ayrılmalarının çok iyi olduğunu, bu sezon da bunu ikinci kez başardıklarını kaydetti. 
     İkinci yarıda havanın sıcak olmasına karşın rakibe baskı yapabildiklerini, net gol poziyonlarına girdiklerini anlatan Daum, bunun için çok mutlu olduğunu, herkesin gördüğü gibi yeni kurulan Fenerbahçe'nin hiçbir zaman pes etmediğini ve oyunu kazanmak uğruna varını yokunu ortaya koyduğunu bildirdi. 
     Uzun bir aradan sonra Fatih'in yeniden takıma katılması ve iyi bir maç çıkarmasının takımı pozitif yönde etkilediğini dile getiren Daum, konuşmasını şöyle sürdürdü 
     ''Fatih, her ne kadar eski bir oyuncu olsa da takıma yeni katılan yeni bir oyuncu gibiydi. Kanatlarda oynayan Serhat ve Tuncay durdurulamadı. Bazı mükemmel pozisyonlar golle ödüllendirilmeliydi. Hooijdonk dünya çapında bir oyuncu. Zor bir deplasman olan Diyarbakır'dan galip ayrıldık. Ancak takım içinde de çalışmamız gereken çok nokta var.'' 
     
</TEXT>
</DOC>
