<DOC>
<DOCNO> 164432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sonspo17.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Emre Aşık ile sözleşme imzaladı... 
</HEADLINE>
<TEXT>

     Transfer çalışmalarını sürdüren Beşiktaş, üçüncü resmi imzayı Galatasaray ile sözleşmesi sona eren Emre Aşık'a attırdı. 
     Emre Aşık, Akaretler'deki kulüp binasında, kulüp İkinci Başkanı Hüsnü Güreli ve Asbaşkan Yıldırım Demirören'in katıldığı törenle, 3 yıllık sözleşmeye imza attı. 
     Hüsnü Güreli, Emre Aşık'ın 3 yıllık mukavelesiyle Beşiktaş'ta çok önemli işler yapacağına inandıklarını belirterek, ''Bugün bizim için mutlu bir gün. Spor hayatını profesyonel, ilkeli bir şekilde sürdüren, disiplinli anlayışıyla tanınan Emre'yi kadromuza katmaktan dolayı mutluyuz. Kendisi 3 yıl içinde önemli işler yapacak. Beşiktaş camiasına hayırlı olsun'' diye konuştu. 
     Demirören de, Beşiktaş'ın hedeflerinin büyük olduğunu belirterek, ''Avrupa'da çeyrek final istiyoruz. Emre Aşık'ın Şampiyonlar Ligi'ndeki tecrübelerinden faydalanmayı düşünüyoruz. Hocamız Lucescu'nun sevdiği futbolcularından birini transfer ettik'' dedi. 
     Futbol Komitesi başkanı olarak da transfer komitesinde yer alan Hüsnü Güreli ye teşekkür eden Demirören, ''Güreli, transfer etmeyi düşündüğümüz futbolcuları kadroya almamızda çok katkı sağladı. Kendisine teşekkür ediyorum'' şeklinde konuştu. 
     
     EMRE ''LUCESCU'YA SAHADA TEŞEKKÜR EDECEĞİM" 

     Yeni transfer Emre, yaptığı açıklamada Beşiktaş'a transfer olmaktan dolayı çok mutlu olduğunu belirterek, ''Emeği geçen herkese teşekkür ederim. Beni isteyen Hocam Lucescu'ya ayrıca sahada oynadığım futbolla teşekkür edeceğim'' dedi. 
     Bundan sonra Beşiktaş'ın başarısı için mücadele edeceğini kaydeden Emre, ''İnşallah burada da şampiyonluk yaşarım, başarılı olmak için geldim, hem ligde şampiyonlar liginde uzun bir maraton var. Bir an önce sezon öncesi kampının başlaması için heyecanlanmaya başladım. Arkadaşlarla tanışmayı da sabırsızlıkla bekliyorum ''diye konuştu . 
     Emre Aşık, sezon ortasında menajerlerinin Beşiktaş ile görüştüğünü de ifade ederek, şöyle devam etti 
     ''Ben anlaşmak için sezonun bitmesini bekledim. Daha önce menajerlerimiz görüşmüştü. Galatasaray'a da teşekkür ediyorum. 3 sene oraya hizmet ettim. Çok güzel günlerim geçti. Yeni takımım Beşiktaş ve sözleşme imzamaktan dolayı da çok mutluyum.'' Profesyonel bir futbolcu olduğunu ve bu nedenle Beşiktaş'ı seçtiğini vurgulayan Emre Aşık, ''Başarı elde etmek, kariyerimi daha ileri götürmek için Beşiktaş'ı tercih ettim. Bir tercih nedenim de büyük bir camia olmasıdır. Transferimde Lucescu faktörü de etken oldu. Transferimin gerçekleşmesinde büyük emeği geçen Hüsnü Güreli ve Sinan Engin'de çok teşekkür ederim'' diyerek sözlerini tamamladı. 
     Emre daha sonra, bu sezon sahada yer alacağı 22 numaralı formasını giyip, Beşiktaş bayrağını öperek, basın mensuplarına poz verdi. 
     
     3 BÜYÜKLERDE FORMA GİYECEK 5. FUTBOLCU OLDU 

     Beşiktaş ile sözleşme imzalayan Emre Aşık, bu şekilde 3 büyük kulüpte forma giyecek 5. futbolcu oldu. 
     Beşiktaş, Galatasaray ve Fenerbahçe forması giyen Refik Osman Top, Saffet Sancaklı, Ahmet Yıldırım ve Sergen Yalçın'ın ardından Emre Aşık da 3 büyük kulüpte forma giyme başarısı gösteren 5. oyuncu oldu. 

     
</TEXT>
</DOC>
