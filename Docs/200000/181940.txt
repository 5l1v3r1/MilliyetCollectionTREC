<DOC>
<DOCNO> 181940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sonspo10.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon maçında alnı yarılan çocuk Sümer'e ''istifa etme''dedi 
</HEADLINE>
<TEXT>

     Birinci Süper Lig'in 2. haftasında yapılan Trabzonspor-Fenerbahçe karşılaşmasında, taraftarlar arasında çıkan olaylarda alnı yarılan ve olayın simgesi durumuna gelen Büşra Sesli, Özkan Sümer'i istifasından döndürmek üzere, babası Mehmet Ali Sesli ile birlikte Belçika'dan Trabzon'a geldi. 
     Büşra ve babasıyla Maçka İlçesi'ndeki Sümer Alabalık Tesisleri'nde buluşan Özkan Sümer, ''Böylesine güzelliği temsil eden bir insan, bu kadar çirkinliğe muhattap kaldı. Stada ne yaşamaya gelmişti ancak neyi yaşadı'' dedi. 
     Büşra'nın yaşadığı olayların dehşeti gösterdiğini dile getiren Sümer, ''Belçika'dan buraya gelerek bizi duygulandırdı. Bunu görmek lazım. Biz de bunlardan etkileniyoruz. Hem de nasıl cevap vereceğimizi düşünüyoruz'' diye konuştu. 
     8 yaşındaki Büşra Sesli ise, Trabzon'da geçirdiği tatilden sonra Belçika'ya döndüklerini ve bir süre sonra başkanın istifa ettiğini öğrendiğini belirterek, ''Bizi çok üzdü. Başkanın geri dönmesini istiyoruz'' dedi. 
     Baba Mehmet Ali Sesli ise, Büşra'nın fotoğrafının basında epeyce yer aldığını ifade ederek, ''Başkan da bundan etkilendi ve istifa etti. Bir yerde bizim yüzümüzden istifa ettiğini düşünüyoruz. Başkanı istifadan döndürmek için buraya geldik'' diye konuştu. 
     Sümer, daha sonra, Büşra'ya Sümer Alabalık Çiftliği'ni gezdirdi. 
     
</TEXT>
</DOC>
