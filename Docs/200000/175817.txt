<DOC>
<DOCNO> 175817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/siyaset/asiy.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye AB'ye 2012'de girer 
</HEADLINE>
<TEXT>

   Avrupa'nın önde gelen 39 uzmanına Türkiye'nin AB'ye ne zaman gireceği soruldu. Müzakerelerin 2004'te başlamasına yüzde 40 olasılık verildi 
      DIŞ HABERLER SERVİSİ 

   
   İngiliz Reuters haber ajansı, Türkiye - Avrupa Birliği AB müzakerelerinin ne zaman başlayacağı ve Türkiye'nin AB'ye hangi yıl girebileceğine ilişkin bir araştırma düzenledi. 
   Avrupa'nın önde gelen finans ve düşünce kuruluşlarında görev yapan 39 uzmanın katıldığı anketten Türkiye'nin AB'ye 2012'de girebileceği sonucu çıktı. AB ile müzakerelerin, vaat edildiği gibi 2004 sonunda veya 2005 başında başlaması olasılığı yüzde 40 olarak çıktı. Türkiye'de daha yapılması gereken çok sayıda reform olduğuna dikkat çeken Avrupalı uzmanlar, TSK'nın siyaset üzerindeki etkinliğinin azaltılmasını öngören 7. Uyum Paketi'nin Meclis'ten geçirilmesinin çok olumlu bir adım olduğunu vurguladı. 
   
   Din konusu engel olur 
   Uzmanların bir bölümü, Türkiye'nin insan hakları konusunda ilerleme göstermesi halinde AB ile müzakere yolunda engel kalmayacağını söylerken, din konusunun Türkiye'nin önünde önemli bir engel olduğu yönünde de görüş bildirildi. Merkezi Londra'da bulunan CA IB Securities uzmanı Roger Monson'a göre, sorun ne politika, ne de ekonomi. Monson, "AB, kendini bir Hıristiyan kulübü olarak tanımladığı sürece Türkiye bu yolda yavaş ilerleyecek" dedi. Uzmanlar, Kıbrıs sorununun da AB yolunda engel teşkil ettiğine dikkat çekti. Tahmin ortalamasına göre, Türkiye ancak 2012 yılında AB'ye girebilecek. Uzmanlar, Bulgaristan ve Romanya'nın AB'ye Türkiye'den önce girme şansının yüksek olduğunu belirtti. Kopenhaglı Lars Christensen'e göre Romanya, Bulgaristan, Hırvatistan, hatta Sırbistan ve Karadağ'ın bile AB'ye girişi, siyasi açıdan daha "pürüzsüz" olacak. Christensen'in tahminine göre, Türkiye AB'ye ancak 2020'de girebilecek. 
   
   
</TEXT>
</DOC>
