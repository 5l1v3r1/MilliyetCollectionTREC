<DOC>
<DOCNO> 162146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/siyaset/siy02.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolsuzluk çözülmezse gelecek karanlık 
</HEADLINE>
<TEXT>

AKP Grup Başkan vekili Çelik, "Mesut Yılmaz siyasete dönebilmek için aklanmak isteyecektir. Ama aklanmanın çok durağı var, hangi durağında aklanır bilemem" dedi 
     ANKARA Milliyet 

     AKP Grup Başkan vekili Faruk Çelik, vatandaşın hükümetin hizmetleriyle değil, yolsuzlukları kimin yaptığı ve çalınan paraların nasıl döneceğiyle ilgilendiğini belirterek, "Bu konuda sonuç alamazsak geleceğimiz sıkıntıya girer" dedi. 
     TBMM Yolsuzlukları Araştırma Komisyonu’nun çalışmalarını tamamlamasının ardından çok sayıda soruşturma komisyonu kurulacağını kaydeden Çelik, "Mesut Yılmaz siyasete dönebilmek için aklanmak isteyecektir. Ama aklanmanın çok durağı var, hangi durağında aklanır bilemem. İnşallah aklanır, Türkiye’ye hizmet eden bir kişinin AKP döneminde haksız muamele göreceği düşünülmemeli" diye konuştu. 
     Komisyon raporunun gizli oturumda ele alınmasına karşı çıkan Çelik, kişi ve kuruluşları deşifre ederek kaos yaratılmaması için kodlar kullanılabileceğini ifade etti. Çalışmaların sonucunda çok şey çıkabileceğini belirten Çelik, "Vatandaş her şeyi unutuyor ama bunu unutmuyor. Seçim bölgelerinde, Bu ülkenin parasını kim yemişse ortaya koyun’ diyor. Geçmişte soruşturma komisyonlarında karşılıklı aklanma oldu. Ancak farklı bir dönem yaşanıyor, bu kez komisyonlar geçmişteki gibi siyasi amaçlı olmaz" dedi. 
     

</TEXT>
</DOC>
