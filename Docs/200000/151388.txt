<DOC>
<DOCNO> 151388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sonspo03.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "Krizde olmadığımızı gösterdik" 
</HEADLINE>
<TEXT>

     Beşiktaş Teknik Direktörü Mircea Lucescu, Fenerbahçe galibiyetiyle herkese krizde olmadıklarını gösterdiklerini söyledi. 
     Lucescu, derbi maçı sonrası düzenlediği basın toplantısında, kendileri için çok önemli olan 3 puan kazandıklarını belirterek, ''3 puan dışında oynanan oyun da beni mutlu etti. Maç boyunca çok etkiliydik ve çok gol pozisyonu ürettik. İkinci golden sonra biraz rahatladık, ama güzel bir galibiyet aldık'' dedi. 
     Futbolcularına gösterdikleri oyundan dolayı teşekkür ettiğini vurgulayan Rumen teknik adam, şunları söyledi 
     ''Diyarbakır'dakinden daha farklı oynadılar. Böylece herkese krizde olmadığımızı göstermiş olduk. Ara sıra, kötü de oynayabiliriz. Şimdi de beni eleştiren herkese Diyarbakır'da yediğimiz golün ofsayt olduğunu, iki penaltımızın verilmediğini, Şenol ve Deniz'in kırmızı kart görmeleri gerektiğini, yeniden tekrarlıyorum. Sanki diğer ekipler bizden iyi oynuyormuş gibi çok eleştiriye maruz kalıyoruz. Herşeye rağmen ekibim bugün güzel oynadı ve gelecek için bana güven verdi.'' Rakipleri Fenerbahçe'ye de övgüde bulunan Lucescu, ''Fenerbahçe genç ve inanmış bir kadroya sahip. Özellikle Tuncay bu gece çok iyi oynadı. Ben bu gece eskisinden çok daha iyi bir Fenerbahçe buldum. Bizi oldukça meşgul ettiler'' şeklinde konuştu. 
     İlhan'ın sarı kart görüp cezalı duruma düşmesi konusundaki bir soruya da Lucescu, ''İlhan bana hakemin düdüğünü duymadığını söyledi. Artık bunlara alıştım'' diye yanıtladı. 
     Bu arada Lucescu, bir basın mensubunun ''Peki Diyarbakırspor maçında Zago'nun attığı dirsek için ne diyeceksiniz '' sorusu üzerine, ''Siz olaylara hep böyle tek yönlü bakıyorsunuz'' dedikten sonra diğer sorulara yanıt vermeden toplantıdan ayrıldı. 
     





</TEXT>
</DOC>
