<DOC>
<DOCNO> 195372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sontur36.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Ağaoğlu, Kaya Çilingiroğlu'nu ziyaret etti... 
</HEADLINE>
<TEXT>

     İşadamı Ahmet Ağaoğlu, silahlı saldırıda yaralanan Kaya Çilingiroğlu'nu tedavi gördüğü hastanede ziyaret etti. 
     Metropolitan Florence Nightingale Hastanesi'nin acil servisinden korumalarıyla içeriye girerek Çilingiroğlu'nu ziyaret eden Ağaoğlu, çıkışta gazetecilerin sorularını yanıtladı. 
     Çilingiroğlu'nun, futbol ve basketbol oynayamayacağının söylendiğini belirten Ağaoğlu, ''Sanki Kaya Bey'in spor hayatı bitirilmek üzere ateş edilmiş. Kaya'yı anatomik olarak da iyi tanırım. Çok sağlam bir vücut yapısı var. Kısa sürede kendisini toparlayacağına inanıyorum'' dedi. 
     Ağaoğlu, Çilingiroğlu'nun bundan sonra da golf oynayacağını, ancak futbol ve basketbol oynayıp oynayamayacağını bilmediğini ifade ederek, ''Ona hep söylediğim gibi, yaşı artık 40'a yaklaştı. Futbol ve basketbol yüzünden 3 ciddi ameliyatı var'' şeklinde konuştu. 
     Ahmet Ağaoğlu, Cuma günü Trabzon'dan ayrılarak Antalya'da olan Kaya Çilingiroğlu'nun yanına gittiğini belirterek, ''Ayrılacağımı ben ona söyledim. Sonra hep birlikte döndük. Amerika'da seyahatteydim. Yeni geldim. Kaya çok yakın arkadaşım. Yanında kısa kaldım, çünkü en fazla canı yananlardan biriyim. Olayın şokundayım. Kendisinin bir an önce toparlanması lazım'' diye konuştu. 
     
     BAŞKAN ADAYLIĞINDAN ÇEKİLMESİ 
     Trabzonspor başkan adaylığından çekildiğini açıklamasından sonra belli süreç içinde karşılıklı birtakım suçlamalar olduğunu, kendisinin de tamamen bunu kastettiğini belirten Ağaoğlu, şöyle devam etti 
     ''Bu grupların arasında barış sağlanması lazım. Trabzonspor Kulübü'nün menfaatini ön plana çıkarmaları lazım ki gelecek yönetim ve başkan başarılı olabilsin. Bu Ahmet olur, Hüseyin olur fark etmez. Bu barış sağlanmadıktan sonra orada başarılı olmak pek kolay değil.'' Yaşananlara inanmak istemediğini, iki hafta içerisinde olayı bu boyutlara taşıyacak bir durum olmadığını kaydeden Ağaoğlu, şunları söyledi 
     ''Bu şekilde bitecek ne tehdit, ne de benzeri bir şey vardı. Yaşansa, tehdit olsa bir anlam verebilirsiniz, ama ben buna bir anlam veremiyorum. Bırakın seçimden önce çekilmeyi, seçim esnasında da çekilebilirsiniz. Yani hür iradenizi kullanabilirsiniz. Trabzonspor Kulübü, borcu olan bir kulüp. Diğer spor kulüpleri gibi ortada bir rant ve paylaşılamayan bir şey yok. Bir menfaat yok, bir külfet var. Külfeti ele geçirmek uğruna insanların bu şekilde davranacağına inanmak istemiyorum.'' 
     
     ''BİR SALDIRGANI SOYADI OLARAK TANIYORUM'' 
     Ağaoğlu, saldırganlar hakkındaki soru üzerine de ''Saldırganlardan birini soyadı olarak tanıyorum. Ağabeyi bizim golften arkadaşımız. Bazı şeyler soruşturma safhasında, başka bir şey söyleyemeyeceğim. Trabzon'da bazı şeyler yerli yerine oturmadıktan sonra değil Ahmet Ağaoğlu, hiç kimse başarılı bir yönetim oluşturamaz'' şeklinde konuştu. 
     Ahmet Ağaoğlu, şu ana kadar polisten ifade vermesi yönünde bir talep gelmediğini, istenmesi halinde görevini yerine getireceğini söyledi. 
     
</TEXT>
</DOC>
