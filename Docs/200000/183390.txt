<DOC>
<DOCNO> 183390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/soneko17.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan Türkiye'nin acil gündeminin ilk sırası hala ekonomi 
</HEADLINE>
<TEXT>

     TÜSİAD Yönetim Kurulu Başkanı Tuncay Özilhan, ülkenin acil gündeminin, ekonominin iyileştirilmesi, siyasette istikrarın korunması, hukukun üstünlüğünün sağlanması ve uluslararası ilişkilerde çözüm odaklı politikalar üretilmesi olduğunu belirterek, ''Türkiye'nin acil gündeminin ilk sırasını halen ekonomi işgal ediyor'' dedi. 
     Özilhan, Türkiye'nin önündeki 18 ayı, AB yolunda kararlılıkla ilerlemesi ve müzakereleri başlatacak noktaya gelmesi hedefine kilitlenmiş olarak geçirmek zorunda olduğunu, bu süreçte hiçbir kişi ya da kuruluşun, ülkenin acil gündeminde bulunmayan konuları ön plana çıkarmasına veya suni gündemler yaratmasına müsaade edilmemesi gerektiğini ifade etti. Özilhan, şunları söyledi 
     ''Ülkenin acil gündemi, ekonominin iyileştirilmesi, siyasette istikrarın korunması, hukukun üstünlüğünün sağlanması ve uluslararası ilişkilerde çözüm odaklı politikalar üretilmesidir. Türkiye'nin acil gündeminin ilk sırasını halen ekonomi işgal ediyor. Evet, bir iyileştirme süreci içine girdik. Enflasyon büyük ölçüde kontrol altına alındı. Bu, 28 milyar dolar gibi devasa bir kaynağı Türkiye'ye aktaran IMF'nin ve programın gereklerini getirmede kararlı davranan hükümetin bir başarısıdır. Ancak unutmayalım ki faizler henüz enflasyon kadar düşmüyor. Cari işlem açığımız büyüyor, Türk lirası değerleniyor. Toplam bütçe açığı azalmıyor, faiz dışı fazla kriterinde zorlukların ortaya çıkacağı dile getiriliyor. Genişleme ancak ihracatla ve stok artılarıyla mümkün olabiliyor. Üretimdeki genişlemeyi destekleyebilecek bir para politikası uygulamanın koşulları henüz oluşmuş değil. Türkiye'nin dış borcu, büyüklük olarak önemini korumaya devam ediyor.'' 
     
     KRİZ VE TÜRKİYE 

     Türkiye'nin ilk defa bir krizden temkinli biçimde çıkmaya çalıştığını, bu yavaş fakat kararlı çıkışın nedeninin, sağlıklı bir politikayla büyümenin büyük ölçüde yapısal reformların etkisine bırakılmasından kaynaklandığını ifade eden Özilhan, şöyle devam etti 
     ''Ekimde yapılacak 6. gözden geçirmenin aksaksız gerçekleşmesi, piyasaları iyice rahatlatacaktır. Eğer IMF ile yapılan 6. gözden geçirme görüşmeleri başarıyla sonuçlanırsa, bu 2003 ve 2004 bütçelerinin bir temele oturduğunun bir işareti olacaktır. Programın gerekleri 2004 sonuna kadar aynı kararlılıkla yerine getirilir, 2004-2006 dönemi de IMF disiplini içinde geçirilirse, Türkiye belki de tarihinde ilk defa bir krizden sağlıklı biçimde çıkmayı ve ekonomiye kalıcı olarak sürdürülebilir büyüme çizgisine taşımayı başarmış olacaktır. Bu süreci destekleyecek önemli bir husus, yeni yasama yılında mutlaka gündeme alınması gereken kamu reformudur.'' 
     
     ÖZELLEŞTİRME 

     Özelleştirme konusuna da değinen Özilhan, özelleştirmelerin kamu reformunun önemli bir ayağını oluşturduğunu, bu alanda sürecin ''maalesef kötü işlediğini'' dile getirdi. Yine eski görüşlerle sürecin tıkandığını, bakanların çeşitli sözler verdiğini, ancak kayda değer bir özelleştirmenin söz konusu olmadığını savunan Özilhan, 10 aydır ''tek bir adım bile atılamadığını'' kaydetti. 
     2004 yılı sonundan başlamak üzere Türkiye'nin artık çağdaş, sürdürülebilir, konjonktürel olmayan, vergi tabanını genişletecek bir arz yönlü vergi politikası benimsemesi gerektiğini belirten Özilhan, vergi politikasının, yatırım ortamını cazip kılacak, büyüme ve istihdamı destekleyecek ve AB ülkelerindeki vergi oranlarına yaklaşacak şekilde yeniden yapılandırılması gerektiğini ifade etti. 
     Yolsuzlukla mücadeleden söz edildiğini, yargının uzmanlıktan yoksun, dosya altında ezilmiş, adaletin ''ancak gecikmiş olarak tecelli edebildiği, ''vicdan ile cüzdan arasında sıkışma'' yakıştırmalarına konu olan bugünkü yapısıyla, bu mücadelenin gerçekleşmesinin neredeyse ''imkansız'' olduğunu savunan Özilhan, hal böyle olunca yargısız infazların, toplumsal linçlerin sayısının her alanda ve her düzeyde artış gösterdiğini de sözlerine ekledi. 

     
</TEXT>
</DOC>
