<DOC>
<DOCNO> 191746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/yasam/yas02.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir kamerayla dünyaları aştı 
</HEADLINE>
<TEXT>

   Ucuz bir kamerayla çektiği Mevlana belgeseli yurtdışında milyonlara ulaşan Kürşat Kızbaz, şimdi de '0' maliyetle dev Çanakkale belgeseli çekiyor 
      PINAR AKTAŞ İstanbul 
   
   İlk çektiği belgeseli "Rumi Ahlaf"ı Discovery Channel'da yayınlanan İstanbul Üniversitesi İletişim Fakültesi Radyo Televizyon ve Sinema 4. sınıf öğrencisi Kürşat Kızbaz 22 , başarılarına bir yenisini daha ekledi. 
   Kızbaz'ın ilk yönetmenlik denemesi, 2002 yılında ucuz bir kamerayla, Mevlana'nın evrensel barış ve hümanizm duygularını yansıtmaya çalıştığı 'Rumi Ahlaf' isimli belgeseliyle oldu. Bu belgesel tüm dünyada Discovery Channel, Discovery Europe aracılığıyla milyonlara ulaştı. ABD sınırları içerisinde 25 farklı üniversitede özel gösterimi yapıldı. Yaklaşık 200 ayrı festival, konferans ve üniversitede farklı diller ve kültürlerle buluştu. Kızbaz, bu başarısıyla Amerikan ve Japon üniversitelerinden master için burs kazandı. 
   
   Genelkurmay desteği 
   Kızbaz'ın şimdiki hedefi de, yapımcı, yönetmen ve senaristliğini yapacağı 'Çanakkale Destanı 1915 The Epic of Gallipoli 1915 ' belgeseli çekmek. 
   Savaşın doğal akışının yanı sıra kahramanlıklar ve dostluklar da anlatılacağı belgesel için Genelkurmay, Kızbaz'a destek verdi. Görsel ve yazılı arşivini açan Genelkurmay, Kızbaz'a çeşitli müzelerde çekim izni verilmesi ve TRT'nin normalde 100 milyar lira değerindeki kostümleri ücretsiz kullanmasını sağladı. 
   Önümüzdeki hafta başlayacak çekimler için Çanakkale'ye gidecek Kızbaz'ın üniversiteden arkadaşı, 100 kişilik ekibin ulaşım ve konaklama masraflarını ise İstanbul Üniversitesi karşılayacak. 
   Belgeselin danışmanlığını tarihçi Cemal Kutay, İstanbul Üniversitesi Rektörü Prof. Dr. Kemal Alemdaroğlu, İletişim Fakültesi Dekanı Prof. Dr. Suat Gezgin yapacak. Senaryoyu Necef Uğurlu ve Kızbaz yazacak, müzikleri Tuluğhan Uğurlu hazırlayacak. Seslendirme ise Rutkay Aziz tarafından gerçekleştirilecek. 
   
   
</TEXT>
</DOC>
