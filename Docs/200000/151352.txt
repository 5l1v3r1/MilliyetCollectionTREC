<DOC>
<DOCNO> 151352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/soneko19.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
DMT, Irak'la kontratı olan firmaları uyardı İnternetten takip edin 
</HEADLINE>
<TEXT>

     Dış Ticaret Müsteşarlığı DTM , Irak'la kontratı olan Türk firmalarının, BM Irak Program Ofisi'nin OIP internet sayfasını sürekli olarak takip etmelerini istedi. 
     DTM'den yapılan yazılı açıklamaya göre, BM Irak Program Ofisi OIP Petrol Karşılığı Gıda Programı çerçevesinde Irak'a öncelikle sevk edilecek acil ihtiyaç maddelerini içeren kontratlar ile savaş öncesi yüklenmiş olan sözleşmeler için yeni bir bildiri yayımladı. 
     Açıklamaya göre OIP, 31 Mart 2003 tarihinde belirlenen ve Petrol Karşılığı Gıda Programı kapsamında Daimi Temsilciliklere iletilen öncelikli kontrat listesi güncellendi. Bu çerçevede, yeni öncelikli kontrat listesi, OIP'nin internet sitesinde yayımlandı. 
     Yeni öncelikli kontrat listesinde, yapılan temaslar sonucunda firmalardan alınan bilgiler ışığında ve Irak'ta yaşanan şartlar doğrultusunda yeni öncelik kriterlerinin belirlenmesi nedeniyle, 31 Mart 2003 tarihinde belirlenen öncelikli kontratlar listesinde yer alan bazı kontratlar çıkarıldı ve yeni kontratlar listeye eklendi. 
     Savaş öncesinde yüklenmiş ve yolda olan sözleşmeler ile ilgili liste de güncellendi. Bu çerçevede, BM kuruluşları tarafından belirlenen kontratlarla ilgili olarak firmalarla temas kuruluyor. 
     Transit listede yer alan diğer mallar ile ilgili olarak ise OIP tarafından firmalarla temas kuruluyor. 
     OIP'nin 17 Nisan 2003 tarihli açıklamasında ayrıca, acil ihtiyaç maddeleri listesinde yer alan malları içeren kontratlar ile ilgili olarak, firmaların gerekli bilgileri OIP'ye ulaştırdıkları bildiriliyor ve OIP'nin zaman içerisinde söz konusu kontratların gerçekleştirilmesine ilişkin çalışmalara başlayacağı belirtiliyor. 
     Türk firmaların, BM kuruluşları tarafından temas kurulmaksızın yükleme yapmamaları, ayrıca, hak kaybına uğramamaları için, OIP'nin internet sitesini sürekli olarak takip etmeleri gerekiyor. 
     OIP'nin internet adresi ise ''www.un.org depts oip''. 
     





</TEXT>
</DOC>
