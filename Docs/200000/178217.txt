<DOC>
<DOCNO> 178217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/soneko22.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartı harcamasında dünya 13.'sü olduk 
</HEADLINE>
<TEXT>

     Türkiye, MasterCard kredi kartıyla bu yılın 6 aylık döneminde yapılan 4.5 milyar dolarlık ciroyla, dünya sıralamasında 4 basamak çıkarak 13.'lüğe yükseldi. 
     MasterCard Avrasya Genel Müdürü Özlem İmece, yılın ilk yarısında Türkiye'de Mastercard kredi kartı cirosunda yüzde 74.84, işlem adedinde yüzde 65.97 artış olduğunu belirtti. 
     İkinci çeyrekte canlanmanın daha fazla olduğunu vurgulayan İmece, ''Geçen yılın artışlarının da üzerinde bir büyüme söz konusu. 2002 yılının tamamında ciroda yüzde 61, işlemlerde yüzde 56.59'luk artış vardı'' dedi. 
     İmece, dünyadaki konumlarının da yükseldiğini ifade ederek, şunları kaydetti 
     ''Kredi kartı cirolarında ve işlemlerinde ligde ön sıralara çıktık. 2002 yılının sonunda dolar bazında ciroda dünyada 17. iken, 6 aylık dönemde 13. sıraya çıktık. İsrail, Brezilya, İsveç ve İsviçre'yi geçtik. İşlemde 9. sıradan 6. sıraya geldik. Brezilya, Japonya, İspanya'yı geçtik.'' Avrupa genelinde ise kredi kartı cirosunda 3 sıra yükselerek 5., işlem adedinde 1 sıra yükselerek 3. olduklarını belirten İmece, Türkiye'de kart kullanımının giderek yaygınlaştığına dikkat çekti. 
     Altı aylık dönemde yalnızca kredi kartı olarak 4.5 milyar dolarlık ciro gerçekleştirdiklerini anlatan Özlem İmece, ''Bu rakamlara baktığımızda biz 2001 yılındaki tüm ciroyu 6 aylık dönemde yaptığımızı görüyoruz. Kredi kartında 197 milyonluk işlem gerçekleşti. Banka kartıyla birleştirdiğimizde yaklaşık 16 milyar dolarlık bir ciro var ki, geçen sene 18.5 milyar dolardı. Yani altı ayda neredeyse bir senelik ciroya yakalamış durumdayız'' dedi. 
     
     YIL SONU CİRO HEDEFİ 21-22 MİLYAR DOLAR 
     Cirolarının yüksek çıkmasında, kurun da etkili olduğuna işaret eden Özlem İmece, ''Ekonominin de biraz toparlanmasıyla birlikte insanlar artık kartlarını daha fazla kullanmaya başladılar. İkinci yarıyı da böyle geçirirsek, tahminim yıl sonunu 21-22 milyar dolarlık cirolarla bitireceğiz'' diye konuştu. 
     Daha önce, yıl sonunda 9 milyonu kredi kartı olmak üzere toplam 29 milyon karta ulaşmayı hedeflediklerini anımsatan İmece, bunu revize edeceklerini söyledi. Haziran sonu itibariyle 8.5 milyon kredi kartına ulaştıklarını bildiren İmece, şunları söyledi 
     ''Yıl sonu hedeflerini biraz azımsamışız. Haziran sonunda bu hedefi aştık bile. 29.6 milyon MasterCard ve Maestro kart adedine ulaştık. Yıl sonuna ilişkin kart adedini 32-33 milyon olarak revize etmemiz gerekecek.'' MasterCard Avrasya Genel Müdürü Özlem İmece, Irak savaşı olmasaydı kart pazarında daha da iyi sonuçların görülebileceğini kaydetti. 
     İmece, MasterCard olarak 2004 yılı bütçelerini yapmaya başladıklarını, kendilerine daha büyük hedefler koyduklarını belirtti. 
     Türkiye'de pazar paylarının yüzde 57 olduğunu ifade eden İmece, şöyle konuştu 
     ''Türkiye'de 10. yılımızı tamamlıyoruz. Pazar payımız katlanarak gidiyor. Son beş yıllık geçmişe baktımızda MasterCard Türkiye'de en hızlı büyüyen marka haline geldi, verilen kart sayısında yüzde 606'lık büyüme kaydetti. 1999'da kartlarımızın yüzde 51'i aktifken 2003'de yüzde 88'i aktif hale geldi. Bunun rehavetine düşmeden her zaman hedeflerimizin üstünde bir perormans göstereceğimize inanıyoruz. 2004 yılında ekonomiye daha olumlu bakıyoruz. Ekonomideki gelişmeler paralelinde de kendimize daha büyük hedefler koyduk.'' 
     
</TEXT>
</DOC>
