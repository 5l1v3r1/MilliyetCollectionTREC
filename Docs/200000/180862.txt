<DOC>
<DOCNO> 180862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sondun12.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Schily Türkiye'nin üyeliği terörizmle mücadeleye katkı sağlar 
</HEADLINE>
<TEXT>

     Almanya İçişleri Bakanı Otto Schily, Türkiye'nin AB üyeliğinin terörizmle mücadeleye katkı sağlayacağını söyledi. 
     Schily, Tagesspiegel am Sonntag gazetesine yaptığı açıklamada, ''Türkiye'nin AB üyeliği, terörizmle mücadeleye katkı sağlayacaktır. Çünkü bu durumda AB çatısı altında farklı dinlerin barışçı bir şekilde birlikte yaşayabildiklerinin örneği görülecektir. Böylece ideolojik sapmalara karşı bir duvar örmüş oluruz'' dedi. 
     ''Nezaketten dolayı sorunları da görmezlikten gelemeyiz'' şeklinde konuşan Schily, Türkiye'nin 2004 yılında AB üyesi olamayacağını, bunun uzun bir süreç olduğunu söyledi. 
     Schily, Bavyera Eyaleti Başbakanı ve Hıristiyan Sosyal Birlik Partisi CSU Genel Başkanı Edmund Stoiber'in, Türkiye'nin AB üyeliğine karşı olan tutumunu eleştirerek, Stoiber'in bu görüşüyle, ''tüm AB hükümet başkanlarına karşı çıktığını'' ifade etti. 
     Otto Schily, terörizmle mücadele konusunda da, bir an önce pasaportlara ve vizelere parmak izi konulması uygulamasının başlaması gerektiğini savunarak, ''11 Eylül'de terör saldırıları düzenleneceği yönünde somut bir bilgi yok. Ancak Almanya tehdit dışında değildir. El Kaide örgütü bizi düşman ülke ilan etmiştir. Yine de saldırılar şimdilik ağırlıklı olarak Ortadoğu, Güneydoğu Asya ve Afrika'da düzenleniyor'' dedi. 
     
</TEXT>
</DOC>
