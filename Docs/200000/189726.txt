<DOC>
<DOCNO> 189726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sontur17.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç 367'nin üstünde oy alan Anayasa, referanduma gitmemeli 
</HEADLINE>
<TEXT>

     TBMM Başkanı Bülent Arınç, 367 oyun halkın çoğunluğunun görüşünü temsil ettiği düşüncesiyle bu ve üzerinde oyla kabul edilen Anayasa değşiikliklerinin referanduma götürülememesi gerektiğini bildirdi. 
     TBMM Başkanı Arınç, parlamento muhabirleri ile biraraya geldiği sohbet toplantısında son gelişmelemelere ilişkin soruları yanıtladı. 
     Milletvekili dokunulmazlıklarına ilişkin görüşlerinin sorulması üzerine Arınç, bu konunun bilimsel olarak çözümlenmesi gerektiğini söyledi. Arınç TBMM Başkanvekili İsmail Alptekin'i Uzlaşma Komisyonu Başkanı olarak görevlendirdiğini ve dokunulmazlık konusunda çalışma yapmasını istediğini anımsattı. CHP'nin üye vermemesi üzerine komisyonun çalışmalarına başlayamadığını bildiren Arınç, bu arada aynı konuda araştırma komisyonu kurulmasını da garipsediğini ifade etti. Arınç, Uzlaşma Komisyonu'nu by-pass ederek bu komisyonun kurulup çalışmalarına başlandığını belirterek, ''Yani kulağı böyle göstermek varken böyle göstermeye çalışmanın meseleye ne kadar katkıda bulunacağını göreceğiz, çünkü bu benim inisiyatifimle olmadı'' dedi. 
     CHP'nin bu arada Karma Komisyon'un toplanması için çağrıda bulunmasına da değinen Arınç, sözlerini şöyle sürdürdü 
     ''Komisyon Başkanı Kuzu Ben bunu yanlış buluyorum. Bir taraftan araştırma komisyonu bunu araştırsın derken, bir taraftan da karma komisyonu toplantıya çağırıyorlar. Ben bu çelişkiyi anlayamadım diyor. Ben bu çelişkiyi anladım ama Sayın Kuzu tabii ki Komisyon Başkanı. Umut ederim ki araştırma komisyonu bir an önce çalışmalarına başlar, iki partinin de murat ettiği sonuç ortaya çıkar, biz bunu dikkate alırız.'' Dokunulmazlıkların sınırlandırılması ve sürecin çok kısaltılması gerektiğini bildiren Arınç, en fazla 3 ay içinde sonuca bağlanmasından yana olduğunu söyledi. 
     
     ''MUTLAK DOKUNULMAZLIĞA TARAFTARIM'' 
     Dünyanın her yerinde parlamenter dokunulmazlığı bulunduğunu bildiren Arınç, şöyle konuştu 
     ''Bunun iki boyutu vardır, bir yasama dokunulmazlığı bir de işlediği suçlarla ilgili olanı. Parlamenterlerin yasama dokunulmazlığında mutlak dokunulmazlığa tarafım, parlamenter özgür olmalı. Kürsü özgürlüğü ancak bu şekilde temin edilebilir. Şimdi böyle değil... 
     İşlediği iddia edilen suçlar konusunda ise siyasetçiler, herkesin gözü önünde olan, muarızları, rakipleri olan kimselerdir. Dolayısıyla sürekli bir ithamla karşı karşıya kalan bu kimselerin hemen alınıp götürülmesi gerektiğinin doğru olmadığına inanıyorum. Süreç kısa olmalı, milletvekilleri bu gölgeyi sürekli üzerinde taşımamalı.'' TBMM Başkanı Arınç, isteğe bağlı olarak dokunulmazlığın kaldırılması gerektiğini de söyledi. 
     
     IRAK'A ASKER GÖNDERİLMESİ 
     Başbakan Recep Tayyip Erdoğan'ın istenmemesi durumunda Irak'a asker gönderilemeyeceğini söylediğini belirten bir gazeteciye de Arınç, ''Bu doğru bir şeydir. Irak'ta olup bitenleri endişeyle takip ediyoruz. Bu kaos ve kargaşanın bir an önce bitmesini istiyoruz'' karşılığını verdi. 
     Arınç, Hükümet'in yetkisinin gerekli tedbirleri almaya yönelik olduğunu belirterek, ''Meclis olarak milyonlarca insanın endişelerini daima paylaştık. Hiç gerek kalmaması noktası da sevinilecek bir olaydır. Gerek kaldığı takdirde bu gröevin en iyi şekilde yapılması, askerlerimizin, ülkemizin hiçbir zarar görmemesi arzu edilen bir keyfiyettir. Başbakan'ın bu mealdeki sözleri önemlidir, halkımızın paylaştığı bir konudur'' diye konuştu. 
     
     YÖK YASA TASARISI GÖRÜŞMELERİ 
     YÖK Yasası'nda değişiklik yapan tasarısının komisyon görüşmelerine YÖK'ün temsilci göndermediğini ifade ederek görüşlerini soran bir gazeteciye ise Arınç, ''YÖK ile hükümet arasındaki ilişkilerin iyi veya kötü olması bir tarafa, bu bir görev olarak algılanmalı ve bu görevi ifa etmek üzere YÖK'ün orada temsil edilmesinin icap ettiğini düşünüyorum'' yanıtını verdi. 
     YÖK'ün görevini bir kenara koyarak kişisel düşüncelerle komisyonda temsil edilmemesinin yanlış olduğunu kaydeden Arınç, sözlerini şöyle sürdürdü 
     ''Adı YÖK olsun, başka kurum olsun... TBMM'de bulunmak gerekliliği Anayasa'da bir İçtüzük hükmü ise bunu yerine getirmeyenler kamu görevini yapmamış demektir. Aynı zamanda TBMM'ye karşı yakışıksız bir davranıştır. Gelmeyeceğiz şeklinde konuşmak hiçbir kamu görevlisinin hakkı değildir, böyle bir lükse hiçkimse sahip değildir. Geleceklerdir, görevlerini yapacaklardır, nerede bir yanlışlık varsa onu mutlaka söyleyeceklerdir. Bu davranışı yakışıksız buluyorum.'' 
     
     REFERANDUM TARTIŞMASI 
     Anayasa değişikliği konusunda görüşlerinin sorulması üzerine de TBMM Başkanı Arınç, ''TBMM'nin kurucu meclis gibi çalışarak yeni bir Anayasa yapmasını gerçekçi bulmuyorum'' dedi. Arınç, ancak gerek duyulan konularda düzenlemeler yapılabileceğini de belirtti. 
     Özellikle kendi içinde çelişkiler taşıması, farklı yorumlara kaynak oluşturabilmesi nedeniyle 175. maddenin değiştirilmesi gerektiğini kaydeden Arınç, özetle şunları söyledi 
     ''Biz de şaşırıyoruz, uygulayıcılar olarak. Anayasa'nın değişme sistematiğini 175'in içine koymalıyız. 
     Sayın Cumhurbaşkanı 169 ve 170'nci maddelerde yapılan değişikliği tekrar veto etti. İkinci kez iade etme hakkı olmadığı iddia edildi. Biz kapsamlı bir araştırma yaptık. Öyle de anlaşılabilir, böyle de anlaşılabilir, bu taraf ağır basıyor diye Meclis'te okuttuk. Benden sonraki Meclis Başkanı farklı düşünürse onun da önünde kimse duramaz. 
     367 ve üzeri oyla kabul edilen bir Anayasa değişikliğinin her halukarda referanduma gitmemesi gerekir diye düşünüyorum. Bu rakam aslında 3-4 partinin milletvekili sayısıdır. Kanun koyucu parlamentodaki çoğunluğun halkı temsil etmesi gerektiği düşüncesiyle bunu koydu. Ama bugünkü seçim 367'yi bir partiye verdi. Bir mesele 367'nin üzerine çıkmışsa ona üzerinde uzlaşma olan bir konu gözüyle bakılmalı. 
     330-367 arasındaki kabullerde referandum imkanı olmalı.'' 
     TBMM Başkanı Arınç, hukukun matematik gibi olması gerektiğini, farklı yönlere çekilen düzenlemelerle hukukta istikrar olamayacağını söyledi. 
     
</TEXT>
</DOC>
