<DOC>
<DOCNO> 195243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sondun34.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra'da Bush'u ''kötü sürprizler'' bekliyor 
</HEADLINE>
<TEXT>

     ''Savaşı Durdurun Ortaklığı''nın Stop the War Coalition düzenleyeceği büyük gösterilerin yapılacağı İngiltere'de, ABD Başkanı George Bush'u Amerikan aleyhtarlığı değil, Irak yüzünden doğrudan kendisini hedef alan tepkiler bekliyor. 
     Bush'un 19-21 Kasım günleri başkent Londra'ya yapacağı ziyaret, Irak savaşına karşı çıkan halk çoğunluğu tarafından önemli ölçüde gölgelenecek. 
     Bush'un en yakın müttefiki olan İngiltere Başbakanı Tony Blair'e karşı da halk desteği günden güne düşerken, Bush'un Londra temasının hiç de iç açıcı geçmeyeceği İngiliz Reuters haber ajansınca da belirtiliyor. 
     İngiliz kamuoyunun, 11 Eylül 2001'de New York İkiz Gökdelenleri ve Savunma Bakanlığı Pentagon'u vuran, 3 bin kişinin öldüğü, ABD toprağındaki en büyük terör yıkımında oluşan yakın duygudaşlığı tümüyle kaybolmuş durumda. Hatta Londra'da yaşayan 200 bin Amerikalı da ABD Başkanı'nın ziyaretine sevinmeyecek. 
     Savaşı Durdurun Ortaklığı, 20 Kasım'da Londra'da en az 60 bin kişilik savaş karşıtı gösteri düzenleyecek. 
     
</TEXT>
</DOC>
