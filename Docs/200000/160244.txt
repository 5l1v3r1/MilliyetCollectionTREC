<DOC>
<DOCNO> 160244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sontur24.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP Milletvekili Sarıbaş'ı bariyerler korudu... 
</HEADLINE>
<TEXT>

     AK Parti Malatya Milletvekili Süleyman Sarıbaş, Malatya'nın Akçadağ İlçesi'nde geçirdiği trafik kazasında hafif yaralandı. 
     Edinilen bilgiye göre, Ankara'dan Malatya'ya gitmekte olan AK Parti Malatya Milletvekili Avukat Süleyman Sarıbaş'ın da içinde bulunduğu ve milletvekilinin amcasının oğlu Cafer Sarıbaş'ın kullandığı 34 RRR 57 plakalı otomobil, Malatya'ya 50 kilometre kala, Akçadağ İlçesi'ne bağlı Develi Köyü yakınlarında yolun kaygan olması nedeniyle kontrolden çıkarak, kenardaki bariyerlere çarptı. 
     Kazada, Milletvekili Sarıbaş hafif yaralanırken, sürücü yara almadan kurtuldu. Milletvekili Süleyman Sarıbaş, kaza yerine gelen yakınları ve partililerce, tedavi için Malatya'ya götürüldü. 
     Görüş alanının da kısıtlı olduğu yolda, aracın çarparak durabildiği bariyerlerin arkasının, yaklaşık 200 metre uçurum olduğu görüldü. 
     
</TEXT>
</DOC>
