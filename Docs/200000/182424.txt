<DOC>
<DOCNO> 182424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sondun30.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Nişan yüzüğünü atan Lopez partiden partiye koşuyor... 
</HEADLINE>
<TEXT>

     Sevgilisi Ben Affleck'den ayrıldıktan sonra, onun hediyesi olan parmağındaki değerli nişan yüzüğünü de çıkartan Latin pop kraliçesi Jennifer Lopez Miami'de partiden partiye koşmaya başladı. 
     Amerikan basınına yansıyan haberlere göre, Lopez önceki gece bayan arkadaşları ve koruma görevlisiyle birlikte Crobar adlı bara gitti. 
     Burada yanındakilere bol bol içki ısmarlayan Lopez, daha sonra kulübün DJ'ine ait bölmeye girerek, kendi istediği şarkıların çalınmasını istedi. 
     Bir saatten fazla çılgınca dansettiği görgü tanıkları tarafından ifade edilen Lopez'in kulübe gelirken beyaz bluz, blucin ve Gucci marka ayakkabılar giydiği kaydedildi. 
     Lopez'in dans ederken, etraftan duyulacak şekilde yüksek sesle ''Benimle ilgili daha çok şey göreceksiniz'' dediği bildiriliyor. 
     
     BEN AFFLECK YALNIZ 
     Öte yandan, Toronto'da bir striptiz kulübüne giderek ayrılacaklarının ilk işaretini veren Ben Affleck, Las Vegas'daki Hard Rock Cafe Casino'da görüldü. 
     Ben Affleck önce düğünü erteletmiş, daha sonra da Lopez'i terk ettiği haberleri çıkmıştı. 
     Affleck'in yakın arkadaşlarını telefonla arayarak, ''Jennifer ile ayrıldık'' dediği, kendisine yakın bir kaynak tarafından New York Post gazetesine iletildi. 
     
</TEXT>
</DOC>
