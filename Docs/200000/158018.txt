<DOC>
<DOCNO> 158018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/soneko13.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Döviz büfeleri, sahte dolara karşı özel kaşeler kullanıyor... 
</HEADLINE>
<TEXT>

     İstanbul'daki döviz büfelerinde sahteciliğe karşı daha önce dolar banknotları üzerine damga vurarak güvenli olduğunu gösteren uygulama, yerini görünmez mürekkebin kullanıldığı ve sadece mor ışıkta belli olan kaşelerin kullanımına bıraktı. 
     Kapalıçarşı'da bulunan Savaş Döviz Büfesi yöneticisi Murat Ketrez, ilk olarak yaklaşık 10 yıl önce ABD'de kullanılmaya başlanan ve İstanbul'daki serbest piyasada da yaygınlaşan bu teknikte doların nereden alındığının, sadece mor ışığa tutulduğunda görülen döviz büfesine ait kaşeyle belli olduğunu kaydetti. 
     Kaşe tekniğinin amacının doların kirlenmemesi ve aşırı kirlenme karşısında değer yitirmesini önlemek olduğunu vurgulayan Ketrez, şöyle konuştu 
     ''Önceden her döviz bürosu kendi damgasını vurunca, çok fazla el değiştiren dolarda bazen 20-30 damga birden oluyordu. Bu nedenle dolar, kirlilikten dolayı bir süre sonra kullanılamaz hale geliyordu. Kaşe ise doları kirletmediği gibi, nereden alındığını gösterdiği için hem müşteriyi hem de bizi rahatlatıyor. Çünkü bastığımız kaşe, doların bizden satıldığının en iyi kanıtı.'' Dolardaki kaşenin kullanılma zorunluluğu bulunmadığını, ancak birçok döviz büfesinin bu tekniği daha temiz ve güvenli olması açısından tercih ettiğini anlatan Ketrez, kaşenin, baskısı yapılabildiği için sahtesinden çok iyi ayırt edilememesi nedeniyle sadece dolarda kullanıldığını ifade etti. 
     Murat Ketrez, genellikle fotokopiyle çoğaltılarak piyasaya sürülen sahte Euro'nun ise renginden dolayı rahatlıkla fark edildiğini söyledi. 
     
     ''SAHTE DOLARLAR HEMEN ANLAŞILIYOR'' 
     Sahte dolarların kaşe tekniği sayesinde hemen anlaşıldığına işaret eden Ketrez, ''Elinde sahte dolarlarla büfeye gelip dolarları bizden aldığını söyleyenlere biz de, paranın üzerinde kaşemizin bulunmadığını ve dolayısıyla hiçbir şekilde yardımcı olamayacağımızı söylüyoruz'' diye konuştu. 
     Ketrez, kaşelerde kullanılan ve ithal edilen mürekkebin çok ince, görünmez ve silinmez özelliklere sahip olduğunu belirterek, sadece mor ışıkta belli olan kaşede döviz büfelerinin özellikle baş harflerinden oluşan kendine özgü amblemler bulunduğunu bildirdi. 
     Bankaların döviz alım-satımında güvenlik açısından genellikle paraların seri numaralarını aldığını belirten Ketrez, özel finans kuruluşlarında ise dolarlarla ilgili bir ana kasa ve buna bağlı kasalar bulunduğunu, her kasanın da kendisinden geçen dolarlara ince bir çizgi çektiğini, doların o kasadan çıkıp çıkmadığının bu şekilde belirlendiğini söyledi. 
     Güven Döviz Büfesi yetkilileri de, serbest piyasada öncelikle birkaç döviz büfesinde kullanılmaya başlanan kaşe tekniğini 4 yıldır kullandıklarını belirterek, kaşenin doların kirlenmesini engellediği gibi döviz büfelerinin ayrıntılı olarak inceleme yapmasını önlediğini, bir nevi döviz büfelerinin kendi içinde bir denetim şeklini aldığını kaydettiler. 
     
</TEXT>
</DOC>
