<DOC>
<DOCNO> 190764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sonspo08.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe dikkatli, Adana İstanbul'da zorluyor... 
</HEADLINE>
<TEXT>

     Fenerbahçe ile Adanaspor, yarın yapacakları karşılaşmayla birlikte, Birinci Futbol Ligi'nde 41. kez karşı karşıya gelecek. 
     İki takım arasında şimdiye kadar yapılan lig maçlarında, Fenerbahçe'nin galibiyet sayısında 19-7 üstünlüğü bulunuyor. Taraflar 14 maçta da beraberliği bozamadı. 
     Sarı-lacivertli ekibin attığı toplam 66 gole, turuncu-beyazlılar 30 golle yanıt verebildi. 
     İki takım arasında geçen sezon yapılan maçlarda, Fenerbahçe'nin cezası nedeniyle İstanbul'da seyircisiz oynanan karşılaşma 1-1 berabere sonuçlanmış, Adana'daki maçı 3-1 Adanaspor kazanmıştı. 
     
     İSTANBUL'DAKİ MAÇLAR 
     Fenerbahçe ile Adanaspor, İstanbul'da şimdiye dek 20 kez lig maçında karşılaştı. 
     Sarı-lacivertliler bu maçlardan 12'sini kazanırken, Adanaspor 4 kez deplasmanda galip geldi. İstanbul'daki 4 maç da berabere sonuçlanırken, ''Sarı Kanaryalar'' 38, ''Toros Kaplanları'' ise 14 gol attı. 
     
     ADANASPOR, İSTANBUL'DA ZORLUYOR 
     Ligde maddi açıdan sıkıntılı günler geçiren Adanaspor, Fenerbahçe karşısında son yıllarda İstanbul'da başarılı sonuçlara imza atıyor. 
     Turuncu-beyazlı ekip, İstanbul'da güçlü rakibiyle yaptığı son 3 maçtan 2'sinden puan çıkarmayı başardı. 
     ''Toros Kaplanları'', 1999-2000 sezonunda Kadıköy'de 4-2 yendiği rakibinden, 2002-2003'de ise seyircisiz maçta 1-1'lik skorla beraberlik elde etmeyi başardı. 
     
     EN FARKLI SKORLU GALİBİYETLER 
     İki takım arasında şimdiye dek yapılan lig maçlarında en farklı skorlu galibiyeti, 1998-1999 sezonunda rakibini İstanbul'da 6-0 yenen Fenerbahçe elde etti. 
     Sarı-lacivertliler ayrıca, 1972-73 sezonunda 4-0, 1973-74 sezonunda ise 5-1 galip geldi. 
     Adanaspor ise güçlü rakibi karşında en farklı skorlu galibiyetlerini 1999-2000'de İstanbul'da 4-2, geçen sezon da Adana'da 3-1'lik skorlarla elde etti. 
     
</TEXT>
</DOC>
