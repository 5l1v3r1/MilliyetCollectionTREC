<DOC>
<DOCNO> 160492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sondun03.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ceninin hakları var mı tartışması.. 
</HEADLINE>
<TEXT>

     ABD'de ''ceninin hakları var mı '' tartışması başladı. 
     Olayı son sayısında kapak konusu yapan Newsweek dergisi ''Cenin-bilimi alanında kaydedilen ilerlemenin, siyasi, manevi ve ahlaki tartışmaları da beraberinde getirdiğine'' dikkati çekti. 
     Dergiye göre Amerikalıların çoğunluğu ''yaşamın, çocuk ana rahmine düştüğü anda başladığı'' kanısında. Derginin yaptığı kamuoyu yoklamasına göre halkın yüzde 56'sı, bir cenini öldürenler aleyhinde cinayet davası açılması gerektiği görüşünde. Diğer bir deyişle çoğunluk ceninin, ''insan gibi'' muamele görmesini istiyor. 
     Buna karşılık halkın yüzde 24'ü ''hayat, cenin ana rahmi dışında da yaşayabilecek hale geldiğinde başlar'' tezini savunuyor. ''Hayat doğumla başlar'' diyenlerin oranı ise yüzde 11. 
     Newsweek, Laci Peterson adlı 8 aylık hamile bir kadını öldürdüğü şüphesiyle kocası hakkında dava açılması üzerine konuya eğildi. Konunun Amerikan Kongresi'nde de bu ay ele alınacağı ve ''Doğmamış Kurbanlara Yönelik Şiddet Eylemleri Yasa Tasarısı''nın görüşülmeye başlanacağı bildiriliyor. 
     
     ANNE İLE BEBEĞİ KARŞI KARŞIYA 
     Hamileliğin sona erdirilmesi alanında ise anne ile bebeğin haklarının karşı karşıya geldiği belirtiliyor. 
     ABD'nin 28 eyaletinde, ceninlerin öldürülmesini cinayet olarak nitelendiren hukuk hükümleri bulunuyor. Birçok eyalette ise yasalar, cenin ancak 24 haftalık olduktan sonra uygulanıyor. 
     Bu arada laboratuvarlarda dondurularak saklanan döllenmiş yumurtaları ''insan yaşamının başlangıcı'' kabul edenlerin oranının yüzde 46 olduğu ortaya çıktı. 
     
</TEXT>
</DOC>
