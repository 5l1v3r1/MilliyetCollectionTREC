<DOC>
<DOCNO> 195109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sontur20.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül açıkladı, Erdoğan'ın KKTC ziyaretinde yeni açılım yok 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Başbakan Recep Tayyip Erdoğan'ın KKTC ziyareti sırasında Kıbrıs konusuna ilişkin yeni bir açılım olmayacağını söyledi. 
     Gül, Dışişleri Bakanlığı'ndan ayrılışı sırasında gazetecilerin, Erdoğan'ın ziyareti sırasında yeni bir açılım olup olmayacağını sorması üzerine, ''Hayır yok. Sadece bir yıldönümü ziyareti olacak'' diye konuştu. 
     Irak'ta çatışmaya giren ABD ile terör örgütü PKK güçleri arasında bir esir değişimi olup olmadığının sorulması üzerine de Gül, kendilerine böyle bir bilginin gelmediğini kaydetti. 
     Dışişleri Bakanı Gül, AB Komisyonu'nun İlerleme Raporu'nda türban konusuna yer verilmemesinden dolayı kendisinin Komisyonu eleştirdiğine ilişkin haberlerin hatırlatılması ve böyle bir eleştiride bulunup bulunmadığının sorulması üzerine, ''Hayır hiç alakası yok'' yanıtını verdi. 
     
</TEXT>
</DOC>
