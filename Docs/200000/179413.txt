<DOC>
<DOCNO> 179413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/guncel/gun01.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Barış'ta savaş çıktı 
</HEADLINE>
<TEXT>

   Mersin'deki 'Barış Mitingi'nde Apo lehine slogan atan grup, müdahale eden polise taşla karşılık verdi. 15 kişiye gözaltına alan polis, geri çekildi 
      ALİ ŞEN, MUSTAFA ERCA DHA 

   
   Mersin'de DEHAP, EMEP, SDP, Özgür Toplum Partisi, bazı sivil toplum örgütleri ve sendikaların düzenlediği "Barış ve Demokratik Çözüm Mitingi" Abdullah Öcalan lehine atılan sloganlarla gölgelendi. 
   Metropol Miting Alanı'ndaki mitinge katılan 10 bin kişi arama noktasından geçirilirken, bir grup polisin uyarısına rağmen "Biji Serok Apo", "Öcalan Öcalan, İmralı'ya selam" sloganları attı. Grubu dağıtmaya çalışan polis sekiz kişiyi gözaltına alırken Tutuklu Aileleri Yardımlaşma Derneği üyesi yedi kişi de "107 ölü var, hangi barış" yazılı pankartı açmak istedi. Uyarılara rağmen eylemlerini sürdüren yedi kişi gözaltına alındı. 50 kişilik grubun Öcalan lehine slogan atarak katıldığı mitingde konuşmaların yapıldığı sırada, poşulu bir genç, PKK flaması açarak kalabalık arasında dolaştı. 
   Eve Dönüş Yasası'nın "muhbirliğe dönüşen bir yasa olduğunu" ileri süren DEHAP Genel Başkan Yardımcısı Naci Kutlay'ın konuşması da sık sık 'Apo' sloganları ile kesildi. Polisin müdahale ettiği gruplar taşlarla karşılık verdi. Gerginliğin artması üzerine polis geri çekildi. Gruplar olaysız dağıldı. 
   
   İstanbul'da sakin miting    M. AKİF ERDEM İstanbul 

   Küresel Barış ve Adalet Platformu'nca Çağlayan'daki Abidei Hürriyet meydanında düzenlenen "Barış Mitingi"ne 5 bin kişi katıldı. Irak'ta işgale karşı çıkılması ve Kürt sorununda demokratik çözümün desteklenmesi taleplerinin öne çıkarıldığı mitinge DEHAP, EMEP, Özgür Parti, Sosyalist Demokrasi Partisi ve çok sayıda sivil toplum örgütü de destek verdi. Öcalan lehine sloganların atıldığı mitingde, Grup Yorum ve Kardeş Türküleri birer konser verdi. Mitinge katılanlar, konserin ardından olaysız dağıldı. 
   
   
</TEXT>
</DOC>
