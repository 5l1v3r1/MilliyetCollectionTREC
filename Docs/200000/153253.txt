<DOC>
<DOCNO> 153253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/soneko22.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Nema ödemeleri yarın başlıyor... 
</HEADLINE>
<TEXT>

     Ziraat Bankası Genel Müdürü Can Akın Çağlar, zorunlu tasarruf ödemeleri konusunda çalışmaları dün akşam itibariyla bitirdiklerini ve Başbakan'a arz etteklerini belirtirken, ödemelere yarından itibaren başlayacaklarını açıkladı. 
     Genel müdür Çağlar, Kamu Bankaları Ortak yönetim Kurulu Başkanı Zeki Sayın ile Halkbank Genel Müdürü Tevfik Bilgin'in de katıldığı basın toplantısında, gazetecilerin ''zorunlu tasarruf ödemelerine'' ilişkin sorusu üzerine, kurumlar dahil toplam hesap sayısının 12 milyon adedi bulduğunu, kişi bazında ise 8.5, 9 milyon hesap bulunduğunu kaydetti. 
     
     ŞAHSİ BAŞVURULARDA, ÖDEMELER SON NUMARAYA GÖRE 

     Bunların hepsinin şubelere yüklenmesinin diğer hizmetleri aksatacağından, ''şahsi müracaatlar'' için tasarruf teşvik hesabı numarasının sonu 1 ile bitenlere 30 Nisan ve 1 Mayıs, 2 ile bitenlere 2 ile 5 Mayıs arasında olmak üzere, her bir son numarayı iki güne dağıtarak ödemeleri gerçekleştireceklerini bildirdi. 
     Bu şekilde ödemelerin 25 Mayıs'a kadar devam edeceğini anlatan Çağlar, bu tarihten sonra herhangi bir hesap numarası dikkate alınmadan, herkesin şubelere müracaatı halinde zorunlu tasarruf anaparalarını alabileceğini kaydetti. 
     Şu anda ödeme konusunda herhangi bir eksikleri olmadığını belirten Çağlar, yarından itibaren ödemelere başlayacaklarını vurguladı. 
     
     ŞİRKETLER BAZINDA BAŞVURUDA DURUM 

     Şirket bazında müracaat edilmesi durumunda ise işlemlerin son derece rahat olacağını kaydeden Çağlar, şirketlerin paraları kendi çalışanlarına dağıtacağını bildirdi. 
     Ancak kapanan şirketler olduğunu hatırlatan Çağlar, bunlara herhangi bir şubeye müracaatı halinde ödemelerin gerçekleştirileceğini kaydetti. 

     
</TEXT>
</DOC>
