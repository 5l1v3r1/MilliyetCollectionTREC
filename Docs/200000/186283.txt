<DOC>
<DOCNO> 186283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sonspo26.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Maçtan notlar... Aziz Yıldırım'a kapı eziyeti... 
</HEADLINE>
<TEXT>

     Birinci Süper Futbol Ligi'nde 8. haftanın açılış maçı olan Konyaspor-Fenerbahçe karşılaşmasında, Konya Atatürk Stadı son 10 yılın en kalabalık gününü yaşarken, hafta içi olmasına karşın stadın yüzde 90'ı maçın başlamasına 2 saat kala doldu. 
     Yaklaşık bin 500 polisin görev yaptığı Atatürk Stadı çevresinde, sabahın erken saatlerinden itibaren geniş güvenlik önlemleri alındı. Her iki takım taraftarı stada girişte titizlikle arandı. 
     Hafta içi olmasına karşın son 10 yılın en kalabalık gününü yaşayan Atatürk Stadı'nın kapıları saat 12.00'de açıldı. İstanbul'dan 40 otobüsle Konya'ya gelen sarı-lacivertli takımın taraftarları saat 15.00'de stada alınırken, maçın başlamasına 2 saat kala stadın yüzde 90'ı doldu. 
     Stada ilk olarak saat 18.30'da ev sahibi takım Konyaspor, 15 dakika sonra da polis kordonu altında Fenerbahçe takımı geldi. 
     Basının yoğun ilgi gösterdiği maça, Konya dışından 70 basın mensubu akredite oldu. Stadı dolduran her iki takım taraftarları saat 19.00'da ışıkların yanmasıyla takımları lehine tezahürata başlarken, özellikle sayıları 2 bini bulan Fenerbahçe taraftarı takımlarına desteklerini aralıksız sürdürdü. 
     
     YÖNETİCİLERİN STADA GİRİŞİNDE SORUN YAŞANDI 

     Bu arada, Fenerbahçe Kulübü Başkanı Aziz Yıldırım ve diğer yöneticiler maçın başlamasına 25 dakika kala otobüsle geldikleri Atatürk Stadı'na, Basın-Protokol kapısından girmek istediler. 
     Ancak, buradaki görevliler Yıldırım'dan VİP girişini kullanmasını istedi. Yöneticilerle VİP kapısına yönelen Yıldırım'a burada da, kendisi dışındaki yöneticilerin, turnikeli Basın-Protokol kapısını kullanması gerektiği ifade edildi. 
     Bu duruma sinirlenerek, tepki gösteren Yıldırım, ''Ben arkadaşlarımdan ayrı giriş yapmam. Böyle bir uygulama olamaz. Bu ne rezalet'' diyerek, tekrar turnikenin bulunduğu Basın-Protokol girişine geldi ve diğer yöneticilerle birlikte biletle turnikeden geçerek stada giriş yaptı. 
     Her iki takım futbolcuları maçtan yarım saat önce sahaya çıkarak ısınma hareketleri yaptı. Bu sırada Fenerbahçe taraftarı, başta Teknik Direktör Daum olmak üzere futbolculara yoğun sevgi gösterisinde bulundu. 
     Bu arada, Konyaspor-Fenerbahçe PAF takımları arasında yapılan karşılaşma 0-0 berabere sonuçlandı. 
     
</TEXT>
</DOC>
