<DOC>
<DOCNO> 169054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/spor/spo02.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Parreira çok etkili oldu 
</HEADLINE>
<TEXT>

Luciano 3 yıllık imza atarken, transferinde ünlü hocanın büyük rol oynadığını söyledi 
     'Çok çalışacağım' 
     SARI-Lacivertli takımın yeni transferi Brezilyalı Fabio Luciano dün üç yıllık sözleşme imzaladı. 28 yaşındaki dev stoper, "Fenerbahçe'nin şampiyonluklara alışkın olduğunu biliyorum. Burada çok çalışacağım ve yeni takımımın hak ettiği başarılara ulaşmasına katkıda bulunacağım. Beni Roma da istiyordu ancak buraya gelmemde Parreira'nın büyük etkisi oldu" diye konuştu. 
     
     Canaydın'a taş 
     İMZA töreninde bulunan Mahmut Uslu ise Van Hooijdonk'a talip olan Galatasaray Başkanı Özhan Canaydın'ı da eleştirdi. Uslu, "Türk kulüplerinin ekonomik durumları ortada. Tabii ki rekabet yaşanacak. Ancak bunların etik olması gerekiyor. Centilmenlik sadece mağlup olduğunda alkışlamak değildir. Biz şimdiye dek başka bir kulübün talip olduğu oyuncuya gitmedik" dedi. 
     
Tek antrenman      Teknik Direktör Daum bir günlük aradan sonra dün yeniden takımın başına geçti ve yine oyuncuların pestilini çıkardı. Alman hocanın antrenman boyunca "Tempo, tempo", "Adam adama", "Çabuk, çabuk", "Gol yap", "Pres yap", "Haydi", "Hızlı, hızlı" gibi Türkçe kelimelerle oyuncularını yönlendirdiği kaybedildi. Bu arada üç gündür boğazındaki enfeksiyon nedeniyle dinlenen Tuncay dünkü çalışmaya katılmak istedi ancak kulüp doktoru Ekrem Kavukçu izin vermedi. 
     
Kontenjan doldu Luciano ile Hooijdonk'un da gelmesiyle sekiz yabancı oyuncusu olan Fenerbahçe, yeni transfer için kadrosunu boşaltmak zorunda kalacak 
     Formül aranıyor 
     FENERBAHÇE'DE Luciano ve Van Hooijdonk'un transferleriyle birlikte sekiz kişilik yabancı kontenjanı tamamen doldu. Kadrosunda Ortega, Washington, Aurelio, Johnson, Rebrov ve Vladimir'i de bulunduran Sarı - Lacivertliler, talip oldukları yeni isimleri bundan böyle kadrolarına dahil edebilmek için bu oyuncuları tek tek ellerinden çıkarmak zorunda kalacaklar. 
     
     Washi'ye ameliyat 
     JOHNSON'UN sözleşmesini tek taraflı feshetmeyi planlayan, Rebrov ve Vladimir'den de kulüp bulmalarını isteyen yönetimin Ortega ve Washington konusunda ise eli kolu bağlı durumda. Bu iki oyuncunun gönderilmesi halinde Fenerbahçe hiçbir maddi hakka sahip olamayacak. Bu arada Washington'un ameliyat olduğu ve durumunun iki ay sonra netlik kazanacağı açıklandı. 
     
10 numara Tuncay      FENERBAHÇE'NİN genç yıldızı Tuncay önümüzdeki yıl 10 numaralı formayı giyecek. Teknik heyetin isteği üzerine 17 numaralı formasını Hooijdonk'a veren Tuncay'a Daum da jest yaptı. Alman hoca "Sen 10 numarayı hak ettin" diyerek geçen yıl Revivo'nun giydiği forma numarasını milli futbolcuya verdiğini açıkladı. 
     
Sıra Servet savaşına geldi      GALATASARAY ile Fenerbahçe, Pierre van Hooijdonk'tan sonra şimdi de Denizlispor'un başarılı defans oyuncusu Servet'i transfer edebilmek için büyük bir yarışa girdi. Sarı - Lacivertli yöneticilerin Servet ile her konuda anlaştıkları ve Denizlispor'un 16 Temmuz'da yapılacak kongresini bekledikleri öğrenildi. Galatasaray'ın da genç oyunucuyu renklerine katabilmek için yoğun uğraş verdiği kaydedildi. 
     

</TEXT>
</DOC>
