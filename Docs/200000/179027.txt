<DOC>
<DOCNO> 179027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur35.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Direksiyon başında beyin kanaması geçirdi... 
</HEADLINE>
<TEXT>

     Antalya Devlet Hastanesi sağlık memuru, görevine gelirken kullandığı otomobilinde beyin kanaması geçirerek, kaza yaptı. 
     Alınan bilgiye göre, sağlık memuru Turgut Kaplan 33 , 07 CNS 18 plakalı otomobiliyle sabah işe gelirken, hastane girişinde direksiyon başında beyin kanaması geçirdi. Direksiyon hakimiyetini kaybeden Kaplan, hastane girişindeki kaldırıma çarparak, 40 santimetre yüksekliğindeki kaldırımın üzerine çıktı. 
     Hemen acil servise kaldırılan Turgut Kaplan'ın kaza nedeniyle ciddi bir yaralanma yaşamadığı ancak tansiyon ve şeker hastalığı bulunan memurun, araçta beyin kanaması geçirdiği belirlendi. 
     Devlet Hastanesi Beyin Cerrahi Servisi'nde tedavi altına alınan ve durumu ciddi olduğu bildirilen Kaplan, daha sonra Tıp Fakültesi Hastanesi'ne sevk edildi. 
     
</TEXT>
</DOC>
