<DOC>
<DOCNO> 176346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sontur23.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Laila'dan engellilere 157 milyar... 
</HEADLINE>
<TEXT>

     İstanbul'un ünlü eğlence mekanlarından Laila'nın dün geceki hasılatı, Türkiye Engelliler Spor Yardım ve Eğitim Vakfı'na TESYEV bağışlandı. 
     Laila'da düzenlenen toplantıda konuşan TESYEV Başkanı Yavuz Kocaömer, 3 hafta önce ortaya çıkan bu fikrin babalarının, Kaya Çilingiroğlu ve Laila'nın işletmecisi Şefik Öztek olduğunu söyledi. 
     Gece kulübü bünyesindeki 10 işletme sahibine, engelli insanlara verdikleri destekten dolayı şükran duyduklarını belirten Kocaömer, Türkiye'de 7.5 milyon engelli vatandaşın yaşadığını söyledi. 
     Devletin her tarafa yetişmesinin mümkün olmadığını da belirten Kocaömer, 22 yıl bedensel engelli bir ağabey ile yaşadığını ve bu nedenle 6-7 yıldır hayatını engellilere adadığını kaydetti. 
     Şefik Öztek de, diğer firmaların da katılmasıyla yılda bir günü bu tür bağışlar için geleneksel hale getirebileceklerini, bunun yapılması halinde trilyonları aşan bağışlar toplanabileceğini söyledi. 
     Öztek, Laila'da dün gece 10 işletmenin elde ettiği 110 milyar liralık hasılat ile işletme sahiplerinin bağışlarından oluşan toplam 157 milyar 179 milyon liralık sembolik çeki de Yavuz Kocaömer'e verdi. 
     Kocaömer de işletme sahiplerine, birer şükran plaketi sundu. 
     
</TEXT>
</DOC>
