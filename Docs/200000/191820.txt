<DOC>
<DOCNO> 191820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/soneko11.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
CAS Kredisi için Dünya Bankası ile anlaşma sağlandı... 
</HEADLINE>
<TEXT>

     Dünya Bankası'nın, Türkiye'ye, 2004-2006 yılları içinde üç yıllık sürede kullandıracağı 4.5 milyar dolarlık Ülke Yardım Stratejisi CAS kredisi konusunda, Dünya Bankası ile Türkiye arasında uzlaşmaya varıldığı öğrenildi. 
     Türkiye'nin, en geç yılsonuna kadar yapılması gerekenleri tamamlayacağı belirtilirken, varılan uzlaşma sonucunda, Banka İcra Direktörleri Kurulu'nun Kasım ayı ortasında toplanarak CAS kredisini onaylaması bekleniyor. 
     Banka İcra Direktörleri Kurulu'nun toplanabilmesi için Kasım ayına kadar Banka ile Türkiye arasında bir uzlaşmaya varılması gerekiyordu. 
     Varılan uzlaşma nedeniyle, Banka tarafından daha önce Türkiye'ye gönderilmesi beklenen heyetin de Türkiye'ye gelmesine gerek kalmadığı kaydediliyor. 
     CAS kredisi, Türkiye tarafından uygulanacak proje ve programlar sonucunda Dünya Bankası tarafından serbest bırakılacak. 
     Dünya Bankası'ndan sağlanacak 4.5 milyar dolarlık kredinin 1 milyar dolarlık bölümünün köprü kredi şeklinde, Hazine garantisi ile özel sektöre kredi olarak kullandırılması bekleniyor. 
     Kredinin geri kalan 3.5 milyar dolarlık bölüm ise program ve proje kredisi olarak kullanılacak. 
     
</TEXT>
</DOC>
