<DOC>
<DOCNO> 193162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/siyaset/siy03.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Resepsiyona eşsiz davet için dönem arkadaşı Sacit Adalı'dan özür diledi 
</HEADLINE>
<TEXT>
   Sezer'in üzüntüsü 
   Özel Kalem Müdürü Atacanlı, Cumhurbaşkanı adına aradığı Anayasa Mahkemesi üyesi Adalı'ya "Hata oldu. Yoksa eşsiz davetiye gönderilmesinin başka bir nedeni yok" dedi 
      Gökçer Tahincioğlu 

   Ankara 

   
   Cumhurbaşkanı Ahmet Necdet Sezer, eşi türbansız olmasına rağmen, 29 Ekim Cumhuriyet Bayramı resepsiyonu için eşsiz davetiye gönderilen eski çalışma arkadaşı Anayasa Mahkemesi üyesi Sacit Adalı'dan dolaylı özür diledi. Özel Kalem Müdürü Sermet Atacanlı, Adalı'ya "davetiyede yanlışlık yapıldığını ve Sezer'in üzüntü duyduğunu" bildirdi. 
   Eski Anayasa Mahkemesi Başkanı Sezer'in, Çankaya Köşkü'ndeki resepsiyona katılacak isimlerden eşleri türbanlı olanlara "eşsiz" 
   davetiye göndermesi, AKP'li milletvekillerinin protestosuna neden olmuştu. Sezer, bir dönem birlikte görev yaptığı arkadaşlarına da aynı muameleyi yaptı. 
   
   Eşlere ayrı davetiye 
   Eşi türbanlı olan Anayasa Mahkemesi Başkan Vekili Haşim Kılıç gibi, eşi türbansız olan Adalı'ya da eşsiz davetiye gönderildi. Anayasa Mahkemesi üyesi Samia Akbulut'a da, eşi eski Başbakan Yıldırım Akbulut'a davetiye gönderildiği gerekçesiyle eşsiz davetiye iletildi. Kulislerde Sezer'in davetiye ayrımında sadece türbanı kriter almadığı konuşuluyor. "Eşsiz davetiye gönderilen üç üyenin de FP'nin kapatılmasına karşı çıktıkları" hatırlatması yapılıyor. 
   
   Hata yapıldı 29 Ekim gecesi "Bazı 
   hatalar yapıldı" diyen Cumhurbaşkanı Ahmet Necdet Sezer'in, sadece türbanlı eş ayrımını dikkate aldığı kısa sürede anlaşıldı. Cumhurbaşkanı Ahmet Necdet Sezer adına Sacit Adalı'yı arayan Özel Kalem Müdürü Sermet Atacanlı, Sezer'in olaydan ve basına yansıyan haberlerden duyduğu 
   üzüntüyü iletmesini istediğini söyledi. Atancanlı, eşsiz davetiye gönderilmesinin hatadan kaynaklandığını, bunun bir başka nedeninin olmadığını kaydetti. 
   
   
   
   
   
   
   
</TEXT>
</DOC>
