<DOC>
<DOCNO> 169744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sondun14.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Michelangelo'nun ''Davud'' heykeli temizlendi olay oldu.. 
</HEADLINE>
<TEXT>

     İtalyan Rönesansı heykeltıraşı, ressamı, mimarı ve şairi Michelangelo'nun 1475-1564 şaheserlerinden ''Davud'' heykelinin temizlenmesi, uluslararası düzeyde tartışma yarattı. 
     İngiltere'nin The Guardian gazetesi, yapımı itibarıyla gelecek yıl 500. yaşgünü kutlanacak olan çıplak Davud heykelinin, ''ciddi bir banyoya ihtiyacı bulunduğunu'' belirtti. 
     Guardian şunları hatırlattı 
     ''O mükemmel biçimlendirilmiş adalelerin arası toz, pislik ve koruyucu ilaçların oluşturduğu katmanlarla dolu. Bu da normal, çünkü 1504 yılında 4 yıllık çalışmayla Floransa Akademisi'nde tamamlanan Davud, 160 yıl önce bir restorasyon uzmanının yaptığı hidroklorik asit banyosundan bu yana temizlik görmüş değil.'' Sanat eserlerinin temizlenmesi yöntemlerinin ilerlediğini hatırlatan gazete, ''O kadar çok yöntem var ki, şimdi de restorasyon uzmanları David'i yıkamak mı, yoksa kuru mu temizlemek gerektiği konusunda anlaşma sağlayamıyor'' diye yazdı. 
     Davud heykelinin bulunduğu Floransa'daki Galleria dell'Accademia Müdürü Franca Faletti, heykelin gözeneklerindeki pisliğin emilebilmesi için iyi bir ıslak temizliğe ihtiyacı bulunduğunu belirtirken, restorasyon uzmanı Agnes Parronchi pisliğin sadece kuru olarak bir saç fırçasıyla çıkartılabileceğini savundu. 
     İkili arasındaki gerginlik, restorasyon uzmanının Nisan ayındaki istifasıyla sona ererken, tartışmalara bu kez de 39 sanat uzmanı çeşitli fikirler öne sürerek katıldı. Sonuçta bu 39 uzman ortak bir noktada buluşup, ortak uluslararası komisyonun Davud'un temizlenmesinde hangi yöntemin en iyisi olduğunu karar vermesine dek heykelin ''kirli'' kalması yolunda bir ortak belgeye imza attı. 
     Çoğu ABD'lilerden oluşan 39 uzmanın verdiği kararsa İtalyanları kızdırdı. Floransa Akademisi Sanat Müdürü Antonio Paolucci İtalyanların sanatta en iyi olduklarını ve kimseden akıl almaya ihtiyaçları bulunmadığını söyledi. 
     Michelangelo'nun 1504 yılında tamamladığı yüzyıllara direnen Davud heykelinin sol kolu İtalya'da Medici ailesine karşı başlatılan isyanlar sırasında kırıldı. Bir dönem genital organları üzerine metalden bir incir yaprağı konan heykel, 1873 yılında müze içine alınmıştı. Davud heykeli her yıl 1.2 milyon kişi tarafından ziyaret ediliyor. 
     İtalyanların tartışmaya Eylül ayında yeni bir uzmanın atanmasıyla son vereceğine dikkat çeken Guardian, heykelin restorasyonu için ayrılan paranın 1.5 milyon sterline 3,4 trilyon lira yakın olduğunu belirtiyor. 
     
</TEXT>
</DOC>
