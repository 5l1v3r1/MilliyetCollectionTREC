<DOC>
<DOCNO> 199263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/soneko22.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Türkiye'nin yolu açık, bu tür olaylar hedeften saptırmaz 
</HEADLINE>
<TEXT>

     Devlet Bakanı Ali Babacan Türkiye'nin önünün, yolunun açık olduğunu belirterek, ''Türkiye'nin bu tür olaylardan dolayı hedefinden sapması mümkün değil'' dedi. 
     Babacan, Yunanistan Ekonomi ve Maliye Bakanı Nikos Christodoulakis ile makamında yaklaşık bir saat görüştü. 
     Her iki bakan da görüşmenin ardından basın mensuplarına açıklamalarda bulundu ve soruları yanıtladılar. 
     ''Görüşmede İstanbul'daki olaylar gündeme geldi mi '' şeklindeki bir soru üzerine Babacan, şunları söyledi 
     ''Dün geceki görüşmelerimizde kısaca konuyu ele aldık. Tabii ki terörü büyük bir üzüntüyle karşıladıklarını ifade ettiler. Fakat Türkiye'nin önü, yolu açık, hedefleri belli, nerede olmak istediği belli. Bu tür olaylar dolayısıyla hedeflerden sapmamız mümkün değil. Doğrudan yabancı yatırımcı da bir kaç güne bakıp karar vermez. Üç yıl, 5 yıl, 10 yıl sonrasına bakarak karar verir. Bu konuda hiçbir endişemiz yok.'' Görüşmede Kıbrıs konusunun gündeme gelip gelmediğine yönelik bir başka soruya da Babacan, ''Bu konuyu ele almadık'' yanıtını verdi. 
     
     ''PEK ÇOK KUNUYU ELE ALDIK'' 
     Her iki ülke arasındaki ilişkilerde hangi noktalar üzerinde durulması ve konsantre olunması konularını ele aldıklarını belirten Babacan, pek çok farklı konuyu ele aldıklarını kaydetti. 
     Babacan, Türkiye ile Yunanistan'ın coğrafya olarak birbirine çok yakın iki ülke olmasına rağmen, ekonomik ilişkilerin nispeten sınırlı kalmasının, her iki ülkenin ekonomileri için iyi bir durum olmadığını ifade etti. 
     Bakan Babacan, özellikle Türkiye'nin AB sürecinin hızlanmasıyla birlikte her iki ülke arasındaki ekonomik ilişkilerin layık olduğu noktalara hızla getirilmesi gerektiğini bildirdi. 
     Karşılıklı ithalat ve ihracatın artırılması gerektiğini vurgulayan Babacan, iki ülke arasındaki gelişmelerin son yıllarda iyi olduğunu, fakat çok büyük bir potansiyelin de bulunduğunu kaydetti. 
     Babacan, iki ülke arasında karşılıklı yatırımları ele aldıklarını belirterek, şöyle devam etti 
     ''Türk firmalarının Yunanistan'a, Yunan firmalarının da Türkiye'ye yatırım yapması ve bu yatırımlarda Türk-Yunan şirketlerinin ortaklıklar kurması üzerinde durulması gereken önemli bir konu. Bu konuyla ilgili başarılı örnekler oluşturmalıyız. 
     
     ''TRAFİK YOĞUN OLACAK'' 
     Üçüncü ülkelerde Türk ve Yunan firmaların işbirliği yapmaları açısından potansiyel söz konusu.'' İki ülke arasında enerji ve doğalgaz konularında işbirliği yapılabileceğini, ayrıca turizm sektöründe de ortak hareket edilebileceğini vurgulayan Babacan, ''Bundan sonra Ankara ile Atina arasında çok daha yoğun bir trafiğe hep beraber şahit olacağız'' dedi. 
     Her iki ülkenin işbirliğinden dolayı büyük faydalar sağlayacağına işaret ederek Babacan, ''Coğrafya birliğini, kültürümüzdeki pek çok ortak noktayı ekonomi alanına da taşımayı biz samimi olarak istiyoruz. Bu yönde de çalışacağız'' diye konuştu. 
     
     KONUK BAKAN ''DOĞRU ZAMANI YAKALADIK'' 
     Yunanistan Ekonomi ve Maliye Bakanı Nikos Christodoulakis de Türkiye ile ekonomik ilişkilerde büyük bir potansiyel olduğuna işaret ederek, ''Doğru zamanı yakaladığımıza inanıyoruz'' dedi. 
     Türkiye'ye gelişinin esas amacının karşılıklı çifte vergilendirmeyi önleme anlaşmasını imzalamak olduğunu ifade eden Christodoulakis, son yıllarda iki ülke arasındaki ekonomik ilişkilerde büyük mesafe kaydedildiğini, ancak şu an istenen düzeyde olmadığını kaydetti. 
     İki ülke arasında kısıtlı ticari aktivite bulunduğuna işaret eden Christodoulakis, firmalar arası ortaklıkların da yetersiz düzeyde olduğunu söyledi. 
     
     ''İLİŞKİLER HIZ KAZANACAK'' 
     Özellikle enerji ve doğalgaz konularında şirket evliliklerini destekleyeceklerini açıklayan Christodoulakis, sözlerini şöyle tamamladı 
     ''Üzerinde duracağımız başka bir alan da sınırdaş iki ülke arasındaki, sınırı aşan projelerle ilgili AB tarafından desteklenen bir program var. Bundan yararlanmaya çalışacağız. Her iki ülkedeki altyapı çalışmaları desteklenecek. Bu altyapıyla ilgili çalışmaların her iki ülkenin ortak çıkarlarına hizmet edeceğini düşünüyorum. İki ülke arasındaki ilişkilerin adımlarından bir tanesi AB tarafından da destekleniyor. Türkiye, AB'ye daha da yaklaştıkça bu ilişkiler hız kazanacak. Eminim gelecekte birçok alanda ortak çalışma imkanı bulacağız.'' 
     
</TEXT>
</DOC>
