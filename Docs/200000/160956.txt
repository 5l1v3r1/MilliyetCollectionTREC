<DOC>
<DOCNO> 160956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sondun09.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
En pahalı kadın şarkıcı unvanı Kylie Minogue'un... 
</HEADLINE>
<TEXT>

     Ünlü yıldız Kylie Minogue, 2003 yılında şans meleğini yanından ayırmıyor. Avustralyalı şarkıcı, bağlı bulunduğu EMI plak şirketi ile 35 milyon poundluk yaklaşık olarak 80 trilyon 500 milyar lira anlaşma imzalayarak ''en pahalı kadın şarkıcı'' unvanına erişti. 
     Internetteki ''peoplenews'' sitesinin haberine göre, özel hayatına mutluluğu yakalayarak ''Sadakatsiz-Unfaithful'' filminin aktörü Olivier Martinez ile nikah masasına oturmaya hazırlanan Minogue, iş hayatında da koşar adım ilerliyor. 
     Robbie Williams ile geçen yıl yaptığı 80 milyon poundluk yaklaşık olarak 184 trilyon lira dudak uçuklatan anlaşmanın ardından ikinci kez bir yıldızı için kesenin ağzını açan EMI, Minogue için 35 milyon poundu gözden çıkardı. 
     Daha önce aynı şirketle 3 yıl için 800 bin poundluk 1 trilyon 84 milyar lira bir anlaşma imzalayan Minogue, ''Spinning Around'' ve ''Can't Get You Out Of My Head'' ile başarıyı yakalayınca bu kez elini büyük oynadı. Avukat ve menajerlerini araya sokarak şirketle yaklaşık 1 aydır kıran kırana pazarlık yürüten Minogue, sonunda istediğini aldı. Ünlü sanatçının kontratını albüm satışları, DVD ve video satışları yönünden ele alan dev ekibi, Kylie Minogue'un yapacağı her çalışmanın ona para olarak dönmesi için uğraştı. 
     Kylie Minogue, bu anlaşma ile müzik piyasasının en pahalı kadın şarkıcısı ve şirketinin Robbie Williams'tan sonra en çok para alan ismi oldu. 
     Müziğin 35 yaşındaki minyon şarkıcısı Minogue, müzik çalışmalarının yanında iç çamaşırı, takvim, mayo gibi sektörlerde de para kazanmayı sürdürüyor. 
     

     
</TEXT>
</DOC>
