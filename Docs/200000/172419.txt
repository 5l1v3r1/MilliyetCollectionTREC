<DOC>
<DOCNO> 172419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/dunya/dun01.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın koruması don gömlek 
</HEADLINE>
<TEXT>

   İktidarı boyunca devrik liderin yanından hiç ayrılmayan koruması El Muslit'in Tikrit'te yakalanmasıyla Saddam'a daha da yaklaşıldı 
      DIŞ HABERLER SERVİSİ 

   
   ABD askerleri, dün sabah şafak sökmeden önce Tikrit'te düzenledikleri bir operasyonda, kendisini Irak'ın devrik lideri Saddam Hüseyin'in ömür boyu korumalığına adayan Adnan Abdullah Abid El Muslit'i yakaladılar. Bağdat'ın koalisyon güçlerinin denetimine girdiği 9 Nisan'a kadar Saddam'ın yanından ayrıldığına pek rastlanmayan El Muslit'in yakalanması, Irak eski liderini saran çemberin iyice daraldığını gösteriyor. El Muslit'in sorgusunda Saddam'ın ele geçirilmesine yönelik çok değerli bilgiler verebileceği belirtiliyor. 
   El Muslit'nin yakalanmasıyla sonuçlanan operasyon şöyle gerçekleşti ABD askerleri, Tikrit'in merkezinde yaptıkları baskında, iki el ateş açtıktan sonra, şüpheli kişinin gizlendiği eve girdiler. Birkaç dakika sonra üzerinde sadece iç çamaşırları olan ve başındaki yarasından kan akan bir kişiyle birlikte dışarı çıktılar. Baskında El Muslit'in Amerikan askerlerine direndiği, ancak kısa süren bir boğuşmadan sonra teslim olduğu bildirildi. 
   Bu arada operasyonda Saddam'ın Fedaileri'nin lideri Refa İdham İbrahim 
   El Hasan ve Tikrit'teki güvenlik şefi Dahır Ziana da ele geçirildi. 
   
   
</TEXT>
</DOC>
