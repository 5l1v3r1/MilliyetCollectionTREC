<DOC>
<DOCNO> 173388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/magazin/mag00.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yosun - Olivier muradına erdi 
</HEADLINE>
<TEXT>

   Paris'te başlayan İstanbul'da 3 gecedir süren düğün maratonu sona erdi. Yalıdaki finali yolda biriken çok sayıda vatandaş da meraklı bakışlarla izledi 
      DENİZ ALTUNTAŞ 
   
   Ender Mermerci'nin kızı Yosun Mermerci ile Lübnanlı işadamı Olivier Reza'nın İstanbul'da üç gün üç gece süren düğününün son ayağı önceki akşam Mermerciler'in Sarıyer'deki yalısında yapıldı. Düğüne yerli yabancı 500 davetli katıldı. Akşam saatlerinde başlayan düğün gecenin geç saatlerine kadar sürdü. 
   
   Yine trafik kilitlendi 
   Özel güvenlik şirketinin görev aldığı düğünde davetliler akşam yemeğinin ardından DJ müziği eşliğinde eğlendi. Davetlilere ait özel araçlar valeler tarafından park edilirken Sarıyer sahil yolu trafiği sık sık kilitlendi. Yoldan geçen vatandaşlar da sahil kenarından uzun süre gelen konukları meraklı gözlerle izledi. 
   
   Tekneyle boğaz turu 
   Düğüne katılan davetliler gecenin ilerleyen saatlerinde Mermerci ailesine ait olan HALAS isimli tekneyle boğaz turu yaptı. Bazı davetliler eğlenceye Laila ve Reina'da devam etti. 
   
      Mini şıklığı sergiledi    Düğünde bütün dikkatleri üzerine toplayan bir başka ünlü isim ise Elif Germiyanlıgil'di. Geceye eşi Mehmet Germiyanlıgil'le birlikte katılan Elif Germiyanlıgil derin göğüs dekolteli, mini elbisesiyle düğünün gözdeleri arasında yer aldı. 
   
   Şenay'ın kıyafeti Mızraklı'da    Yosun Mermerci'nin bir gün önce yapılan kına gecesinde ise objektiflere ilginç bir ayrıntı katıldı. Cengiz Abazoğlu'nun son defilesi için hazırladığı koleksiyonunda Şenay Akay'a giydirdiği siyah beyaz işlemeli kıyafet Ruken Mızraklı'nın üzerindeydi. Ancak Mızraklı'nın üzerindeki kıyafetin omuz bölümündeki siyah bantların olmaması dikkat çekti. Abazoğlu'nun kızkardeşi Berna Abazoğlu, "Ruken Hanım, siyah - beyaz el işlemeli kıyafeti seçti. Kol bantlarının çıkarılmasını da kendisi istedi. Cengiz de bunun daha iyi duracağına karar verince kıyafet yeniden Ruken Hanım'a göre tasarlandı" dedi. 
   
   
</TEXT>
</DOC>
