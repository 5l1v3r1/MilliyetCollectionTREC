<DOC>
<DOCNO> 163793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/ekonomi/eko05.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇEAŞ ve Kepez borsadan çıkarıldı 
</HEADLINE>
<TEXT>

İmtiyaz sözleşmeleri iptal edilen ÇEAŞ ve Kepez hisseleri borsa kaydından çıkarıldı. Hisselerin borsa dışında da işlem göremeyeceği bildirildi 
     EKONOMİ SERVİSİ 

     İMKB Yönetim Kurulu, Çukurova Elektrik A.Ş. ÇEAŞ ve Kepez Elektrik hisselerinin borsa kaydından çıkarılmasına ve işlem görmekten sürekli men edilmesine karar verdi. İMKB günlük bülteninde yer alan açıklamada, söz konusu şirketlerin hisse senetlerinin, aracı kurumlar vasıtasıyla borsa dışında işlem görmesinin de mümkün olmadığı vurgulandı. Açıklamada, ÇEAŞ ve Kepez'in imtiyaz sözleşmelerinin Enerji Bakanlığı'nca iptal edilmesi ve tesislerine el konulması nedeniyle şirketlerin Gözaltı Pazarı'nda işlem gören sıralarının 12 Haziran'da işleme kapatıldığı hatırlatıldı. Açıklamada şöyle denildi 
     "Borsa Yönetim Kurulu'nun 17 Haziran 2003 tarihli toplantısında, ÇEAŞ ve Kepez'in esas faaliyetlerini sürdürebilmesi için gerekli imtiyaz yetkisinin Bakanlar Kurulu tarafından iptal edilmiş olması nedeniyle şirketlerin Kot Dışı Pazar Gözaltı Pazarı kaydında bulunan hisse senetlerinin borsa pazarlarından ve borsa kaydından çıkarılmasına ve işlem görmekten sürekli olarak men edilmesine karar verilmiştir." 
     Kepez ve ÇEAŞ'ın borsada toplam 12 bin 230 yatırımcısı var. 
     

</TEXT>
</DOC>
