<DOC>
<DOCNO> 161785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/spor/aspo.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
HESAPLAR KAHVECİ'DEN 0-1 
</HEADLINE>
<TEXT>

Avrupa Şampiyonasında elemelerindeki en kritik virajı kazasız-belasız döndük, dört maç sonra tek golle güldük, liderliğe yeniden kurulduk 
90 dakika      MEHMET DEMİRKOL 

     Slovaklar, eski ortakları Çek Cumhuriyeti'nin bizi darmadağın edişini kendilerine anahtar olarak almışlardı. Üçlü - dörtlü seri çıkışlarla savunmamızı ileride ve aksak yakalamak istediler. Birkaç kez bunu becerseler de, gollük şanslara, bir pozisyon dışında ulaşamadılar. Ve bu tilki bekleyişi, ilk yarıda zaman zaman kendi seyircileri tarafından ıslıklanmalarına bile yol açtı. Tek pozisyonları henüz 2. dakikada Nemeth'in ceza sahası girişinde kaptığı bir topla oluştu. Slovaklar'ın beyni, arkadaşı Demo'yu gördüğünde, o Rüştü ile karşı karşıyaydı. Ama şutunda mucize kalecimize takıldı. Şu bir gerçek ki, Rüştü artık herkesi korkutuyor. Yani Demo o golü kaçırdıysa, bunun psikolojik bir yönü de var. 
     Bu pozisyon sonrası Slovaklar'ın tilki bekliyişi bizim Tugay ve Bülent'in organizasyonuyla, az hata yapmamızla sonuçsuz kaldı. Hücum yönünde ise Yıldıray ve Emre'nin dik dalışları ve uzak şutlarla sayı aradık. Çok geçmeden Yıldıray'ın sağdan nefis getirdiği topta, Okan'ın vuruşu König'ten döndü ve 12. dakikada Nihat şık bir voleyle golü buldu. 
     Bundan sonra Slovakya'yı durdursak da, benzer bir akını yapabilmek için 20 dakika beklememiz gerekti. 33'te bu kez Yıldıray'ın pasında sağdan giren Nihat'tı, ama Sociedadlı karşı karşıyada König'e takıldı... Slovaklar ise ıslıklar arasında, sadece Fatih'in aksadığı sağ kanadımızdan iki kez gelebildiler. 21'de Nemeth, Janocko'yu gördü o dışarıya vurdu. 28'te bu kez Janocko kendisi girdi. Ama yine Rüştü'nün karşısında dizleri titriyordu. Vuramadı bile... 
     Slovakya ikinci yarıya daha baskıcı bir planla girdi. Oyuna hakim olmak istediler ve hücumcu Vittek'i oyuna alıp savunmaya Hlinka'yı çıkardılar. Böylece 4 - 3 - 3'e döndüler... Biz ise 4 - 1 - 3 - 2'mizde ısrarlıydık. Onların oyuna hükmetme çabalarına, özellikle Tugay ve Bülent'in gayretleriyle karşı koyup, net bir pozisyon vermediğimizi söylemeli. Ama çok ileri çıkardıkları savunmalarını zorlayacak hızlı bir organizasyon da yapamadık... 
     63'te Hakan'ı Emre'nin kaçırışı, onun kendi kendine yidişi dışında, 68'te maçı koparacak pozisyonda Nihat yine König'e takıldı... Ve sonrasında kendi sahamıza kapanıp, hiç gücü olmayan Slovaklar'ın pozisyon aramasına neden olduk. Yani onları dirilttik... Neyse ki, kısırlıkları devam etti ve çok hayati bir üç puanla Türkiye'ye döndük... 
     
Bu şeref Güneş'inA Milli Takımımız'ın başında 37 maçta 18 kez zafer elde eden Şenol Güneş, en çok maç kazanan teknik direktör unvanını Fatih Terim'in elinden aldı 
     Tarihe geçti 
     MUSTAFA Denizli'den aldığı bayrağı başarıyla taşıyan, A Milli Takımımız ile birlikte Dünya üçüncüsü olmayı başaran Şenol Güneş, dünkü Slovakya maçında yeni bir rekora imza attı. Milli Takım ile birlikte Bratislava'da 37. maçına çıkan Güneş, 18. galibiyeti elde edip, en fazla kazanan teknik adam unvanını aldı. Bundan önceki rekor, 34 maçta 17 galibiyet ile Fatih Terim'e aitti. 
     
     'Ölmeye hazırız' 
     SLOVAKYA karşısında zoru başardıklarını söyleyen Güneş, "Türkiye için ölmeye hazırız" dedi. Milli Takım hocası, "Kazanmamız gereken bir maçtı. Bugünlere yapmamız gerekenleri doğru yaparak geldik. Önümüzde Makedonya maçı var. İki futbolcumuzu kaybettik. Çarşamba kazanıp, hedeflediğimiz 6 puana ulaşmak istiyoruz. Hak ettiğimiz bir 3 puandı. Farklı kazanabilirdik" dedi. 
     
Yıldıray ve Okan cezalı      SLOVAKYA karşılaşmasında sarı kart gören Yıldıray Baştürk ve Okan Buruk cezalı durumuna düştü. Yurtdışında görev yapan iki futbolcumuz da, sarı kart cezası nedeniyle 11 Haziran Çarşamba günü İstanbul'da oynanacak Makedonya maçında forma giyemeyecek. 
     
     Maçın adamı 
     Cesur yürek 
     BÜLENT Korkmaz dün gece sahanın yıldızıydı. Savunmada kusursuz oynadı. Fatih Akyel ile Alpay'ın tüm gediklerini kapadı. Rakip atakları büyük bir soğukkanlılıkla zamanında kesti, alınan üç puanın baş mimarlarından biri oldu. Yılların tecrübesi klasını yine konuşturdu. 
     
     Maçtan notlar 
     Rüştü'den veda mesajı 
     MİLLİ Takımın ve Fenerbahçe'nin başarılı file bekçisi Rüştü, "Menajerim Barcelona başkan adaylarından Laporta ile anlaştı. Laporta 15 Haziran'da yapılacak seçimlerde başkan olursa, Barcelona'dayım" dedi. Tecrübeli kaleci, çok cazip bir çok teklif aldığını da belirtti ve "Daum, Fenerbahçe'ye hayırlı olsun" diye konuştu. 
     
     Yıldıray sürprizi 
     A Milli Takımı Teknik Direktörü Şenol Güneş, son anda taktik değişiklik yaptı. Ay - Yıldızlılar'ın maç öncesi çalışmalarında ilk 11'de Beşiktaşlı İbrahim üzerinde duran Güneş, taktik çalışmada as futbolcular arasında yer vermediği Bayer Leverkusen'in yıldızı Yıldıray Baştürk'ü dün sahaya çıkardı. 
     
     Gurbetçiler doldurdu 
     MİLLİ Takımımız'ın dünkü maçının önemini bilen gurbetçiler, statta yine yerini aldı. Çevre ülkelerde bulunhan 2 bine yakın Türk, Bratislava'ya gelerek Ay - Yıldızlı ekibimizi 90 dakika boyunca destekledi. 
     
     Güçleri yetmedi 
     TARİHİNDE 381. karşılaşmasına çıkan A Milli Futbol Takımımız, Slovakya ile oynadığı dördüncü maçından da yenilgisiz ayrıldı. Ay - Yıldızlı ekibimiz, rakibine karşı üçüncü galibiyetini elde ederken, bir karşılaşma da berabere sonuçlanmıştı. Milliler, bu sonuçla 126. galibiyetini aldı. 
     
Büyük gerginlik      Bakan kartı takmayınca... 
     SLOVAKYA maçı için Bratislava'ya giden Başbakan Yardımcısı ve Devlet Bakanı Mehmet Ali Şahin ile Futbol Federasyonu Başkanı Haluk Ulusoy'a ayıp ettiler. Milli Takımımız'ı yalnız bırakmamak için şeref tribününde yerini alan Şahin, yaka kartı olmadığı için oturduğu koltuktan kaldırılmak istendi. Bakanın kolundan tutup, uzaklaştırmak isteyen korumaya Futbol Federasyonu yetkilileri müdahale etti. Diğer korumalar da olaya katılınca ortalık bir anda karıştı. 
     
     Haluk Ulusoy zor girdi 
     SLOVAKLAR sadece şeref tribününde değil, stada giriş sırasında da Türkler'e sorun yaşattı. Kapıda bulunan yetkililer, Futbol Federasyonu Başkanı Haluk Ulusoy'u içeri almak istemedi. Ardından da akreditasyon eksikliği nedeniyle sıkıntı yaşandı. Bundan dolayı daha kapıda itiş, kakışlar yaşanırken, Milli Takımlar Menajeri Can Çobanoğlu devreye girdi ve olaylar tatlıya bağlandı. Federasyon yetkilileri bu tartışmalara büyük tepki gösterdi. 
     
Makedonya galip 3-1      7.GRUP'taki diğer karşılaşmada Makedonya, sahasında son sıradaki Liechtenstein'ı 3 - 1 yendi. Milli Takımımız'ın 11 Haziran'da evinde karşı karşıya geleceği Makedonya, 19. dakikada Beck'in golüyle yenik duruma düştü. 39. dakikada Sedloski'nin penaltı golüyle devre 1 - 1 sona erdi. 51. dakikada Krstev ve 80'de Stojkov'un golleri galibiyeti getirdi. 
     

</TEXT>
</DOC>
