<DOC>
<DOCNO> 160966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sondun19.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
NYT "CIA, Irak'taki kitle imha silahlarını soruşturuyor" 
</HEADLINE>
<TEXT>

     Amerikan Merkezi Haberalma Örgütü'nün CIA , Irak savaşından önce bu ülkede kimyasal ve biyolojik silah bulunduğu sonucuna varan bir istihbaratı soruşturduğu bildirildi. 
     New York Times gazetesinin adı açıklanmayan istihbarat yetkililerine dayandırdığı haberinde, CIA'in, Irak'ın kitle imha silahlarına ilişkin bilgi ele geçiren özel istihbarat biriminin rolü hakkında ABD Savunma Bakanlığı'na danışmayı planladığı belirtildi. 
     Gazete, geçen Ekim ayında yayımlanan istihbarat belgesinin, ABD'deki tüm istihbarat birimlerinin, Irak'ın silah programının kapsamının tanımlanmasına ilişkin son girişimi olduğunu yazdı. 
     ''Ulusal istihbarat tahmini'' olarak nitelendirilen belgede, Irak'ın kitle imha silahlarına sahip olduğu ve nükleer programına yeniden başlamayı amaçladığı sonucuna varıldığı kaydedildi. 
     ABD ve İngiltere, Irak'ta bulunduğu iddia edilen kitle imha silahlarını savaşın başlıca nedenleri arasında göstermişti. 
     
</TEXT>
</DOC>
