<DOC>
<DOCNO> 186920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/siyaset/siy20.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Papadopulos'un umudu muhalefet    SEFA KARAHASAN Lefkoşa 

   Kıbrıs Rum Yönetimi lideri Tasos Papadopulos, KKTC Cumhurbaşkanı Rauf Denktaş ile bir "çözüm olmayacağını" iddia ederek, "Kıbrıs Türk muhalefetiyle, Annan planı temelinde çözüm bulunması umudunun var olduğunu" söyledi. 
   Denktaş'ı "uzlaşmazlıkla" suçlayan Papadopulos, "Kıbrıs Türk lideri olarak kendisiyle, Mayıs 2004 öncesinde, çözüme gitme yönünde fazla olasılık bulunmadığını" ifade etti. Papadopulos, "Bunun aksine açıklama ve görüşleri dikkate alındığında Kıbrıs Türk muhalefetiyle, Annan planı temelinde çözüm bulunması umudunun var olduğunu" savundu. 
   
   İstanbul'un kurtuluşu coşkuyla kutlandı    İSTANBUL Milliyet 

   İstanbul'un düşman işgalinden kurtuluşunun 80. yıldönümü dün törenlerle kutlandı. Taksim'deki Cumhuriyet Anıtı önünde dün sabah düzenlenen törene, İstanbul Valisi Muammer Güler, Büyükşehir Belediye Başkanı Ali Müfit Gürtuna, 3. Kolordu Komutanı Korgeneral Köksal Karabay ve diğer kuruluş temsilcileri katıldı. Kutlamalar Vatan Caddesi'nde devam ederken, burada bir konuşma yapan Gürtuna, "İstanbul semaları bugün hürdür ve ilelebet hür kalacaktır" dedi. Folklor ekiplerinin sunduğu halkoyunu gösterileriyle devam eden tören, Muharip Gaziler, Mehter Takımı, ildeki liselerden öğrenci grupları, askeri birlikleri ve İstanbul Emniyet Müdürlüğü'ne bağlı motorize ekiplerin tören geçişleriyle sona erdi. 
   
   Washington memnun    ABD Dışişleri Bakanlığı Türk hükümetinin Irak'a asker gönderilmesi konusunda TBMM'ye başvurma yönündeki kararını memnuniyetle karşılayarak, Washington'un Kuzey Irak'ta terör örgütü PKK KADEK'e karşı mücadelede kararlı olduğunu vurguladı. ABD Dışişleri Bakanlığı Sözcüsü Richard Boucher, düzenlediği brifingde, konuyla ilgili sorular üzerine, "Türk hükümetinin kararını memnuniyetle karşılıyoruz. Türkiye'nin Irak'ın istikrara kavuşturulmasında oynayacak önemli bir rolü var" dedi. Boucher, TBMM'nin hükümetin talebini kabul etmesi durumunda, Türk ve Amerikalı yetkililer arasında Irak'a asker gönderilmesine yönelik detayların görüşülmesine devam edileceğini belirtti. 
   
   'Türk askeri hayatın gerçeği'    UTKU ÇAKIRÖZER Ankara 

   Hükümet, Irak'a asker gönderilmesi kararı aldığı dakikalarda Ankara'ya "Türk askerini istemeyiz" uyarısı yapan Kürt temsilci Berham Salih'e "Bu hayatın gerçeği. Kendinizi alıştırın" mesajı verildi. Ankara, birliklerin K. Irak'tan geçişi ve Irak'ta bulundukları süre içinde lojistik desteğin kesintisiz sağlanması konusunda da "sorunla karşılaşmak istemediği" mesajını iletti. K. Iraklı Kürt gruplardan Irak Kürdistan Yurtseverler Birliği lideri Celal Talabani'nin yardımcılarından Berham Salih, dün Ankara'da temaslarda bulundu. Ankara ile Talabani'nin diyaloğunu düzeltmek için Ankara'ya gelen Salih, "Türkiye de dahil komşu ülkeler asker göndermesin" çağrısında bulundu. 
   
   TIR şoförlerine Irak'ta saldırı    DİYARBAKIR DHA 

   Bağdat yakınlarındaki Beci rafinerisine önceki gün düzenlenen silahlı saldırıda fuel oil taşıyan 10 Türk kamyon şoförünün de yaşamını yitirdiği, bir çok kamyon şoförünün de yaralandığı öne sürüldü. Olayı duyan Kuzey Irak'ın Duhok ve Zaho kentlerindeki Türk kamyon şoförleri kontak kapattı. Bağdat'taki saldırı üzerine, Arap bölgesine Türkiye'den akaryakıt götüren tanker şoförleri güvenlikleri sağlanıncaya kadar yola devam etmeme kararı alırken, yüzlerce tanker 15 km.lik kuyruk oluşturdu. ABD askeri, bölgeye giriş ve çıkışları kontrol altına aldı. Olayla ilgili araştırma başlatılırken, Habur Sınır Kapısı'ndan Sorumlu Şırnak Vali Yardımcısı Resul Çelik, ölü-yaralı sayısı konusunda bilgi alamadıklarını söyledi. 
   
   
</TEXT>
</DOC>
