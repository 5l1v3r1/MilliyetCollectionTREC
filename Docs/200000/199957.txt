<DOC>
<DOCNO> 199957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sondun03.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçenistan'da trene intihar saldırısı 36 ölü, 78 yaralı 
</HEADLINE>
<TEXT>

     Rusya'nın Çeçenistan bölgesinde, Kislodovsk-Minaralniye Vodi arasında sefer yapan trende büyük bir patlama olduğu bildirildi. 
     Rusya Acil Durumlar Bakanlığı Sözcüsü Andrey Yegorov, Çeçenistan'ın kuzey bölgesi Stavropol'da bu sabah yolcu trenindeki patlamanın intihar saldırısı olduğunu belirterek, ölü sayısının 36'ya çıktığını söyledi. 
     Trendeki patlamanın ardından olay yerine giden kurtarma ekipleri çalışmalarını sürdürürken, ölü sayısı da artmaya başladı. 
     Yetkililer, hastaneye kaldırılan 78 yaralıdan 33'ünün ayakta tedavi görerek taburcu edildiğini belirttiler. Tedavi gören 45 yaralıdan 20'sinin durumunun ciddiyetini koruduğu ifade edildi. 
     İçişleri Bakanlığı, ilk incelemelere göre, bombayı ikinci vagona muhtemelen intihar eylemcisi bir kadın militanın yerleştirdiğini bildirdi. 
     Tren vagonları, patlamanın şiddetinden raydan fırlayarak yana devrildi. Güvenlik görevlileri ve ilk yardım ekipleri, cesetleri ve yaralıları vagonlardan taşımaya başladı. 
     
     "YİNE KURBAN SİVİLLER" 

     Rusya Komünist Partisi Dış İlişkiler Sorumlusu Andrey Flippov, Çeçenistan'ın kuzey bölgesi Stavropol'da yolcu trenine düzenlenen saldırıyı, ''Yine terörist saldırı, yine kurbanlar sivil ve masum insanlar'' şeklinde değerlendirdi. 
     Flippov, bugün 36 masum insanın hayatını kaybetmesine neden olan terörist saldırıların, şu an itibariyle seçim sürecini etkilemek amacıyla yapılmış olabileceğini, ancak bunun uluslararası terörizmin uzantısı olduğunu kaydetti. 
     İstanbul'da meydana gelen terörist saldırılardan sonra acılarını en iyi Türk halkının anlayacağını söyleyen Flippov, ''Bu uluslararası terör olayları, Türkiye ve Rusya'nın ortak belası'' diye konuştu. 
     Saldırının, seçimler öncesi durumu istikrarsız hale getirmek gibi bir temelinin olabileceğini kaydeden Flippov, ''Fakat bu terör saldırıları için sadece geçici bir zemin. Bu terör saldırılarının kökleri çok daha derin. Amaçları şiddeti tüm dünya halklarının üzerine yaymak'' dedi. 
     Stavropol'daki bir yolcu trenine bu sabah düzenlenen saldırıda 36 kişi hayatını kaybetti, 146 kişi yaralandı. 
     Yaralılardan 68'i ayakta tedaviden sonra taburcu edilirken, 78 kişi de çeşitli hastanelerde tedavi altına alındı. 
     Bu arada, Rus gizli servisi FSB görevlilerinin olay mahallinde yaptığı araştırmada, intihar eylemcisinin vücudunun parçalarının bulunduğu bildirildi. 
     Aynı tren hattına 3 ay önce yapılan benzer saldırıda 6 kişi hayatını kaybetmiş 50 kişi yaralanmıştı. 
     
     İNTİHAR EYLEMCİSİNİN PARÇALARI 

     Güvenlik güçleri intihar eylemcisinin ceset parçalarının bulunduğunu açıkladı. 
     İTAR-Tass ajansı, Rus gizli servisi FSB görevlilerinin olay yerinde yaptığı incelemede intihar eylemcisinin parçalanmış cesedini bulduğunu belirterek, cesedin yanında patlamamış birkaç bomba da bulunduğunu duyurdu. 
     Haberde, gizli servis elemanlarının cesedin yanında içinde patlayıcıların taşındığı tahmin edilen bir torba buldukları belirtilerek, bombaların plastik patlayıcılardan oluştuğu kaydedildi. 
     
     İŞE GİDİŞ SAATİ 

     Yetkililer, 6 Eylül'de aynı hatta benzer bir saldırının da aynı saatlerde yapıldığına dikkati çekerek, ''İki saldırıda da tam insanların işe gidiş saatlerini seçmişler'' dediler. 
     Çeçenistan'da yeni terör eyleminin, Putin'in iktidar gücünü korumasının beklendiği parlamento seçimleri yaklaşırken düzenlenmesine dikkati çekti. 
     
</TEXT>
</DOC>
