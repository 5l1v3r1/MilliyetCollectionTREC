<DOC>
<DOCNO> 157622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sondun26.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tavuk üreticilerine "hintkeneviri yetiştirmeyin" uyarısı 
</HEADLINE>
<TEXT>

     Hollanda'da, tavuk vebası dolayısıyla işletmeleri temizlenen tavuk üreticilerine, ''boş ağıllarda hintkeneviri yetiştirmeyin'' uyarısı yapıldı. 
     Belçika sınırına yakın Limburg bölgesinde tavuk üreticiliği yapılan ağıllarda hintkeneviri yetiştirilmesinin önlenmesi amacıyla, Eindhoven kentinde, belediye, savcılık, polis, elektrik şirketi ve konut kooperatifleri arasında bir anlaşma imzalandı. 
     Eindhoven Savcılığı ve belediyenin girişimiyle imzalanan anlaşma uyarınca, taraflar, ağıllarda ya da konutlarda, hintkeneviri yetiştirildiğine ilişkin kuşkulu durumlarda birbirlerini derhal uyaracaklar. 
     Polis ve savcılık, hintkeneviri yetiştirdiği belirlenen çiftliklere karşı hoşgörülü olmayacak. Elektrik şirketi, elektrik kullanımını daha sıkı denetleyecek ve yasadışı elektrik kullanılan binaların elektriklerini kesecek. Konut kooperatifleri de hintkeneviri yetiştirdiği belirlenen kiracılarıyla sözleşmelerini iptal edecek ve bir daha uzatmayacak. 
     Eindhoven Savcılığı'ndan yapılan açıklamada, tavuklardan temizlenen ağılların, hintkeneviri yetiştirmek için ideal mekanlar oluşturduğu belirtilerek, kentlerde küçük çaplı yapılan hintkeneviri yetiştiriciliğinin, bu ağıllara kayabileceği ifade edildi. 
     Hollanda'da geçen Mart ayı başında ortaya çıkan veba dolayısıyla, ülkedeki tavuk üretim çiftliklerinin yüzde 25'i önlem amacıyla tavuklardan temizlenmişti. 
     
</TEXT>
</DOC>
