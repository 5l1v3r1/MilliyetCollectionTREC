<DOC>
<DOCNO> 181017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sondun26.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da neden insanlar sıcaktan öldü 
</HEADLINE>
<TEXT>

     Fransa'da Ağustos ayında etkili olan aşırı sıcakların çok sayıda kişinin ölmesine yol açmasıyla ilgili ilk resmi rapor, bugün kamuoyuna açıklandı. 
     Sağlık Bakanlığı'na sunulan rapora göre, ''devlet kurumları arasında iletişimsizlik ve koordinasyon eksikliği'', çok sayıda kişinin hayatını kaybetmesinde önemli rol oynadı. 
     Genel Sosyal İşler Müfettişi Doktor Françoise Lalande tarafından hazırlanan raporda, ''pratisyen hekimlerin büyük kısmının tatilde olduğu'' hatırlatıldı ve ''hastanelerin acil servislerinin çok sayıda hasta ile baş edememesinin felaketin boyutlarında etkili olduğu'' ifade edildi. 
     Raporda, kamuoyunu bilgilendirmek için bir ''alarm sisteminin'' olmamasının da, önemli sorun teşkil ettiği kaydedildi. 
     ''Doktorların nöbet sistemindeki aksaklıklar ve geçen yıl yürürlüğe giren haftalık 35 saatlik çalışma süresiyle ilgili uygulamanın da felaketin büyümesinde etkili olduğu'' belirtilen raporda, ''çoğu hastanede yeterli sağlık personelinin de bulunmadığına'' dikkat çekildi. 
     Fransa'da Ağustos ayında ülke genelinde etkili olan sıcaklarda, çoğu yaşlı ve kimsesiz yaklaşık 11 bin kişi hayatını kaybetmişti. 
     Meclis ve Senato'nun, yeni yasama yılına başlar başlamaz, konuyla ilgili bir soruşturma komisyonu kurması bekleniyor. 
     
</TEXT>
</DOC>
