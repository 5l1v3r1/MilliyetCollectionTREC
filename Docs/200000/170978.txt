<DOC>
<DOCNO> 170978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sonspo27.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırkpınar'da dopingi kim yaptı 
</HEADLINE>
<TEXT>

     Edirne Sarayiçi'de 27-29 Haziran tarihlerinde düzenlenen Kırkpınar Yağlı Güreşleri'nde 3 sporcunun doping yaptığı belli olurken, bu sporcuların isimlerinin açıklanmaması, tüm camiada gergin bir bekleyişe neden oluyor. 
     Dopingli numunelerin sahiplerini gösteren şifreleri kasasında bulunduran Gençlik ve Spor Genel Müdürü Mehmet Atalay'ın, doping yapan 3 ismi henüz açıklamaması, Kırkpınar Yağlı Güreşleri'nde numune veren tüm güreşcileri zan altında bırakıyor. Kırkpınar'da, başpehlivanlık güreşlerinde çeyrek finale yükselen 8 sporcu ile diğer boylarda final müsabakası yapan sporculardan doping numunesi alınmıştı. 
     
     ŞABAN YILMAZ, AĞIZ DEĞİŞTİRDİ 
     Bu arada başpehlivanlığı finalde Kenan Şimşek'e yenilerek kaybeden ve daha sonra yaptığı açıklamada rakibini doping yapmakla suçlayan Şaban Yılmaz, 3 güreşcinin dopingli çıktığının belli olmasından sonra farklı konuştu. 
     Final müsabakasından sonra yaptığı açıklamanın herhangi bir dayanağının bulunmadığını ifade eden Şaban Yılmaz, ''O anda büyük üzüntü yaşıyordum. Nabzım da 240'a çıkmıştı. Bu nedenle bilinçsizce konuştum. Daha sonra düşündüğümde saçmaladığımı anladım. Kenan Şimşek'e büyük ayıp ettim. Zaten daha sonra kendisini arayıp özür diledim'' diye konuştu. 
     Şaban Yılmaz, ayrıca dopingli sporculardan birisinin kendisi olup olamayacağı sorusuna, şu yanıtı verdi 
     ''15 yıldır güreş yapıyorum. Asla dopinge başvurmadım. Bu konuda kendime güveniyorum. Ancak yine de isimlerin açıklanmasını merakla bekliyorum. İnşaallah dopingli çıkanlardan biri ben olmam. Böyle bir şey olursa kimsenin yüzüne bakamam. Artık köyüme dönmek zorunda kalırım.'' Kırkpınar Başpehlivanı Kenan Şimşek ise dopingli isimler açıklanmadan konuyla ilgili konuşmasının doğru olmayacağını belirterek, ''Gençlik ve Spor Genel Müdürü, herkesin zan altında kalmasını önlemek için bu isimleri en kısa zamanda açıklamalı'' dedi. 
     
</TEXT>
</DOC>
