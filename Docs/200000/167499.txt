<DOC>
<DOCNO> 167499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/son/sonspo04.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençler 2 yeni transfer yaptı Aurelio için de FIFA'ya başvurdu 
</HEADLINE>
<TEXT>

     Gençlerbirliği, Bursasporlu Erkan Özbey ve Belçika'nın KRC Genk takımında forma giyen Avustralyalı Josip Skoko ile 3'er yıllık sözleşme imzaladı. 
     Beştepe İlhan Cavcav Tesisleri'nde yapılan imza törenine, futbolcuların yanısıra, kulüp başkanı İlhan Cavcav ve ikinci başkan Atilla Aytek de katıldı. 
     Bursaspor'un 30 kez ümit, 1 kez de A milli olan 25 yaşındaki savunma oyuncusu Erkan Özbey ve Belçika'nın KRC Genk takımında forma giyen 27 yaşındaki Hırvat asıllı Avustralyalı orta alan oyuncusu Skoko, kendilerini 3'er yıllığına kırmızı-siyahlı renklere bağlayan sözleşmeye imzayı attılar. 
     Gençlerbirliği'nin, transferi bu 2 futbolcunun alınmasıyla tamamladığını belirten kulüp başkanı İlhan Cavcav, ''Bu transferlerle geçen sezondan daha başarılı bir grafik çizeceğimize inanıyoruz. Seyircilermize de layık olmaya çalışacağız. Skoko'nun, Katar'da bir takımın 3.5 milyon Euro teklif etmesine rağmen 2.5 milyon Euro'ya bizi tercih etmesi de Gençlerbirliği'nin ne kadar büyük bir kulüp olduğunun göstergesidir. Ayrıca kendisine teşekkür ediyorum'' diye konuştu. 
     Cavcav, Bursaspor ile sözleşmesi süren Erkan için kulübüne 300 bin dolar bonservis bedeli ödediklerini, kulübün başarısı için bu sezon transferde kesenin ağzını açtıklarını vurgulayarak, ''Bu sezon transfere 6 milyon dolar yaklaşık 8 trilyon lira para harcadık'' dedi. 
     
     AURELIO İÇİN FIFA'YA BAŞVURU YAPILDI- 
     Cavcav, Fenerbahçe ile sözleşme imzalayan Brezilyalı futbolcu Aurelio'nun, daha önce kendileriyle yaptığı ön sözleşmede kararından vazgeçen tarafın 1 milyon dolar ceza ödemesine ilişkin maddenin yürürlüğe konulması için FIFA'ya başvurduklarını söyledi. 
     Cavcav, bu futbolcunun Brezilya'daki kulübüyle 31 Aralık'a tarihine dek sözleşmesinin bulunduğunu da bildirdi. 
     
</TEXT>
</DOC>
