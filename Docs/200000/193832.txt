<DOC>
<DOCNO> 193832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sonspo43.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da Sergen sevinci, Kaan Dobra şoku 
</HEADLINE>
<TEXT>

     Beşiktaş, Gençlerbirliği ile 9 kasım pazar günü yapacağı lig maçının hazırlıklarını tek antrenmanla sürdürdü. 
     Teknik Direktör Mircea Lucescu yönetiminde, BJK Nevzat Demir Tesisleri'nde gerçekleştirilen antrenmanda, futbolcuların sağanak yağmur altında taktik ağırlıklı çalışma yaptığı öğrenildi. 
     İlk 15 dakika sonra basına kapatılan antrenmanda, çift kale maç sırasında sağ uyluk adalesinde çekme olan Kaan Dobra'nın, idmanı yarıda bıraktığı bildirildi. Kulüp doktoru Yalçın Yavuzer, Kaan Dobra'yı bu hafta dinlendireceklerini, bu oyuncunun Gençlerbirliği maçında forma giyemeyeceğini söyledi. 
     Diz arka adalesinde çekme olan Ahmet Dursun ile İsviçre'de kontrolden geçen Sergen Yalçın idmana çıkmadı. Ahmet'in yarınki antrenmana katılacağı kaydedildi. 
     Bu arada, idmanın başında takımdan ayrı koşan İlhan Mansız'ın daha sonra çift kale maçta yer aldığı bildirildi. 
     Beşiktaş, yarın basına kapalı yapacağı idmanla Gençlerbirliği maçı hazırlıklarını sürdürecek. 
     
     SERGEN... 
     Kasığındaki problem nedeniyle kontrolden geçmek için bugün İsviçre'nin Zürih kentine giden Sergen Yalçın'da fıtık bulunmadığı açıklandı. 
     Kulüp doktoru Yalçın Yavuzer, Zürih'te kendilerinin koymuş olduğu teşhisin doğrulandığını belirterek, ''Fıtık değil, kas zorlanmasına bağlı ödem var. Sergen yarın İstanbul'a dönüyor. Bir hafta, 10 gün dinlenecek'' diye konuştu. 
     
</TEXT>
</DOC>
