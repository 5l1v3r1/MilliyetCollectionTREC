<DOC>
<DOCNO> 171637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sonspo07.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ender NBA'de şansımı denerim... 
</HEADLINE>
<TEXT>

     İsveç'te 5-14 Eylül'de düzenlenecek 33. Avrupa Erkekler Basketbol Şampiyonası'na katılacak A Milli Takım'ın genç oyuncusu Ender Arslan, şampiyonada kendisinin de yer almak istediğini söyledi. 
     Ender, daha önceki şampiyonalarda genelde kadroda yer alıp, daha sonra çıktığını belirterek, ''Ben daha çok Ümit Milli Takım'da yer alıyordum. Bu sefer A Milli Takım'da uzun süre çalışacağım. Artık A Milli Takım'da kalıcı olmak istiyorum. Milli takım kadrosunda yer aldığım için çok mutluyum. İsveç'te o büyük heyecanı ben de yaşamak istiyorum. Kamp dönemini çok iyi geçirirsem bu isteğimi gerçekleştirmiş olurum'' diye konuştu. 
     
     İLERİDE NBA İÇİN ŞANSIMI DENEMEK İSTERİM 
     Savunmada ve hücumda henüz eksikleri bulunduğunu kaydeden Ender, şöyle konuştu 
     ''Henüz kendimi tam olarak kanıtlamadım. Savunmada ve hücumda bazı eksiklerim var. Onları da tamamlamak gerekiyor. Kendimi iyi geliştirirsem, gelecek yıllarda NBA'de şansımı denemek isterim.'' 
     
     EFES PİLSEN'DE KENDİMİ 2. ADAM OLARAK GÖRMEDİM 
     Efes Pilsen'deki konumuna da değinen Ender, ''Ben Efes Pilsen'de kendimi hiçbir zaman ikinci adam olarak görmedim'' dedi. 
     Geçen sezon da lacivert-beyazlı takım için elinden geleni yaptığını ifade eden Ender Arslan, sözlerini şöyle tamamladı 
     ''Yeni sezonda da Efes Pilsen'de büyük hedefler için mücadele edeceğim. 12 yıldır Efes Pilsen'deyim. Takımımın kendine ait bir ekolü var. Bu sezon Brown ve Kambala gibi önemli oyuncular takımdan ayrıldı. Ancak yerlerine yine iyi oyuncular alındı. Ayrıca hangi oyuncu gelirse gelsin, ya da hangi ekole ait oyuncu transfer edilirse edilsen, Efes Pilsen'in kendi ekolüne göre oynar.'' 
     
</TEXT>
</DOC>
