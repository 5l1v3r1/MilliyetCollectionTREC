<DOC>
<DOCNO> 197653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sontur09.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimsesiz çocukları bayram sonrasında unutmayın .. 
</HEADLINE>
<TEXT>

     Yurt, yuva, gençlik merkezleri ve huzurevleri bayramlarda adeta ziyaretçi akınına uğrarken, bayram sonrasında yaşanan sessizlik özellikle çocukları etkiliyor. 
     İstanbul İl Sosyal Hizmetler Müdürü Kahraman Eroğlu, AA muhabirine yaptığı açıklamada, ildeki yurt, yuva ve gençlik merkezlerinde 2 bin 100 çocuğun, huzurevlerinde bin 50 yaşlının ve özürlü merkezlerinde de 175 kişinin kaldığını anlattı. 
     Türk toplum yapısı nedeniyle çocukların bayramlarda binlerce kişi tarafından ziyaret edildiğini belirten Eroğlu, ''Ama bayram sonrası bu rakam, onlara düşüyor. Bayram sonrasında ilgi kesilince çocuklar zor duruma düşüyor. 'Niye gelmiyorlar' diye soruyorlar. Onlara bunu uygun şekilde izah ediyoruz'' dedi. 
     Çocukların her zaman ilgiye ihtiyacı olduğunu ifade eden Eroğlu, şöyle konuştu 
     ''Çocukların sevgi, güven ve şefkate ihtiyacı var. Kurumlarımızda, özellikle 0-12 yaş grubu bin 920 çocuk var. Bu çocuklara bire bir, yüz yüze ilgi göstermek gerekir. Devlet olarak ekonomik, sosyal ihtiyaçlarını karşılamamıza rağmen, bire bir sevgi, şefkat vermede personel nedeniyle güçlük çekiyoruz.'' Bu sorunu aşmak için ''koruyucu aile'', ''gönüllü anne'' ve ''gönüllü abla'' uygulamaları getirdiklerini hatırlatan Eroğlu, vatandaşlara da seslenerek, ''Aileleri olduğu için evlatlık verilemeyen, ancak kurumlarında barınan çocuklara koruyucu aile, gönüllü anne, abla olun. Onlara aile ortamının sıcaklığını, annelik, ablalık duygusunu yaşatmak için dostluk kurun'' dedi. 
     Eroğlu, gönüllülerin, yuvalara gelerek çocukların dersleriyle ilgilenmeleri, onlarla dostluk kurmaları, tırnaklarını kesmeleri gibi davranışların gelişmelerinde etkili olduğunu kaydederek, bunun bir kişinin haftada 2-3 saatini alacağını vurguladı. 
     Çocukların hayatta başarı sağlamaları için tek şanslarının öğrenim görüp iş sahibi olmaları olduğunu anlatan Kahraman Eroğlu, 'Yuva ve yurtlarda kalan çocukların ancak yüzde 5-10'u, yükseköğrenim imkanı elde edebiliyor. Koruyucu aile olarak çocuklara yükseköğrenimlerinde yardımcı olunursa bu oran artar. Yükseköğrenim yapan çocuklar, kurumlarımızda 25 yaşına kadar barınabiliyor'' diye konuştu. 
     
     BAYRAM ZİYARETÇİLERİNE UYARILAR... 
     İl Sosyal Hizmetler Müdürü Eroğlu, Ramazan Bayramı süresince kurumları ziyaret edeceklere, çocuklar ve yaşlılarla konuşmalarında dikkatli olmaları konusunda da uyarıda bulunarak, ''Çocuklara özel, aileleriyle ilgili 'annen, baban, kardeşlerin var mı ' gibi sorular sormayın. Yaşlılara da 'geçmiş olsun' demeyin. Onlar hasta değil. 'Oğlun, kızın var mı ' diye de sormayın. Bu tür sorular, onların hatıralarını canlandırıp üzülmelerine neden olabilir'' dedi. 
     Ziyaretçilerin getirdikleri yiyecek ve giyecekleri de makbuz karşılığı kurum yöneticilerine teslim etmelerini ve kesinlikle kendilerinin dağıtmamasını isteyen Eroğlu, ''Her gelen baklava, şeker, çikolata dağıtırsa, hepsi hasta olur'' diye konuştu. 
     Kahraman Eroğlu, çocukların ''onurlarının kırılacağı'' düşüncesiyle de kullanılmış giysi kabul etmediklerini kaydetti. 
     
</TEXT>
</DOC>
