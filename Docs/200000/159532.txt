<DOC>
<DOCNO> 159532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sonspo31.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cafer kendini savundu Yaşamımda 2 kırmızı kart var... 
</HEADLINE>
<TEXT>

     Adanaspor'un milli futbolcusu Cafer Aydın, ''İstemeden yaşanan bir olaydan dolayı yanlış anlaşıldım ve kadro dışı kaldım'' dedi. 
     Cafer Aydın, Bursaspor kampı öncesinde, elindeki bardağın düşerek bir arkadaşına zarar verdiğini hatırlatarak, ''Kötü niyetim yoktu. Yanlış anlaşıldım. Ben bu takımın kaptanıyım, nasıl davranacağımı biliyorum. Ancak, yönetimin verdiği karara da saygılıyım'' dedi. 
     Yapı olarak haksızlığa tahammülü olmadığını ve herkes tarafından ''hırçın'' olarak değerlendirilmesinden de rahatsızlık duyduğunu belirten Aydın, şunları söyledi 
     ''1989 yılından bu yana profesyonel olarak Gençlerbirliği, Kayserispor, Antalyaspor, Ankaragücü, Bursaspor, Çaykur Rizespor ve Adanaspor takımlarında forma giydim. Her defasında agresif ve hırçın olduğumu söyleyenlere kızıyorum. Haksızlığa, yalana ve dürüst olmayan davranışlara ve samimiyetsizliklere dayanamam. 
     Adanaspor'da bu sezon hayli yararlı olduğumu sanıyorum. Çünkü attığım gollerle puanlar alındı. Yılmaz Vural hocam, beni çok iyi anladığı için kaptanlık görevine getirdi. Kadro dışı bırakılmamdan dolayı üzgünüm. 
     Ben, 14 yıllık profesyonel yaşantımda yalnızca 2 kez kırmızı kart gördüm. Bu sezon bitti sayılır. Ben Adanaspor'un sözleşmeli futbolcusuyum.'' Defalarca genç, ümit, olimpik ve A milli formayı da giydiğini hatırlatan Aydın, ''Performansımın zirvesindeyim. Yeni sezonda daha iyi işler yapacağıma inanıyorum'' diye konuştu. 
     
</TEXT>
</DOC>
