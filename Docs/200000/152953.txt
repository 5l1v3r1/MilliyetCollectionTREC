<DOC>
<DOCNO> 152953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sondun19.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld "Türkiye'nin kararı hayal kırıcıydı" 
</HEADLINE>
<TEXT>

     ABD Savunma Bakanı Donald Rumsfeld, Irak savaşını, ''askeri doktrini yıllarca etkileyecek tarihi bir başarı'' olarak niteledi. 
     ABD Merkez Komutanlığı'nın Katar'daki karargahında yüzlerce askere hitap eden Rumsfeld, ''Ordu, eşi görülmemiş bir güç, hız, dikkat gösterdi. Modern askeri tarihinde, muhtemelen en hızlı ilerleyişiyle Bağdat bir aydan kısa bir sürede özgürleştirildi'' diye konuştu. 
     Rumsfeld, konuşmasında, ''Siz tehlikeye karşı ülkenizi korudunuz ve Irak halkını özgürleştirdiniz. Bir ülkeyi özgürleştirdiniz, bunu nasıl yaptığınız, 21. yüzyılda ülkemizi savunma biçimini değiştirmeye yardımcı olacak'' dedi. 
     Konuşmasında TBMM'nin asker bulundurma tezkeresini reddetmesine de değinen Rumsfeld, ''Türkiye'nin kararının hayal kırıcı olduğunu'' söyledi. Rumsfeld, ABD Merkez Komutanı Orgeneral Tommy Franks'in birliğin donanımını taşıyan gemilerin Türkiye kıyısından ayrılmasını sağlayarak, ''bu hayal kırıklığını avantaja dönüştürdüğünü'' söyledi. 
     Irak savaşındaki yardımlarından dolayı müttefiklere teşekkür etmek ve bölgedeki Amerikan askeri varlığında olası değişiklikleri ele almak üzere Körfez gezisine çıkan Rumsfeld'in, günün ilerleyen saatlerinde Katar lideri Şeyh Hamad bin Halife El Tani ile görüşmesi bekleniyor. 
     




</TEXT>
</DOC>
