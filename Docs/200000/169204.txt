<DOC>
<DOCNO> 169204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/guncel/gun01.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Özpetek yine ödüllendi 
</HEADLINE>
<TEXT>

Yönetmenliğini Ferzan Özpetek'in yaptığı 'Karşı Pencere' filmi, Çek Cumhuriyeti'nin en büyük sinema festivalinde 3 ödül aldı... 
     Ferzan Özpetek'in son filmi "Karşı Pencere" La Finestra di Fronte , "Doğu Avrupa'nın Cannes'ı" olarak adlandırılan Karlovy Vary Sinema Ödülleri'nde "en iyi film", "en iyi yönetmen" ve "en iyi kadın oyuncu" Giovanna Mezzogiorno dallarında üç ödüle layık görüldü. Prag'da önceki akşam düzenlenen ödül töreninde Çek sinemasının ünlü isimlerinin aralarında bulunduğu 1200 davetlinin önünde ödülünü alan Özpetek, "Çok heyecanlıyım. Böyle bir şeyi umuyordum, ama gerçeği söylemek gerekirse beklemiyordum. Belki de filmdeki konu herkesçe ortak bir konu olarak düşünülüyor ve herkese heyecan veriyor" dedi. 
     Karlovy Vary Sinema Ödülleri'nin 38 yıllık geçmişi boyunca, ilk kez en önemli üç daldaki ödülün tek filme verildiği belirtiliyor. Karşı Pencere, "İtalya'nın Oscarları" olarak adlandırılan "David di Donatello"da bu yıl en iyi film dahil beş dalda ödül almıştı. Bologna'da düzenlenen sinema günleri çerçevesinde de dün "Karşı Pencere" ve Özpetek'in 3. filmi "Cahil Periler" gösterildi. 17 Temmuz'da İtalya'nın güneyindeki Otranto kentinde düzenlenecek "Özpetek Günleri"ne katılacak olan dünyaca ünlü yönetmenimiz, Kudüs, Londra, Kopenhag ve Paris sinema festivallerine de yine "Karşı Pencere" ile katılacak. 
     
Serra Yılmaz'a teklif yağıyor      "Karşı Pencere"nin başarılı oyuncusu Serra Yılmaz da, dün akşam Pescara'da düzenlenen törende İtalya'daki 2. ödülünü aldı. İtalyan sinema dergisi Ciak'tan geçen aylarda "en iyi yardımcı kadın oyuncu" ödülünü alan Yılmaz, Flaviano Ödülleri'nde de "en iyi yardımcı kadın oyuncu" ödülünü kazandı. Özpetek sayesinde bu yıl tüm ödülleri toplayan Mezzogiorno'ya da "en iyi kadın oyuncu" ödülü verildi. Serra Yılmaz, İtalya'dan çok sayıda iş teklifi aldığını, Ciro İpolito'nun çekeceği "Vanilya ve Çikolata" adlı filmden gelen teklifini büyük olasılıkla kabul edeceğini söyledi. 
     

</TEXT>
</DOC>
