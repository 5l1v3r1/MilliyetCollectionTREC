<DOC>
<DOCNO> 159625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/spor/spo02.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kovaçeviç sürprizi 
</HEADLINE>
<TEXT>

Fenerbahçe, Real Sociedad'ta forma giyen Sırp oyuncuyu gündemine aldı. İspanya'da yıldızı parlayan tecrübeli futbolcunun transferi el yakıyor 
     YALÇIN TÜRK 

     Engeller çok büyük 
     FENERBAHÇE dış transferde Real Sociedad'ın golcüsü Kovaceviç için araştırma başlattı. Sarı - Lacivertliler'in golcü sorununu çözmek için tecrübeli oyuncuyu liste başı yaptığı öğrenildi. Bu yıl fırtına gibi esen Sırp futbolcunun transferinde birçok zorlu engelin bulunduğu bildirildi. Kovaceviç'in bonservisinin yüzde 50'sinin Lazio'da, yüzde 50'sinin ise Sociedad'ta olduğu açıklandı. 
     
     Owermars ısrarı 
     KOVECEVİÇ'İN transferinin gerçekleşmesi için Fenerbahçe'nin iki kulübün bonservis bedelinin toplamı olan 13 milyon doları gözden çıkarması gerektiği belirtildi. Lazio ile halen 3 yıllık mukavelesi olan golcünün Valencia'ya gitme ihtimalinin olduğu da vurgulandı. Bu arada yöneticiler Owermars'ın menajerinden olumlu yanıt aldılar. Aziz Yıldırım'ın hocanın belli olmasından sonra Hollandalı futbolcuyla daha yakından ilgileneceği belirtildi. 
     
Ortega unutulmadı      SARI-Lacivertli formayı yarım sezon giyen ve ülkesine dönen Ortega, taraftarların sevgisini kaybetmedi. İnternetteki "www.fenerhaber.com" sitesinde düzenlenen ankette Fenerbahçeliler Ortega'nın dönmesini istedi. "Ortega geri dönse destekler misiniz " sorusuna oy verenlerin yüzde 70.20'si "Evet" dedi. 
     
Hocada karar anı      TEKNİK direktör arayışlarını büyük bir hızla sürdüren Fenerbahçe yönetiminin isim konusunda ikiye bölündüğü öğrenildi. Ağırlığın Daum'da olmasına karşın, bazı yöneticilerin Fernandez'te ısrar ettiği bildirildi. Önümüzdeki günlerde yapılacak olan yönetim toplantısında konunun masaya yatırılacağı ve oylama sonucunda son kararın verileceği açıklandı. 
     DAUM'UN göreve geldiği takdirde birlikte çalışacağı isimleri de belirlediği vurgulandı. Alman teknik adamın, ünlü kaleci İmmel'in yanı sıra Koch'u da beraberinde getireceği ifade edildi. Sarı - Lacivertliler'in İran'da görev yapan Koch'un gelmesini şart koştuğu öğrenildi. Daum'un da bu isteği olumlu karşıladığı ve Koch'a hazır olması için haber gönderdiği vurgulandı. 
     
Final hazırlığı      SÜPER Lig'de sıkıntılı günler yaşayan Fenerbahçe, UEFA Kupası'na katılma şansını belirleyecek olan Göztepe maçının hazırlıklarını sürdürüyor. Antrenmanlarda oldukça hırslı olan Sarı - Lacivertliler, İzmir'den üç puanla döneceklerini iddia ettiler. Diyarbakırspor maçında kırmızı kart gören Fatih Akyel, cezasına karşın kafileye katılacağını söyledi. 
     

</TEXT>
</DOC>
