<DOC>
<DOCNO> 198319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/yasam/yas01.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon 'Dadaş'lar 
</HEADLINE>
<TEXT>

   Oomoto Tarikatı'nın Japon üyeleri, atalarının, bugünkü adı Dadaşköy olan Erzurum'un Kan köyünden geldiğine inanıyor. Köy, hac yeri olabilir 
      
   Atatürk Üniversitesi Fen-Edebiyat Fakültesi öğretim üyesi Yrd. Doç. Dr. Yavuz Konca, bir milyonu aşkın üyesi bulunan Japon Oomoto Tarikatı'nın davetlisi olarak gittiği Japonya'da yaşadıklarını anlattı. Japonların, Kan köyüyle ilgili inançlarının 2000 yılı ilkbaharında ortaya çıktığını anlatan Konca, ziyaretine gelen Oomoto Vakfı ikinci Başkanı Masato Deguchı ile Dış İlişkiler Müdürü Hiroma Takao Yano'ya Erzurum'la ilgili bilgi verdiğini söyledi. 
   Konca şöyle konuştu "Kentin 5-6 bin yıllık geçmişi olduğunu anlattım. Japonlar 'Burada Kan, Man gibi bir yerleşim var mı ' diye sordu. Aynı kişiler 2000'de tekrar geldi. Erzurum'un tarihi ve kültürüyle ilgili bilgi vermem için de beni Japonya'ya davet etti." 
   
   Rüyada görünce... 
   Ayabe ve Kameoka kentlerinde çeşitli etkinliklere, televizyon programına katıldığını anlatan Konca, sözlerini şöyle sürdürdü "Tarikatı 1700'lü yıllarda Unısaburo Deguchı kurdu. İnançlarına göre Deguchı rüyasında, atalarının Türkiye'nin doğusunda Kan adlı bir yerden Japonya'ya geldiklerini görmüş. Rüyaya göre bu yerleşim yeri, dağın eteklerinde, düzlük bir alanda kurulu, deresi olan bir yer. Bu yerleşim yeriyle, bizim Kan köyü arasında benzerlikler var." 
   
   Benzerlik çok 
   Tarikat üyelerinin geleneksel kıyafetleriyle bölgede kullanılan yöresel kıyafetlerin benzediğini de kaydeden Konca, "Bölgemizde görülen beşik kertmesiyle evlilik onlarda da var. Onlar da bizim gibi yer sofrası kullanıyor, evlere ayakkabılarını çıkararak giriyor, takılarını yüklük olarak tanımladığımız yerlere koyuyorlar" dedi. 
   
   Hac yerine dönüştürebilsek 
   Tarikatın bu inanışının turizm açısından çok iyi değerlendirilmesi gerektiğini vurgulayan Konca, "Biraz tanıtıma ağırlık verirsek, Erzurum'a her yıl on binlerce turist çekebiliriz. Tarikat mensupları için Kan köyünü bir hac yerine dönüştürebiliriz" diye konuştu. 
   
   
</TEXT>
</DOC>
