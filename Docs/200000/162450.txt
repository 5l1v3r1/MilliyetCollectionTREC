<DOC>
<DOCNO> 162450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/soneko13.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirme çalışmaları tüm hızıyla sürüyor... 
</HEADLINE>
<TEXT>

     Ekonomik programın gelir sağlayıcı en önemli kalemlerinden olan özelleştirmede ihale çalışmaları hızla devam ediyor. 
     Özelleştirme İdaresi Başkanlığı ÖİB ikinci çeyrek ihale takviminde, Tüpraş ile Tekel Sigara Sanayi ve Tekel Alkollü İçkiler'de blok hisse satışı, Gemlik Gübre Sanayi, Samsun Gübre Sanayi ve Kütahya Gübre Sanayi'nde blok, Tümosan'da varlık yöntemi ile ihaleye çıkılmasını hedeflemişti. 
     
     DEVLERDE İHALEYE ÇIKILDI 
     Özelleştirme takvime göre, ÖİB, bu yılın 2. çeyreğini içeren Nisan-Mayıs-Haziran döneminde, özelleştirme programında yeraldığı gibi, TÜPRAŞ'ın blok hisse satışı ve TEKEL Sigara Sanayi ile TEKEL Alkollü İçkiler'in blok hisse satışı için ihaleye çıkıldı. 
     ÖİB, 3. çeyrek programında yeralmasına rağmen, Karadeniz Bakır A.Ş. KBİ ile Eti Bakır A.Ş'nin özelleştirilmesi için bu ay içinde ilana çıkmak üzere, Gemlik Gübre Sanayi, Samsun Gübre Sanayi ve Kütahya Gübre Sanayi'nin blok hisse satışı için de özelleştirme hazırlıklarını sürdürüyor. 
     Bu arada, Sümer Holding'e Diyarbakır Pamuklu İşletmesi, Malatya Pamuklu Sanayi İşletmesi, Adıyaman Pamuklu Sanayi İşletmesi, Çanakkale Deri İşletmesi, Van Deri ve Kundura İşletmesi, Tercan Ayakkabı İşletmesi, Sarıkamış Ayakkabı İşletmesi, Akdeniz Pamuklu Sanayi İşletmesi ve Adana Çırçır Fabrikası için, Nisan ayı itibarıyla varlık satışı için açılan ihalede, son teklif verme tarihi 17 Haziran 2003'de sona erecek. 
     Türkiye Denizcilik İşletmeleri'ne ait Trabzon ve Dikili Limanı ile 5 adet geminin satışı için de bu ay ihale ilanına çıkılacak. 
     SEKA'ya ait Kastamonu, Aksu İşletmeleri için 9 Haziran'da ilana çıkılırken, Taşucu Limanı ve Tersane alanı için 16 Haziran 2003'de yeniden ihaleye çıkılması hedefleniyor. 
     İGSAŞ, Eti Krom A.Ş. ve Gerkonsan'ın blok satışlarına ilişkin ihale ilanlarının da bu ay içinde yayınlanacağı belirtiliyor. 
     
     PETKİM'DE SÖZ REKABET KURUMU VE ÖYK'NIN 
     Bu arada, özelleştirmenin önemli kilometre taşlarından biri olan Petkim A.Ş'nin yüzde 88.86 hissesinin blok satış yöntemiyle özelleştirilmesi amacıyla açılan ihale tamamlandı. 
     Buna göre, Petkim'in özelleştirilmesi için 6 Haziran'da yapılan nihai pazarlık görüşmelerinde en yüksek teklifi 605 milyon dolar ile Standart Kimya Petrol Doğalgaz Sanayi Ticaret A.Ş. verdi. 
     Petkim'de verilen bu teklif, Rekabet Kurumu'nun görüşü alındıktan sonra Özelleştirme Yüksek kurulu'na ÖYK sunulacak ve ÖYK'nın onaylaması ile ihale süreci tamamlanacak. 
     
     DEVAM EDEN ÇALIŞMALAR 
     Bu arada nihai pazarlık görüşmeleri tamamlanan Eti Gümüş'ün satışına ilişkin karar, Özelleştirme Yüksek Kurulu ÖYK onayına sunuldu. 
     Ayrıca SEKA'ya verilen yetki çerçevesinde gerçekleştirilen ihaleler sonucunda bazı atıl gayrımenkuller ve Yibitaş Kraft Torba Sanayi A.Ş'de bulunan yüzde 10 oranındaki hissenin satışı gerçekleşirken, Akkuş ve Ardanuç işletmelerinin ihaleleri iptal edildi. 
     Diğer taraftan SEKA'nın İzmit İşletmesinin özelleştirilmesine ilişkin çalışmalar da devam ediyor. 
     
     TÜRK TELEKOM 
     Türk Telekom'un özelleştirme çalışmaları ise yurtiçi ve yurtdışı piyasalarda yaşanan gelişmeler paralelinde sürdürülüyor. 
     Türk Telekom'un tamamının özelleştirilmesine yönelik olarak şirket değerinin yeniden tespitine yönelik işlemler devam ederken, diğer taraftan da satış stratejisinin tespitine ilişkin çalışmalar sürüyor. 
     Bu arada, Türk Telekom özelleştirmesini halka arz ve minimum yüzde 51'lik blok satış hazırlıklarının eş zamanlı yürütülmesi benimsendi. 
     Özelleştirme İdaresi, Telekom'da Temmuz ayı içinde bir yol haritasını sunabilmeyi amaçlıyor. 
     
     THY, EYLÜL'DE SATIŞTA 
     Temmuz ayı itibarıyla yılın 2. yarısında ise özelleştirme amacıyla ihaleye çıkılması beklenen kuruluşları, Seka Taşucu Limanı, Seka İzmit İşletmesi, Sümer Holding'in 6 İşletmesi, Ataköy Otelcilik, Ataköy Marina ve THY oluşturuyor. 
     Programa göre, Temmuz'da Seka Taşucu Limanı'nın işletme hakkı devri için ihaleye çıkılması hedefleniyor. 
     Ağustos ayında ise SEKA-İzmit İşletmesi'nin varlık gayrımenkul satışı, Sümer Holding'e ait Merinos İşletmesi, Bakırköy İşletmesi ve Beykoz İşletmesi'nin varlık Gayrımenkul satışı, Sümer Holding Antalya, Bergama ve Manisa'nın Blok Hisse Satışı Varlık satışı, Ataköy Otelcilik ile Ataköy Marina'nın blok hisse satışı için ihaleye çıkılması planlanıyor. 
     Türk Hava Yolları'nın blok hisse satışı veya halka arz işlemi için ise ihale tarihi Eylül ayı olarak hedeflendi. 
     ESGAZ ve BURSAGAZ'ın ilanlarının ise Temmuz ayının ilk haftasında ilana hazır olması beklenirken, Sümer Holding'in bağlı ortaklığı olan SİDAŞ'daki yüzde 93.38 oranındaki hisse satış ilanının Ağustos'da, Divhan'daki yüzde 100'lük İdare hissesinin blok satış ilanının ise Eylül ayında verilmesi planlanıyor. 
     Bu arada, kapsamda olan Şeker Fabrikaları A.Ş için hazırlık süresi 30 Haziran 2003 tarihine kadar uzatılırken, özelleştirme stratejisinin belirlendiği yol haritasının Haziran sonuna kadar Özelleştirme Yüksek Kurulu ÖYK tarafından onaylanması bekleniyor. 
     
     ELDE EDİLEN GELİR 
     Bu arada, yılbaşından bugüne kadar geçen sürede gerçekleştirilen özelleştirme uygulamaları sonucunda 51 milyon 677 bin 260 dolarlık satış yapıldı. 
     Yapılan özelleştirmeler kapsamında, bu yıl şimdiye kadar işletmelerde herhangi bir blok satış ve halka arz yapılmazken, söz konusu dönemde tesis ve varlık satış veya devri ile gerçekleştirilen uygulamalarda toplam satış bedeli 232 bin 613 dolar olurken, bu rakamın 6 bin 901 doları tahsil edildi. 
     Özelleştirme uygulamaları sonucunda, tesis-varlık satış veya devri sonucunda, Karadeniz Bakır İşletmeleri'nin 101 adet, Sümer Holding'in de 2 taşınmazı satıldı. 
     Buna göre KBİ'nin 3 taşınmazının satış bedeli 225 bin 712 dolar olurken, tahsilat şirket tarafından gerçekleştirildi. 
     Sümer Holding'in 2 taşınmazının toplam satış bedeli ve tahsilatı da 6 bin 901 dolar oldu. 
     Özelleştirme çalışmalarında bugün itibarıyla, 2 arsa ve 1 limanın toplam 36 milyon 75 bin 221 dolarlık satış işlemi de sözleşme imza aşamasında bulunuyor. 
     İmza aşamasında bulunan kuruluşlardan Sümer Holding'in 2 arsası toplam 75 bin 221 dolara ve Türkiye Denizcilik İşletmeleri'nin de Kuşadası Limanı 36 milyon dolara satılacak. 
     Öte yandan, bu ay SEKA'nın Afyon İşletmesi 3 milyon 100 bin dolara ve TDİ Çeşme Limanı da 12.5 milyon dolara satıldı. Böylece Özelleştirme İdaresi Başkanlığı'nın kasasına 15.6 milyon dolar girmiş oldu. 
     
</TEXT>
</DOC>
