<DOC>
<DOCNO> 188400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sontur21.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
11 aylık bebek açlıktan öldü... 
</HEADLINE>
<TEXT>

     Antalya'nın Manavgat İlçesi'nde, çadırda yaşayan kadının 11 aylık bebeği, beslenme ve su yetersizliğinden öldü. 
     Manavgat'ın Ulualan mevkiinde, çadırda yaşadığı öğrenilen Çiğdem Çağlar 25 , aşırı derecede zayıflayan 11 aylık bebeği Burhan'ı Antalya Devlet Hastanesi'ne götürdü. Hastaneye getirildiğinde ölü olduğu belirlenen bebeğin ''beslenme ve su yetersizliği''nden öldüğü açıklandı. 
     Eşi tarafından terk edildiği öğrenilen Çiğdem Çağlar'ın bebeğini yaklaşık bir hafta önce Manavgat Devlet Hastanesi'ne götürdüğü, yapılan muayenede minik Burhan'ın vücudunun açlık ve susuzluktan güçsüz düştüğünün belirlendiği kaydedildi. 
     Manavgat Devlet Hastanesi Başhekimi Rasim Kanar, A.A muhabirine yaptığı açıklamada, anne Çiğdem Çağlar'ın kendilerine başvurduğunu doğrulayarak, ''Muayenede bebeğin vücudunun açlık ve susuzluktan güçsüz düştüğü görüldü. Anneye ne yapması gerektiğini, çocuğuna ne vermesi anlattık. Daha sonra hastaneden ayrıldı'' dedi. 
     Antalya İl Sağlık Müdürlüğü Ana ve Çocuk Sağlığı Şube Müdürü Dr. Bilge Uysal, ilk altı ay için bebeklere anne sütü dışında başka birşey verilmemesi gerektiğini söyledi. 6 aydan sonra anne sütünün yanı sıra ek gıdaların da alınması gerektiğini kaydeden Dr. Uysal, ''Ancak bu durumda anne bu ek gıdaları sağlayamamış, sütü de bebeği beslemeye yetmemiş olabilir'' diye konuştu. 
     
</TEXT>
</DOC>
