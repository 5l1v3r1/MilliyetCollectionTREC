<DOC>
<DOCNO> 167072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sondun32.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Duran Duran Beckham stilinin takipçisiyiz... 
</HEADLINE>
<TEXT>

     İngiliz pop grubu Duran Duran, son albümlerinin hazırlıklarında, İngiltere Milli Takımı'nın yıldız futbolcusu David Beckham'ın stilini takip ediyor. 
     Japonya'da gelecek hafta verecekleri konserle dünya turnesini başlatacak grubun klavyecisi Nick Rhodes, başkent Tokyo'da gazetecilere yaptığı açıklamada, ''Hepimiz, David Beckham rejiminin takipçisiyiz. Rejimle, Beckham'ın saç stilini kastediyorum'' dedi. 
     Rhodes, grubun 1,5 yıldır hazırlıklarını yaptığı albümün neredeyse tamamlanmak üzere olduğunu, dünya turnesinde kayıttan önce enerji toplayacaklarını söyledi. 
     Grubun bateristi Roger Taylor da, çıkacak albümün grubun yeniden doğuşu anlamına gelmediğini, Duran Duran'ın 1990'larda da başarılı çalışmalar yaptığını belirtirken, basçı John Taylor, grupla tekrar biraraya gelmekten çok mutlu olduğunu ifade etti. 
     Duran Duran'ın solisti Simon Le Bon, dünya turuna iyi karşılanacakları bir yerde başlamak istediklerini belirterek, ''Grupta olmak sizi genç ve canlı tutuyor'' dedi. 
     Duran Duran grubu, 1980'lerde gözde olan parçalarıyla müzik listelerinin başına oturmuş, grubun çıkardığı albümler 60 milyondan fazla satmıştı. 
     
</TEXT>
</DOC>
