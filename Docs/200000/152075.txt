<DOC>
<DOCNO> 152075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sondun41.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Powel Kuzey Kore ile ilgili Pekin görüşmeleri sonuçlanmak üzere 
</HEADLINE>
<TEXT>

     ABD Dışişleri Bakanı Colin Powell, Kuzey Kore ile ilgili olarak Pekin'de yapılan görüşmelerin sonuçlanmak üzere olduğunu, bir sonraki görüşme aşamasına daha sonra karar verileceğini söyledi. 
     Powell, Asya-Pasifik Konseyi'ndeki konuşmasında, Pekin görüşmelerine katılan Kuzey Kore, Çin ve ABD'nin, görüşlerini güçlü biçimde ortaya koyduklarını belirterek, ''toplantı artık sonuçlanmak üzere'' dedi. Powell, Kuzey Kore'nin nükleer programı ile ilgili yapılan görüşmeler konusunda, ''taraflar şimdi başkentlerine dönecekler ve toplantılarda dinlediklerini değerlendirecekler, önerileri inceleyecekler, ardından da bir sonraki aşamaya karar vereceğiz'' dedi. Powell, Kore Yarımadası'nın nükleer silahsız bölge olması yolundaki ısrarlarını sürdüreceklerini kaydetti. 
     Powell, görüşmelerin ''ABD-Kuzey Kore müzakereleri kısmının'' sona erdiğini, ancak yarın, Çin-ABD ve Çin-Kuzey Kore ikili görüşmelerinin devam edebileceğini ifade etti. Powell, ''Kuzey Koreliler hiçbir şekilde, ABD ve ortakları ya da bölgedeki diğer ülkelerin Pyongyang yönetiminin savurduğu tehditler ya da savaşçı açıklamalardan korktuğu izlenimiyle müzakerelerden ayrılmamalıdır'' uyarısında bulundu. 
     





</TEXT>
</DOC>
