<DOC>
<DOCNO> 196061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sondun04.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kennedy Türkiye saldırısı El Kaide'nin daha faal olmasının sonucu 
</HEADLINE>
<TEXT>

     ABD Demokrat Parti Massachussetts Senatörü Ted Kennedy, terör örgütü El Kaide'nin giderek daha faal hale geldiğini, bunun yan sonuçlarından birinin de, İstanbul'daki bombalı saldırılarla ortaya çıktığını söyledi. 
     Kennedy, Amerikan CBS televizyonunda katıldığı bir programda, ''Şu sırada şahit olduğumuz, Taliban'ın Afganistan'da yeniden organize olduğu ve El Kaide'nin daha faal hale geldiğidir. Türkiye'deki saldırılarla bunun yan sonuçlarını görüyoruz. Terör hala bir numaralı sorun'' dedi. 
     Ted Kennedy, Afganistan'ın istikrarsız hale gelmesi durumunda, ABD'nin gelecekte de halen terörle mücadele ediyor olacağı uyarısında bulunarak, bunun tek çözümünün uluslararası toplumla birlikte çalışmak olduğunu söyledi. 
     Senatör Kennedy, ''Tek başımıza terörle mücadele etmeyi bırakmalıyız. Karşımıza çıkan herkese Ya yolumdan gidersin ya da herkes kendi yoluna diyemeyiz. Ancak, günümüzde Amerikan dış politikası bu anlayışla yürütülüyor'' diye konuştu. 
     ABD'nin eski dışişleri bakanlarından Lawrence Eagleburger da, CNN televizyonunda yaptığı açıklamada, İstanbul'daki terörist saldırıların, terör örgütü El Kaide'nin işi olabileceğini söyledi. 
     Eagleburger, ABD'nin El Kaide ile nasıl mücadele etmesi gerektiği yönündeki bir soruyu, ''Onlarla başa çıkabileceğimiz yollar var. Ancak hem kaynak hem de onları yakalamak için kullanacağımız araçlar bakımından tam bir kararlılık gerekiyor. Bu çok zor bir iş ve kolay çözülmeyecek. Gerekli kaynakları ayırmaya hazır olmalıyız'' şeklinde yanıtladı. 
     CNN'e bu konuda açıklama yapan ABD Merkezi Haberalma Teşkilatı'nın CIA eski başkanlarından James Woolsey de, ABD'nin terörün yayılmasına karşı ilk yapması gerekenin, sunni üçgende Iraklılarla dostluk kurması olduğunu söyledi. 
     Woolsey, bu sayede dostluk kurulan Iraklıların, ''kötü adamların'' kimler olduğu konusunda Amerikalılara bilgi vereceğini, ABD'nin de, Baas partisi yanlısı, Tikritli ve El Kaide mensubu kişilerin üzerine daha hızla gidebileceğini kaydetti. 
     
</TEXT>
</DOC>
