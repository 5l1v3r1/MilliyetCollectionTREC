<DOC>
<DOCNO> 190030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/siyaset/siy02.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşi türbansız olan bakana 'eşli' davetiye 
</HEADLINE>
<TEXT>

      YILDIZ YAZICIOĞLU Ankara 

   
   Cumhurbaşkanı Ahmet Necdet Sezer'in, 29 Ekim Cumhuriyet Bayramı resepsiyonu için bakanlara gönderdiği davetiyelerde de "türban" önlemi aldığı ortaya çıktı. Çankaya Köşkü'nden 22 bakandan eşleri türbansız 6 erkek bakan ile hükümetteki tek kadın bakan Devlet Bakanı Güldal Akşit'e "eşli" davetiye gitti. 
   Sezer, AKP'li kadın milletvekilleri ile CHP'li milletvekillerine "eşli", AKP'li erkek milletvekillerine ise türban önlemi olarak "eşsiz" davetiye göndermeyi tercih etmişti. Çankaya Köşkü, 29 Ekim'de "Cumhuriyet'e yakışır bir tablo sergilenmesi" yönündeki hassasiyetini sadece milletvekili değil bakan düzeyinde de gösterdi. Edinilen bilgiye göre, Çankaya Köşkü, AKP'li milletvekillerinin "ayrımcılık" tepkisi gösterdiği iki tip davetiye tercihini Bakanlar Kurulu üyelerine de uyguladı. Cumhuriyet Bayramı kutlamalarının koordinasyonundan sorumlu Devlet Bakanı Beşir Atalay, Gazi Üniversitesi Öğretim Üyesi eşi Yıldız Atalay'ın türbansız olması nedeniyle davetiye sıkıntısı yaşamadı. Kabinedeki tek kadın bakan Güldal Akşit de, eşleri türbanlı 15 erkek bakanın aksine davetiyesi eşli gönderilen isimlerden biri oldu. Eşleri türbansız olduğu için Sezer'in vetosuna takılmayan diğer bakanlar ve eşleri şöyle 
   Milli Savunma Bakanı Vecdi Gönül ve eşi Sevim Gönül. l Kültür ve Turizm Bakanı Erkan Mumcu ve eşi Işıl Mumcu. l Çalışma ve Sosyal Güvenlik Bakanı Murat Başesgioğlu ve eşi Hacer Başesgioğlu. l Diyanet İşleri'nden Sorumlu Devlet Bakanı Mehmet Aydın ve eşi Nihal Aydın. l Devlet Bakanı Kürşad Tüzmen ve eşi Perihan Tüzmen. 
   
   Kapusuz Şık olmadı    AKP Grup Başkan Vekili Salih Kapusuz, Cumhurbaşkanı Ahmet Necdet Sezer'in Cumhuriyet Bayramı resepsiyonuna AKP'li milletvekillerini eşsiz davet etmesini "Şık olmadı" sözleriyle değerlendirdi. Sezer'in davetiyesini gazetecilerle sohbet ederken alan Kapusuz, şöyle konuştu 
   "Salih Kapusuz'un eşi Türkiye Cumhuriyeti vatandaşıdır. Cumhuriyet Bayramı kutlamalarına katılmak onun da hakkıdır. Bayramın coşkuyla kutlanması gerekirken ayrımcılık yapılması doğru değil. Türkiye bunu hak etmiyor." 
   
   
   
</TEXT>
</DOC>
