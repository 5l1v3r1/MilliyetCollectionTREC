<DOC>
<DOCNO> 171391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/soneko08.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Duble yollar için kaynak bulundu... 
</HEADLINE>
<TEXT>

     Hükümetin önemli vaatleri arasında bulunan duble yollar için kaynak bulundu. Yatırımları Hızlandırma Ödeneği, Yedek Ödenek ve Karayolları Genel Müdürlüğü'nün ödeneklerinden yaklaşık 100 trilyon liralık bölümün duble yol projelerine aktarıldığı öğrenildi. 
     Duble yol projelerinin 600 kilometrelik kısmı 2003 Yatırım Programı'nda yer alıyor. 
     Bunun dışında kalan yaklaşık 650 kilometrelik kısmın ise Karayolları Genel Müdürlüğü'nün yol bakım ödeneğinden yapılmaya başlandığı, bu bölüme il özel idarelerinin makine parkı ve işçi desteği verdiği belirtilirken, bu yolların toprak kısımlarının bitirildiği belirtiliyor. 
     
     İHALE İÇİN YATIRIM PROGRAMINA ALINDI 
     Bunun ardından bu yolların müteahhit ya da taşeron eliyle yaptırılacak kısımlarının bir şekilde yatırım programı ile ilişkilendirilmesi ihtiyacı ortaya çıktı. 
     Yatırım programında yer alan projeler için 48 trilyon liralık kaynak ayrılırken, geriye kalan 650 kilometrelik duble yol için ise bütçenin diğer kalemlerinden aktarma yapıldı. 
     Yatırımları Hızlandırma Ödeneği, Yedek Ödenek ve Karayolları'nın bakım-onarım ödenekleri kaleminden yaklaşık 100 trilyon lira duble yollar için ayrılırken, 650 kilometrelik duble yolun yatırım programına alınmasına ilişkin Yüksek Planlama Kurulu YPK kararı da çıktı. 
     Yeni programa alınan ve devam edenlerle birlikte yatırım programında yaklaşık 1.800 kilometrelik bölünmüş yol projesi bulunurken, bunların 1.250 kilometresinin bu yıl içinde tamamlanması öngörülüyor. 
     
</TEXT>
</DOC>
