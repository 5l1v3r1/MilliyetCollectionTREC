<DOC>
<DOCNO> 150182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sondun43.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina'da sonuç bildirisi yayınlandı... 
</HEADLINE>
<TEXT>

     Atina'da yapılan Avrupa Birliği gayri resmi zirve toplantısının sonuç bildirisinde, Birliğin hakiki bir özgürlük, güvenlik ve adalet bölgesi yapılacağı belirtildi. 
     Bildiride, bugün 10 ülkeyle üyelik anlaşmalarının imzalanması için biraraya gelindiği hatırlatılarak, Birliğin, yüzyıllardır devam eden çatışmalara son verme ve kıtadaki eski bölünmeleri aşma konusundaki kararlılığı temsil ettiği kaydedildi. 
     ''Birliğimiz kolektif bir projeyi temsil etmektedir geleceğimizi değerler topululuğu olarak paylaşma projesi'' denilen bildiride, bu projenin başlıca değerinin, AB'nin hem vatandaşlarını hem de üye ülkeleri güçlendirme yeteneği olduğu belirtildi. 
     Genişlemenin eşiğindeki Avrupa Birliği'nin, vatandaşlarının refahı ve güvenliği açısından çok önem taşıyan görevler üzerinde yoğunlaşması gerektiği belirtilen bildiride, gerek AB içinde gerekse AB dışında temel insan haklarının savunulmaya devam edileceği kaydedildi. 
     Bildiride, AB ülkelerinde yaşayan ve çalışan üçüncü ülke vatandaşlarının haklarına da saygı duyulacağı belirtildi. 
     ''Üyelik yalnızca devletlerimiz arasındaki bir anlaşma değil, vatandaşlarımız arasındaki yeni bir kontrattır'' denilen bildiride, genişlemiş AB'nin vatandaşları olarak, aday ülke vatandaşlarına karşı olan sorumluluklarını gösterdikleri kaydedildi. AB'nin dünyada oynayacak önemli rolleri bulunduğuna inanıldığı belirtilen bildiride, tüm halkların yararına daha açık ve adil bir küresel ekonomi için çalışılacağı vurgulandı. 
     Birliğin küresel sorumluluklarını yerine getireceği adaletin teşvik edileceği, barışın tesisine yardım edileceği ve küresel istikrarın savunulacağı belirtilen bildiride, ''Küresel terörizmin üstesinden gelmek ve kitle imha silahlarının yayılmasını durdurmak için her seviyede çalışmaya karalıyız'' denildi. 
     Bildiride, Birliğin sınırları dışında istikrarı artırmak ve insani amaçlarını daha ileri götürmek için sivil ve askeri kapasitesini geliştirmeye devam edeceği de kaydedildi. 
     





</TEXT>
</DOC>
