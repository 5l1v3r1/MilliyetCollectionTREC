<DOC>
<DOCNO> 180473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sondun04.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte dünyanın en pahalı yatları... 
</HEADLINE>
<TEXT>

     Amerikan finans dergisi FORBES, dünyanın en pahalı yatlarını belirledi. 
     İçlerinde basketbol sahasından suni şelaleye kadar pek çok şey bulunan ancak her keseye uygun olmayan dünyanın en lüks ve pahalı yatları şunlar 
     1-Paraffin 2001 yılında Hollanda'nın Feadship tersanelerinde inşa edilen yatın fiyatı 75 milyon dolar. Yatın yıllık işletim masrafı ise 1 milyon doları geçiyor. Yatta, jakuzi küvetlerden özel jimnastik salonuna kadar her türlü konfor bulunuyor. Yatın lüks yemek salonunda ise 22 kişiye aynı anda servis yapılabiliyor. 
     2-Evergreen 80 metre boyundaki yatın satış fiyatı 70 milyon dolar. Yatın depoları 522.000 litre yakıt alıyor. Tekne, yolcuları rahatsız edecek şekilde sallanmayı önleyecek özel sisteme de sahip. 
     3-Katana 68 milyon dolar değer biçilen bu yat da 80 metre boyunda. Tekneye daha önce sahip olan ünlüler arasında Oracle firmasının başkanı Larry Ellison ve Meksikalı medya imparatoru Emilio Ascarraga da var. 37 mil hız yapabilen mega yatın içinde bir basketbol sahası ile dev plazma ekranlı televizyon bulunuyor. 12 yolcu alabilen yatın patron kamarası, 2-katlı süit. 
     4-Ambrosiana 54 milyon dolara alıcı bekleyen 60 metre boyundaki yatta, geniş bir güneşlenme güvertesinin yanı sıra jakuzi küvetler ve hatta suni bir şelale bulunuyor. 
     5-Virginian 45 milyon dolar fiyat biçilen yat, daha önce Metromedia firmasının kurucusu John Kluge'ye aitti. 62 metre boyundaki yatı haftalığı 262.000 dolara kiralamak mümkün. Ancak bu fiyata yakıt, yiyecek, hatta bir bardak şarap bile dahil değil. 
     6-Giant-1 38 milyon dolara satılan kırmızı renkli bu yat 75 metre uzunluğunda. Gemide Mercedes marka bir otomobil, 2 adet cip, motosikletler, kar ve deniz skileri ve her biri 12 metre boyunda 2 adet balıkçı kayığı, bir helikopter, scuba dalışları için gerekli malzeme ve dalgıçların vurgun yemesi ihtimaline karşı bir basınç odası var. Kutuplara sefer yapabilecek kapasitedeki yatın buzkıranların sahip olduğu özellikler taşıdığı kaydedildi. 
     7-Bart Roberts 35 milyon dolar etiket taşıyan bu yat 81 metre boyunda. Mega-yat kategorisine giren teknenin içi İspanyol kolonyal stilinde dekore edilmiş. Teknenin salonunda muhteşem bir şömine, güvertesinde ise etrafı suni palmiye ağaçlarıyla çevrili yüzme havuzu bulunuyor. 
     8-Northern Light 46 metre uzunluğundaki tekne 2001 yapımı. İçi İngiliz kır evleri stilinde döşeli yatın fiyatı ise 34 milyon dolar. 
     9-Senses 31.5 milyon dolarlık bu yat 59 metre boyunda. Üzerinde 2 helikopter iniş alanı bulunan geminin taşıdığı sürat tekneleri, saatte 60 mil hız yapabiliyorlar. 
     10-Ambrosia 35 milyon dolar etiketi bulunan tekne 54 metre uzunluğunda. Benetti tezgahlarında inşa edilen teknenin iç süslemeleri art-deco tarzında. Yatın Japon olan ilk sahibi, yata Avrupa zevkiyle uyuşan doğu estetiğini eklemiş. 
     
</TEXT>
</DOC>
