<DOC>
<DOCNO> 150782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sonspo22.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tamer Güney Derbi maçın sonucu şampiyonluğu etkilemez... 
</HEADLINE>
<TEXT>

     Fenerbahçe Teknik Koordinatörü Tamer Güney, Beşiktaş ile 20 Nisan Pazar günü yapacakları derbi maçın sonucunun şampiyonluğu etkilemeyeceğini söyledi. 
     Güney, Samandıra Tesisleri'nde antrenman öncesinde yaptığı basın toplantısında, şampiyonluk mücadelesi veren takımların önünde çok kritik maçları olduğunu vurgulayarak, ''Ligde üst ve alt sıralarda müthiş bir mücadele sürüyor. Bu bakımdan derbi maç şampiyonluğu belirleyen tek kriter ve dönemeç değildir. Olayın tansiyonunu buna göre ayarlamak lazım'' diye konuştu. 
     Fenerbahçeli futbolcuların Beşiktaş karşısında, yaşadıkları kötü dönemde prestij kazanmaya çalışacaklarını anlatan Güney, şöyle devam etti 
     ''Beşiktaş maçı, Avrupa kupalarına katılabilme hedefimiz içerisinde yer alan önemli bir sınav. Tabii ki prestij sağlayan bir maç. Bu maçtan sonra da Fenerbahçe'yi ön plana çıkaracak maç serisi azalıyor. Bütün bunların gündeme geldiği bir ortamda profesyonel olan futbolcuların bu maçta prestij kazanması için kendilerini göstereceğine inanıyorum.'' 
     
     ''SON 2 MAÇTA ÇÖKÜŞ SÜRECİNİ ATLATTIK'' 
     Gençlerbirliği ve Denizlispor maçlarından sonra kadrodaki bazı futbolcuların yeniden prestij kazandıklarını ifade eden Tamer Güney, bunun ligin ikinci yarısından itibaren başlayan çöküş süreci sonrası olağanüstü önemli bir dönüşüm olduğunu kaydetti. 
     Sarı-lacivertli takımın özellikle ligin ikinci yarısının belli bir döneminden sonra erime sürecine girdiğini anlatan Güney, son 2 haftada sergilenen performansla bu olumsuzlukların yavaş yavaş ortadan kalktığını vurguladı. 
     Tamer Güney, şöyle devam etti 
     ''Bu erime süreci fevkalade tehlikeli bir olaydır. Her hafta sonu bir futbolcunun değer yitirmesi ve saf dışı kalması gibi bir dönem yaşandı. 'Şu lig bitse de yeni sezona baksak, elimizde futbolcu kalmayacak' düşüncesi vardı. Gençlerbirliği ve Denizlispor maçları sonrası bu ateşin düştüğünü görüyorum. Kadrodaki bazı futbolcularımın prestij kazanmaya doğru gittiğine tanık oluyoruz. Bu çerçevede kalan 6 maçta bu futbolcular çıkış trendini yükseltirse, Fenerbahçe'nin transferdeki sorunları bugünlere göre daha da azalacaktır.'' 
     
     ''TRANSFERLE İLGİLİ RAPOR SUNACAĞIM'' 
     Sezon sonunda mevcut futbolcular ve yapılması gereken transferlerle ilgili detaylı bir raporu yönetim kuruluna sunacağını belirten Tamer Güney, şu ana kadar yaptıkları çalışmalarda transferle ilgili takım iskeletinin belirlenmesi ve genç futbolcuları kazanma stratejisini gerçekleştirmek adına önemli ilerlemeler kaydettiklerini ifade etti. 
     Sezon sonu önemli görevlerinden birinin de bu raporu hazırlamak olduğunu söyleyen Güney, ''Transfer stratejisine temel teşkil edecek bir raporun hazırlanması benim için önemli bir işlevdir. Çünkü transferde yapılmış bir yanlışın karşılığı milyon dolarlarla ifade buluyor'' dedi. 
     Sarı-lacivertli takımın prestij kazanmaya başladığı son 2 haftalık dönemde özellikle Kemal, Ali Güneş ve Erhan olmak üzere diğer bazı oyuncuların da büyük bir çıkış yakaladıklarını kaydeden Tamer Güney, ligin son maçına kadar futbolcularının sergileyecekleri performansın transfer çalışmalarına yön vereceğini sözlerine ekledi. 
     





</TEXT>
</DOC>
