<DOC>
<DOCNO> 187470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sondun15.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Zebari, Türk askerinin gelmesi konusunda temkinli... 
</HEADLINE>
<TEXT>

     Irak geçici hükümet konseyinin Dışişleri Bakanı Hoşyar Zebari, Irak'a Türk askerlerinin konuşlandırılması konusunda yeniden tereddütlü bir tavır sergilerken, sonunda bunun olacağı ihtimalini dışlamadığını belirtti. 
     Arap gazetesi El Hayat'ta yayınlanan açıklamasında Zebari, ''Geçici hükümet, barış kuvvetlerine komşu ülkelerin katılmamasını tercih ediyor, çünkü bu ülkelerin her birinin kendi siyasi programları ve kendi çıkarları var, bu da bazı hassasiyetleri daha da şiddetlendirip, uygun olmayan provokasyonlarla sonuçlanacak'' ifadesini kullandı. 
     Zebari, hükümetinin ''çok uluslu bir güce başka birliklerin de katılmasının gerekliliği konusunda Amerikan ve İngilizlerin tavrını anladığını'' belirterek, Türk birliklerinin konuşlandırılmasını göz ardı etmediği açıklamasında, ''Eğer Türk birliklerinin Irak'a gönderilmesi gerekiyorsa bu birlikler, Kürt liderlerin ABD'den talebi doğrultusunda ülkenin doğusuna, yani kuzeydeki Kürt bölgelerinin uzağında konuşlandırılacaktır'' dedi. 
     Zebari'nin, başkentin İran sınırlarına kadar uzanan Bağdat etrafındaki Sünni üçgeninin yer aldığı ve Amerikan karşıtı gerilla faaliyetlerinin yoğun olduğu bölgeyi kastettiği belirtiliyor. 
     Irak'ta güvenliğin yeniden tesis edilmesinin asker ve silah sayısının artırılması değil Iraklıların bu göreve gerçek anlamıyla katılımından geçtiğini tekrarlayan Zebari, Amerikan-İngiliz komutasının da güvenliğin Iraklıların sorumluluğuna geçmesine sıcak baktığını, ancak Amerikalı sivil yönetici Paul Bremer'in çeşitli siyasi, etnik ve dini gruplar yanlısı milislerinin ortaya çıkmasından endişe ederek, bu konuda tereddüt ettiğini söyledi. 
     İktidarın aşamalı ve organize şekilde Iraklılara devredilmesini isteyen Zebari, ''Ancak bu daha hızlandırılmış bir ritimle olmalı'' ifadesini kullandı. 
     
</TEXT>
</DOC>
