<DOC>
<DOCNO> 162024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/soneko33.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı Güçlü hakkında manevi tazminat davası açıldı... 
</HEADLINE>
<TEXT>

     Ziraat Mühendisleri Odası Adana Şube Başkanı Ayhan Barut, Tarım ve Köyişleri Bakanı Sami Güçlü hakkında, 310 bin liralık manevi tazminat davası açtı. 
     Ayhan Barut ve bir grup çiftçi temsilcisi, 1 Nolu Sulh Hukuk Mahkemesi'ne verdikleri şikayet dilekçesinde, Bakan Güçlü'nün ''doğrudan ve dolaylı olarak tarımdan geçimini sağlayan insanlar için Gözünüzü kara toprak doyursun diyerek hakaret ve halk gözünde küçük düşürücü beyanda bulunduğu''nu savundular. 
     Barut, Adana Adliyesi'nde yaptığı açıklamada, araştırmalar sonucunda bir kilogram buğdayın maliyetini 320 bin lira olarak tespit ettiklerini, üretici karı eklendiğinde satış fiyatının 400 bin lira olması gerektiğini belirterek, açıklanan 310 bin lira fiyata tepki göstermelerinin en doğal hakları olduğunu söyledi. 
     Ulu Önder Atatürk'ün ''milletin efendisi'' olarak gördüğü çiftçiye yönelik Bakan Sami Güçlü'nün ''hak etmedikleri talepte bulunmuşlar ya da haksız kazanç elde etmişler gibi'' bir yaklaşımda bulunmasına anlam veremediklerini ifade eden Barut, şöyle devam etti 
     ''Sayın Bakanın hakaret ve aşağılayıcı beyanını kabul edemiyoruz. Ülkemizde meydana gelen ekonomik krizlerin sonucunda ağır bedeller ödeyen, toprağını, traktörünü kaybeden tarım kesimi bunu hak etmiyor. Sayın Bakan, herkesin gözü önünde kullandığı hakaret içeren alaycı ifadesi ve tavrıyla bu davanın açılmasını zorunlu kılmıştır.'' 
     
</TEXT>
</DOC>
