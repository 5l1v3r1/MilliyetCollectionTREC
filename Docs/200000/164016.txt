<DOC>
<DOCNO> 164016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/guncel/gun03.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
En anlamlı hediye... 
</HEADLINE>
<TEXT>

     SEMRA KARDEŞOĞLU İstanbul 

     Salih Taşkıran, 12 çocuklu yoksul bir ailenin 4. çocuğu olarak Van'da dünyaya geldi. Tek hayali vardı, okuyup öğretmen olmak. İlkokulun ardından girdiği parasız yatılı sınavını kazanınca, 11 yaşında ailesinin yanında ayrılarak Kırşehir'e gitti. Üniversite sınavında Mimar Sinan Üniversitesi Türk Dili ve Edebiyatı Bölümü'nü kazandı. Yol parasını zar zor denkleştirip İstanbul'a geldi. Bu dört yılı nasıl geçireceğini düşünürken, bir arkadaşının tavsiyesiyle Türkiye Yardımsevenler Derneği Eyüp Şubesi'nin kapısını çaldı. Onlar da geri çevirmediler Salih Taşkıran'ı. Dört yıl boyunca okul, harçlık, giysi ihtiyaçlarını karşıladılar. Okulunu bitirdi ve atamasında ilk olarak kendi doğup büyüdüğü Van'ı tercih etti. Dört yıldır Gazi İlköğretim Okulu'nda edebiyat öğretmenliği yapan Taşkıran, İstanbul'dan ayrılırken Şube Başkanı Yurdanur Özel'e verdiği sözü unutmadı. Derneğin daveti üzerine Van'dan İstanbul'a gelen başarılı 15 öğrencinin başında Salih öğretmen vardı. Hedefine ulaşmış, başarılı öğrenciler yetiştirmişti. İlköğretimi başarıyla bitirip liseye geçen öğrenciler için İstanbul'da bir hafta tatil, alabilecekleri en güzel mezuniyet hediyesiydi. 
     

</TEXT>
</DOC>
