<DOC>
<DOCNO> 150435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sondun35.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''Rum Kesimi tartışmalı biçimde AB'ye girdi'' 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, Kıbrıs Rum Kesimi'nin tartışmalı biçimde AB'ye girdiğini söyledi. 
     Atina'daki temaslarını, büyükelçilik binasında ağırladığı Türk gazetecilere değerlendiren Gül, Türkiye'nin Kıbrıs'ta kalıcı barışın sağlanması için gayret gösterdiğini ve çabaların süreceğini söyledi. 
     Kıbrıs'ta kalıcı barışın sağlanabilmesi için adil ve kabul edilebilir olması gerektiğine de işaret eden Gül, temasları sırasında bu konuyu dile getirdiğini ve Türkiye'nin gayretlerini sürdüreceğini belirttiğini kaydetti. 
     Gül, Rum Kesimi'nin katılım anlaşması imzalayacağı Atina'ya gelip gelmemekte tereddüt edip etmediğine ilişkin soru üzerine, kendisinin Avrupa Konferansı toplantısına katıldığını hatırlatarak, ''Türkiye'nin AB ısrarı açık, AB sürecimiz engellenemez'' dedi ve Türkiye ile Rum Kesimi'nin ilk kez aynı fotoğrafta yer almadıklarına da işaret etti. 
     Gül, Annan planı hakkında bir soruya da ''Önemli olan kalıcı barışı sağlamak. Annan planı buna yardımcı olabilecekse değerlendirilir'' diye yanıt verdi. 
     Yunanistan Başbakanı Kostas Simitis'in Rum Kesimi'ne yapacağı ziyarete ilişkin soru üzerine de Gül, AB dönem başkanı olan Yunanistan'ın böyle bir ziyarette bulunmasının normal olduğunu, demokratik bir ülke olan KKTC'den isteyen partilerin ise Simitis'in davetine, kendi hükümetlerinin bilgisi dahilinde katılabileceklerini kaydetti. 
     





</TEXT>
</DOC>
