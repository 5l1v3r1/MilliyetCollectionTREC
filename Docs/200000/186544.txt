<DOC>
<DOCNO> 186544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/spor/spo02.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sihirbaz değilim 
</HEADLINE>
<TEXT>

   Fenerbahçe'nin Alman hocası, Konyaspor maçını takımın kazandığını tekrarladı, "Futbolcularım sahada savaşıyor, ben de sadece onları izleyip eksikleri konusunda yardımcı oluyorum" ifadesini kullandı 
      YUSUF DURSUN 

   
   Penaltı isyanı 
   KONYASPOR galibiyeti sonrası soluğu Kapadokya'da alan Fenerbahçe Teknik Direktörü Christoph Daum yine çarpıcı açıklamalar yaptı. Zor bir galibiyet aldıklarını söyleyen Alman çalıştırıcı, "Penaltı pozisyonunu eleştiriyorum. Çünkü aynı durumda penaltıya neden olursan daha 10 tane daha penaltıya sebep olursun. Bu hatayı yapmamak gerekir. Bu yanlış takımın motivasyonunu bozdu. Yapacaklarımızı unutturdu" diye konuştu. 
   
   'Risk almadık' 
   TAKIM olarak iyi oynadıklarını söyleyen Daum, "Aurelio ve Kemal direkt kaleye giden oyuncular değil. Bu yüzden Yusuf ve Rebrov'u kullandık. Serhat da mükemmeldi. Ben sihirbaz değilim. İşim oyunu okumak. Oyuncularım savaşıyor. Ben onları izleyip eksikleri konusunda yardımcı oluyorum. 4-3-3 ile risk aldığımız görüşüne katılmıyorum. Konya bir libero, iki stoperle oynadı. Bu durumda Serhat ve Tuncay'ı kullanmalıydık" dedi. 
   
   'Mentalite değişti' 
   FENERBAHÇE'DE çok önemli değişiklikler yaptıklarını kaydeden Alman hoca, "Aziz Yıldırım ile takımın mentalitesini değiştirdik. Herkes daha profesyonelleşti ve sanırım futbolcular da bundan mutlu. Herkes Fenerbahçe formasının önemini bilmeli. Ama hatalar da olabilir. Recep hata yapıyor ama çalışıyor da. Şunu bilmeliyiz, başarıyı 10 kişi hazırlar, golü bir kişi atar. Tek başına kimse bir şey yapamaz" ifadelerini kullandı. 
   
   Hedefleri büyük 
   ŞAMPİYONLUĞU konuşmak için erken olduğunu belirten Daum, "Başarıyı sahada kanıtlamalıyız. Açıklamalarla değil, çalışma ile başarı olur" dedi. Teklifler aldığını ancak Fenerbahçe'de kalacağını belirten Alman hoca sözlerini şöyle tamamladı "Uzun ve başarılı bir yol hedefliyoruz. Ama seçim önemli. Aziz Yıldırım ile devam etmekten gurur duyarım. Çünkü o büyük bir şans. Düşüm bu takımla Avrupa'da zirveye çıkmak." 
   
   İnciler 
   Galatasaray maçından mutlu değilim. Kazanabilirdik, ama işi bitirmeyi unuttuk. Bunu öğrenmeliyiz.Hakemler için eleştiri her yerde var. Önemli olan onlara yardımcı olmamız. Böylece büyük hataları engelleriz.Devre arası kampı için S.Arabistan, İspanya ve Almanya'dan teklifler var. Ama Antalya için yapılmış bir anlaşma da bulunuyor.Artık büyük yıldızlar isteyebilirim. Ama FIFA'daki davalar Türkiye'yi kötü tanıttı. Bu imajın yenilenmesi şart.Daum, kendisine uzatılan fesi, "Atatürk fesi kaldırmıştı. Siz ise bana giydirmek istiyorsunuz" diyerek takmadı. 
   
   Primler tamam    SARI - Lacivertli yönetim prim konusunu nihayet çözüme kavuşturdu. Belirlenen rakamı öğrenen Teknik Direktör Daum miktarı hemen futbolcularına iletti. Sezon başından bu yana prim alamayan Fenerbahçeli futbolculara ilk etapta toplu bir ödeme yapılacak. Bundan sonra da 3-4 maçlık periyotlar üzerinden prim verilecek. 
   YABANCI oyunculardan Van Hooijdonk, Petkov, Tomas milli takımlarına gitti. Rebrov'un da bugün milli takımına katılacağı belirtildi. Cezalı olduğu için Hırvatistan'da forma giyemeyecek olan Tomas salı günü Türkiye'ye dönecek. Sarı - Lacivertli oyuncular aynı gün saat 18.00'de haftanın ilk çalışmasına çıkacaklar. 
   
   'Serhat'ı gördüler'    YUSUF KOBAL 

   FENERBAHÇE, Konya deplasmanından da zaferle çıkarken, geçen hafta olduğu gibi yine maçın kahramanları arasına giren Serhat Akın, "Ben asla egoist değilim. İşte bunu kanıtladım" dedi. Genç oyuncu, "Zor maçtı. Galibiyet elde etmek sanıldığı kadar kolay olmadı. Ben, takımımızın savaşçı ruha sahip olduğuna seviniyorum. Bu ruh, şampiyonluk için önemli. İşte maç içinde ne olursa olsun bu savaşı bırakmayacaksın" dedi. 
   ARTIK deplasmanlarda kimsenin önlerinde duramadığını savunan Serhat şöyle konuştu "Ben, bundan önce de takıma katkı sağlıyordum ama bu göze batmıyordu. Maçı ben kazanmadım, takım kazandı. Bu sayede huzuru bulduk. Ailelerimiz de huzuru buldu. Bir gün ben, bir gün başkası önemli iş yapacak." Golcü oyuncu uzun süredir oynamadığı için milli takıma çağrılmamasının da doğal olduğunu söyledi. 
   
   RECEP İyi kaleciler kötü gol yer    GENÇ kaleci, Konya deplasmanında hatalı bir gol yemesine rağmen, iyi futbol oynadığını söyledi. Recep, "Unutmamak gerekir ki, iyi kaleciler kötü gol yer. Talihsiz bir durum yaşadım. Mühim olan kazanmamızdı. Bu hatayı yapıncaya kadar yandan gelen iki topu rakiplerimin üstünden almayı başarmıştım. O özgüvenin rahatlığını yaşadım. Allah'tan takım arkadaşlarım vardı da, kötü birşey olmadı" yorumunu yaptı. 
   
   Nihat Özbağı rahat    ASBAŞKAN Nihat Özbağı, takımın performansının güven verdiğini söyledi. Galibiyetlere karşı yapılan eleştirilerin yönetimi endişelendirmediğini belirten Özbağı, "Fenerbahçeliler rahat rahat, keyifle maç izlemeye devam edecek. Bu daha başlangıç" diye konuştu. 
   
   Fener şampiyon    VOLEYBOLDA Fenerbahçe erkek takımının antrenörlüğünü yaparken vefat eden İsmail Vuran anısına düzenlenen turnuvayı Sarı - Lacivertliler şampiyon olarak bitirdi. Son gün Erdemirspor'a 3-1 yenilen Fenerbahçe averajla ilk sırayı alırken, takımlara şiltlerini Başkan Aziz Yıldırım verdi. 
   
   
</TEXT>
</DOC>
