<DOC>
<DOCNO> 162703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/soneko24.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukurova ve Kepez Elektrik yöneticileri tesis dışına çıkarıldılar 
</HEADLINE>
<TEXT>

     Enerji ve Tabii Kaynaklar Bakanlığı'nın, Kepez ve Çukurova Elektrik'in sözleşmelerini feshetmesinin ardından, Adana'daki tesislerde bulunan Çukurova Elektrik'in üst düzey yöneticileri güvenlik güçlerince işletme dışına çıkartıldı. 
     Bakanlığın, ilgili yasa ve Bakanlar Kurulu kararları çerçevesinde, 9 Mart 1998 tarihinde Bakanlık ile Çukurova Elektrik ve Kepez Elektrik arasında imzalanan, görev verilmesine ilişkin imtiyaz sözleşmelerinin, bu şirketlerin mevzuat ve sözleşme hükümlerini sürekli ihlal etmeleri nedeniyle fesh etmesinin ardından, Adana Emniyet Müdürlüğü Mali Şube ekipleri Çukurova Elektrik tesislerine geldiler. 
     Görevden el çektirildiklerini belirten Çukurova Elektrik'in Genel Müdürü Zafer Savrun, genel müdür yardımcıları ile avukatlar Ahmet Çolak, Hülya Özveren ve Emel Ersen Günaydın, jandarmanın geniş güvenlik önlemleri aldığı bina önünde, gazetecilere yaptıkları açıklamada, uygulamanın yasal olmadığını savundular. 
     
     ÇUKUROVA ELEKTRİK'İN TÜZEL KİŞİLİĞİ 

     Genel Müdür Zafer Savrun, Mali Şube ekiplerinin getirdikleri tebligatı okuyamadan imzalamak zorunda kaldığını ifade ederek, ''Çukurova Elektrik'in tüzel kişiliği devam ediyor. Sözleşme feshedilebilir ama şirket görevden alınamaz'' dedi. 
     Savrun, özel eşyalarını bile toplama fırsatı bulmadan ''yaka-paça'' tabir ettiği yöntemle dışarı çıkartılmalarına anlam veremediklerini belirterek, şöyle konuştu 
     ''Bakanlığın aldığı kararı uygulamak için bakanlık yetkilileri ve polisler odama kadar girdiler, tebligatı bana zorla imzalattılar. Bu arada, beni ve üst düzey yöneticilerin hepsini kollarımızdan tutarak fabrika dışına çıkardılar. Yasal olmayan bu davranış karşısında haklarımızı sonuna kadar arayacağız. Hukuk devletinde böyle olayların yaşanması çok çirkin ve düşündürücüdür. Uzan Şirketi çok büyük bir şirkettir. Yapılan haksızlıktır.'' Çukurova Elektrik avukatı Ahmet Çolak da, ''Bizi yasal olmayan bir tutumla yaka-paça dışarı atanlara karşı hukuksal yollardan hakkımızı arayacağız'' dedi. 
     
     TESİSLERİ TERKETMİYORLAR 

     Çukurova Elektrik Genel Müdürü Zafer Savrun, Genel Müdür yardımcıları Vedat Turun ve Ahmet Tokgöz ile avukatlar tesisleri terketmiyorlar. Genel Müdür Zafer Savrun, tesislerde kendi görevlilerinin bulunmadığını belirterek, ''bilgisayarlarda ya da tesislerde kaybolacak bir bilgi ya da evraktan kim sorumlu olacak '' dedi. 
     Çukurova Elektrik avukatlarından Ahmet Çolak ise uygulamanın ''tamamen siyasi'' olduğunu, Uzanlar'ın ve Genç Parti'nin büyümesinin engellenmek istendiğini savunarak, şöyle konuştu 
     ''1988 yılında yapılan sözleşme ile elektrik iletim, üretim ve dağıtımını üstlendik. Bu görevi hiçbir zaman aksatmadık. Buna rağmen sözleşme hükümlerini ihlal ettiğimizi iddia ediyorlar. Bu doğru değildir. Çukurova Elektrik, Türkiye'nin en büyük kuruluşlarından biridir. Şirket, iletim, üretim ve dağıtımı aksatmadan yapmaktadır. 
     Hükümet, millet desteğini ve oy açığını kapatmak için bu yolu seçmiştir.'' Bu arada, bazı dosyaların bakanlık ve emniyet görevlisi oldukları öğrenilen kişilerce otomobille götürüldüğü belirtildi. 

     
</TEXT>
</DOC>
