<DOC>
<DOCNO> 194231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/soneko14.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisarcıklıoğlu "Ekonomik göstergeler umutlarımızı güçlendiriyor" 
</HEADLINE>
<TEXT>

     TOBB Başkanı Rifat Hisarcıklıoğlu, ekonomik göstergelerin olumlu olduğunu ve geleceğe dönük umutları güçlendirdiğini söyledi. 
     Hisarcıklıoğlu, Başbakan Recep Tayyip Erdoğan'ın da katıldığı Kahramanmaraş Ticaret ve Sanayi Odası KTSO meclis toplantısında yaptığı konuşmada, ekonomik göstergelerdeki olumlu gidişin geride bırakılan ay içinde de devam ettiğini ifade etti. 
     Sanayi üretiminin büyüdüğüne, ihracatın arttığına dikkati çeken Hisarcıklıoğlu, şöyle konuştu 
     ''Faizlerdeki ve enflasyondaki düşüş devam ediyor. Bu gelişmeler ilerisi için umut verici. Ancak, belli noktalarda kırılganlıkların devam ettiğini de biliyoruz. Bu da bizi temkinli bir iyimserliğe sevk ediyor. Ülkemiz, 2001 krizini takiben 2 yıl arka arkaya büyümeye devam etmektedir. Bir aksilik olmazsa bu büyüme temposunun 2004 yılında da devam etmesini bekliyoruz. 
     Eğer bunu başarırsak, son 10 yıllık dönemde bir ilki de gerçekleştirmiş olacağız. Krizin ardından 2 yıldır büyümeyi devam ettiren Türkiye, iyileşme yönünden önemli mesafeler kat etmiştir. Ancak kalıcı iyileşme ve sürdürülebilir büyüme için hala yapılması gereken çok şey bulunuyor.'' Türkiye'nin yeniden yapılandırılmasına ilişkin bir dizi reform hazırlığında olduğunu anımsatan Hisarcıklıoğlu, şunları kaydetti 
     ''Yapılacak reformun sadece idari yapılanmayla sınırlı kalmaması, harcamaya ilişkin de önlemler alınması şarttır. Türkiye'de su hacmi yeterli olmayan nehirlere bile barajlar kurdurarak, ülke kaynakları heba edildi. Öncelikle bu santralleri Türkiye'nin başına bela eden politikacılar ve bürokratlar tespit edilip kendilerinden hesap sorulmalıdır. 
     Devletin elinde bunu yapacak belge de, imkan da vardır. Türkiye, kendisini soyanlardan hesap sormaktan aciz ülke olmadığını göstermek zorundadır. Kamu vicdanı, hepimize bu kazıkları atan, üstelik bir defa değil, birkaç defa atan bu insanlarla hesaplaşmadan rahatlamayacaktır.'' Hisarcıklıoğlu, hükümetin ticaret ve sanayi erbabının sorunlarını çözeceğine inandıklarını ve hükümete güvendiklerini sözlerine ekledi. 
     
</TEXT>
</DOC>
