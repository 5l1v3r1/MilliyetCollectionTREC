<DOC>
<DOCNO> 150055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sontur29.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Savunma Bakanı "Teyakkuz halimiz devam ediyor" 
</HEADLINE>
<TEXT>

     Milli Savunma Bakanı Vecdi Gönül, Kuzey Irak sınırındaki Türk birliklerinin teyakkuz halinin devam ettiğini belirterek, birlikler ile ilgili herhangi bir değişikliğin şu anda söz konusu olmadığını bildirdi. 
     Bakan Gönül, Makedonya Savunma Bakanı Vlado Buckovsk ile bakanlıktaki makamında görüştü. 
     Konuk Bakanı, bakanlığa gelişinde askeri törenle karşılayan Gönül, görüşme öncesinde gazetecilerin sorularını yanıtladı. 
     Bir gazetecinin, ''Musul'da 10 kişinin Amerikan askerlerince açılan ateş sonucunda öldüğü söyleniyor. Ateşin kimin tarafından açıldığı doğrulandı mı '' sorusuna Gönül, ''Ateşin kimin tarafından açıldığı henüz doğrulanmış değil'' karşılığını verdi. 
     ''Türkmenlerin yansıttıkları hava kadar Kuzey Irak'ta endişe verici bir durum var mı '' sorusu üzerine Gönül, Türkmenlerin endişe duymakta haklı olduklarını, olağanüstü günler yaşadıklarını söyledi. 
     Gönül, ''Ancak bizim aldığımız bilgilere göre bu endişelerinin devamında mahal yoktur. İlk gününde hissettikleri endişe daha haklıydı. Ümit ediyorum bunu yakında kendileri de anlayacaklardır'' diye konuştu. 
     Şehirlerde yerleşik insanların dışarıdan gelen insanlara karşı endişe duymasının normal olduğunu vurgulayan Gönül, ''ABD'li güçlerin büyük ölçüde hakim olduğu bilgileri geliyor. Gün geçtikçe daha çok yerleşik düzene geçilecek. İnsanların yarından emin olacağı bir ortamın ortaya çıkacağına inanıyoruz'' dedi. 
     Bir gazetecinin, ''Barzani, Talabani'nin Kerkük'e girmesi nedeniyle Türkiye'ye çağrıda bulundu ve Kuzey Irak sınırındaki birliklerimizin hazırlıklarını azaltması gündemde mi '' sorusunu Gönül, şöyle yanıtladı 
     ''İyimser bir tablo ortaya koymuyorum. Teyakkuz halimiz devam ediyor. Ancak, oradaki yerleşik insanlar için ilk günkü endişenin artık geçmesi gerektiğini söylüyorum. Ama bugün için teyakkuz halimiz devam ediyor. Birliklerimizle ilgili herhangi bir değişiklik şu anda söz konusu değil.'' 
     





</TEXT>
</DOC>
