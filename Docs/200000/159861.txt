<DOC>
<DOCNO> 159861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/spor/spo02.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerli Fatih'im 
</HEADLINE>
<TEXT>

Sarı - Lacivertli takımın hırçın futbolcusu, isteyerek geldiğini, ancak git dedikleri takdirde başının çaresine bakacağını söyledi 
     YALÇIN TÜRK 

     "Evet agresifim" 
     FENERBAHÇE'DE bu yıl formsuzluğu ve kırmızı kartlarıyla gündemden düşmeyen Fatih Akyel ilginç açıklamalar yaptı. Tecrübeli oyuncu, 2005'e kadar sözleşmesi olduğunu hatırlattı, "Ben Fenerbahçeli Fatih Akyel'im. Ancak git derlerse başımın çaresine bakarım. Yeter ki, Fenerbahçe iyi olsun" dedi. Fatih, agresif bir yapısı olduğunu kabul etti, "Takımın kötü durumu ve haksızlıklar bu özelliğimi artırıyor ve kart görüyorum" diye konuştu. 
     
     Kırılma noktaları 
     FATİH Akyel, takımın hızlı düşüşünde kırılma noktaları olduğunu vurguladı. Milli oyuncu, "Şampiyonlar Ligi'ne kalamadık. Türkiye Kupası'na erken havlu attık. UEFA'da beklenen yere gelemedik. Bunun yanı sıra teknik adam değişiklikleri de olumsuz etki yaptı" ifadesini kullandı. Fatih 85 kendilerinin suçlu olduğunu belirtti, "Bu sezon iyi değildim. Değişik isimlerle oynadık. Bu etken olabilir. Ama gelecek sezon böyle olmam" dedi. 
     
Löw geliyor      AUSTRİA Wien'in, Alman teknik direktörü Daum'un, 2 Haziran'da görevinden ayrılmasının kesinleştiği açıklandı. Avusturya Haber Ajansı'na açıklama yapan Başkan Yardımcısı Andreas Rudas, takımı önümüzdeki sezon çalıştıracak yeni teknik direktörün gelecek hafta başında açıklanacağını bildirdi. Bu hocanın da Fenerbahçe'nin eski çalıştırıcılarından Löw olacağı öğrenildi. 
     
Güney uyardı      TEKNİK Koordinatör Tamer Güney, futbolcularını yarın oynanacak Göztepe maçı için uyardı. Güney, "Bu karşılaşma Fenerbahçe açısından hayati. Herkes üstüne düşen görevi yapmak zorunda" dedi. UEFA Kupası'na katılmak isteyen Sarı-Lacivertliler'de cezalı Fatih, Mirkoviç, sakat Rüştü ve Mustafa yer alamayacak. Düzelen Ceyhun ve Hakan Bayraktar ise forma giyebilecek. Kafile bugün İzmir'e gidecek. 
     
Bu sevgi bitmez      ERMAN, Semih ve Fahri gibi genç futbolcular dün Dragos'taki Özel Gülhan Koleji'ni ziyaret ettiler. Üç genç oyuncu, öğrencilerden büyük ilgi görürken, bol bol fotoğraf çektirip, imza dağıttılar. Ayrıca okul müdürü ve öğretmenlerden plaket aldılar. 
     

</TEXT>
</DOC>
