<DOC>
<DOCNO> 179724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/yazar/sazak.html </URL>
<DATE> 2003/09/02/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
YÖK'e alternatif model 
</HEADLINE>
<TEXT>

   
   Hükümetin YÖK taslağına karşı çıkan üniversiteler kendileri bir model önerecekler mi 
   Üniversitelerarası Kurul Başkanı Prof. Ayhan Alkış ile yaptığımız söyleşinin ardından gelen tepkilerde, iki görüş öne çıkıyor 
   'Rektörler taslağa karşı çıkıyorlar, çünkü YÖK sayesinde hepsi birer kral, padişah oldukları için bu 'sistem'in yıkılmasını istemiyorlar. 
   YÖK'ü savunanlar, daha çok profesörler, niçin YÖK'ün mağdur ettiği öğretim üyeleriyle, doçent ve araştırma görevlileriyle, taslağı hazırlayan bakanla ve danışmanlarıyla konuşmuyorsunuz ' 
   Sohbet Odası'nın bu haftaki konuğu Milli Eğitim Bakanı Sayın Hüseyin Çelik olacak. Bakan'la görüşmeden önce, YÖK taslağıyla ilgili inisiyatifi üstlenen Üniversitelerarası Kurul Başkanı Prof. Ayhan Alkış'a öncelik tanıdık. 
   Başbakan Erdoğan'ı ziyaret sonrası hükümetle başlayan 'diyalog'ta yeni bir aşamaya gelindi. 
   Üniversite, kendi modelini yakında tartışmaya açacak. 
   Prof. Alkış ve Üniversitelerarası Kurul'u ÜAK temsil eden rektörler pazartesi günü Milli Eğitim Bakanlığı'nda görüşme masasına oturacaklar. 
   Taraflar, kendi 'kırmızı çizgiler'ini çekecekler 
   Hafta sonu önemli bir temas gerçekleşti. Cumhurbaşkanı Ahmet Necdet Sezer, Harp Okulları mezuniyet törenleri için İstanbul'a gelmişti. Milli Eğitim Bakanı Çelik ve ÜAK Başkanı Prof. Alkış da diploma törenlerine katıldılar. 
   Cumhurbaşkanı'nın bulunduğu ortamda, YÖK taslağıyla ilgili gelişmeler ve Başbakan'a yapılan ziyaret konuşuldu. 
   Sezer, Üniversitelerarası Kurul'un aldığı inisiyatiften memnun, destek veriyor. Üniversiteyle diyaloğa girilmeden hükümetin taslağını yasalaştırması halinde Çankaya'nın tutumunun daha önceki 'veto'lardan farklı olmayacağı mesajını taraflar aldılar. 
   Üniversiteler de taslağı peşinen reddetmek yerine, ne istediklerini açıklamak durumundalar. 
   Prof. Alkış'ın çizdiği 'yol haritası' da bu şekilde. Ancak, hükümetten bazı güvenceler isteniyor. Üniversite kendi önerilerini sunduktan sonra bunların Bakanlar Kurulu'ndan nasıl çıkacağı ve Meclis'te ne şekilde yasalaşacağına ilişkin kuşkular var. 
   Üniversitelerarası Kurul'un inisiyatif alması YÖK'ü bile rahatsız etmiş YÖK Başkanı Gürüz'ün, Denizli'de bu hafta sonu düzenlediği rektörler komitesi toplantısından sert bir bildiri çıkabilir. 
   ÜAK Başkanlığı'nı yeni devralan Prof. Alkış, 'ateşten gömlek giydi.' Üniversiteler ile, hükümet arasındaki hassas dengeyi tutturması kolay olmayacak. Rektörlerin nabzını tutmaya çalışırken, alternatif taslağın ne şekilde dikkate alınacağı konusunda iktidardan 'güvence' bekliyor. 
   Milli Eğitim Bakanı Hüseyin Çelik, üniversite ile ortak bir model oluşturulmazsa 'görevinden çekilmeyi' bile göze almış 
   
      
   
</TEXT>
</DOC>
