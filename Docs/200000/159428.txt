<DOC>
<DOCNO> 159428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sondun05.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezayir'de ikinci deprem... Ölü sayısı artıyor... 
</HEADLINE>
<TEXT>

     Cezayir'de dün meydana gelen ve yaklaşık 200 kişinin yaralandığı 5.8 büyüklüğündeki depremde, ölü sayısının 9'a yükselmesinden korkuluyor. 
     Görgü tanıkları, başkent Cezayir'i de sallayan, Zemmuri ve Budermes'de bazı evlerin yıkılmasına neden olan depremde halkın panik halinde sokaklara fırladığını ve çok korktuğunu açıkladı. 
     Reghai'da çöken 15 katlı bir binanın enkazında çalışmalara katılan bir Fransız arama kurtarma ekibi lideri, devlet radyosuna yaptığı açıklamada, enkaz altında 1 kişinin halen canlı olabileceğini, ancak çok aşağılarda olduğunu söyledi. 
     Ekip lideri, kaç kişinin öldüğünü tam olarak söylemenin zor olduğunu, ancak 7 ya da 9 kişinin ölmüş olabileceğini ifade ederek, bu sayının azalabileceği gibi artabileceğini de belirtti. 
     İçişleri Bakanı Muhammed Guendil de, yaklaşık 3 kişinin ölmüş olabileceğini, Cezayir ile Zemmuri ve Budermes'de panik nedeniyle 187 kişinin yaralandığını kaydetmişti. 
     Cezayir'de, geçen Çarşamba günü meydana gelen Richter ölçeğine göre 6.8 büyüklüğündeki depremde 2 bin 217 kişi ölmüş, 9 bin kişi yaralanmıştı. Bu depremin ardından 1000 kadar artçı şok meydana geldi. 
     Dün akşam meydana gelen 5.8 büyüklüğündeki depremin merkez üssünün, başkent Cezayir'in 50 kilometre doğusundaki Zemmuri olduğu belirtiliyor. 
     
</TEXT>
</DOC>
