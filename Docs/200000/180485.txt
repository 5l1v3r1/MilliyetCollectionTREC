<DOC>
<DOCNO> 180485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sondun16.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ortak güvenliği tehdit eden en önemli konu uluslararası terörizm" 
</HEADLINE>
<TEXT>

     Milli Savunma Bakanı Vecdi Gönül, uluslararası terörizm ile mücadelede tüm ülkelerin işbirliği içinde olmaları gerektiğini belirterek, ''Ortak güvenliğimizi tehdit eden en önemli konu, uluslararası terörizmdir'' dedi. 
     ''Güneydoğu Avrupa için ortak bir güvenlik gündeminin şekillendirilmesi, yeni yaklaşımlar ve paylaşılan sorumluluklar'' konulu uluslararası konferans, Bulgaristan'ın başkenti Sofya'da bugün başladı. Cumhurbaşkanlığı'na ait Boyana rezidansında düzenlenen ve NATO Genel Sekreteri George Robertson'ın yanı sıra bölge ülkelerinden toplam 8 bakan ile çok sayıda üst düzey bürokrat, asker ve diplomatın katıldığı toplantıda Türkiye'yi Milli Savunma Bakanı Vecdi Gönül temsil etti. 
     Toplantının açılışında bir konuşma yapan Robertson, bölgede demokrasi ve liberal ekonomiye geçiş sürecini yaşayan ülkelerde reform çalışmalarının taviz verilmeden sürdürülmesi gerektiğini söyledi. 
     Robertson, ''Reform sürecinin başarıyla tamamlanması, bölgenin güvenlik ve istikrarına önemli katkı sağlayacaktır'' dedi. 
     Milli Savunma Bakanı Gönül, konferansın bölge ülkeleri arasında, Güneydoğu Avrupa'da kalıcı barış ve istikrarın sağlanması için ortak olarak alınması gerekli tedbirler ve işbirliğinin şekillendirilmesi açısından önemli olduğunu söyledi. 
     Gönül, ortak güvenliği tehdit eden en önemli konunun uluslararası terörizm olduğunu belirterek, ''Biz de bu konu üzerinde hassasiyetle duruyoruz. Çünkü bizim açımızdan asayişi bozan en önemli konu terörizmdir. Terörizm kaynak bulabilmek için başta kaçakçılık olmak üzere tüm yasadışı yolları kullanmaktadır'' dedi. 
     Vecdi Gönül, uluslararası terörizme karşı tüm ülkelerin sıkı bir işbirliği içinde olmaları gerektiğini bildirdi. 
     Bu arada, Gönül, konferansın ilk gününde Hırvatistan Savunma Bakanı Zeljka Antunoviç ve Bulgaristan Savunma Bakanı Nikolay Svinarov ile ikili görüşmelerde bulundu. 
     Hırvatistan Savunma Bakanı Antunoviç, görüşme sırasında, ülkesinin NATO üyeliğine alınması konusunda Türkiye'den destek istedi. 
     Gönül, görüşmenin ardından yaptığı açıklamada, Hırvatistan ile Türkiye arasındaki ilişkilerin iyi olduğunu belirterek bu ilişkilerin daha da geliştirilmesini arzu ettiğini bildirdi. 
     Prag'da yapılan NATO zirvesinde, Hırvatistan'ın, NATO üyeliğine davet edilen ülkeler listesine alınmadığını hatırlatan Gönül, sözlerini şöyle sürdürdü 
     ''Hırvatistan, İstanbul'da yapılacak NATO zirvesinde üyeliğe davet edilmeyi bekliyor. Bu konuda sayın bakan bizden destek istemiştir. Biz de Hırvatistan'a dost bir ülke olarak her zaman destek verdiğimizi ve destek vermeyi sürdüreceğimizi dile getirdik.'' ''Güneydoğu Avrupa'da ortak güvenlik'' konulu uluslararası konferans, yarın sona erecek. Konferansın yarınki bölümünde Milli Savunma Bakanı Gönül de bir konuşma yapacak. 
     Bu arada, konferans dolayısıyla Sofya'da bulunan NATO Genel Sekreteri Robertson, Cumhurbaşkanı Georgi Pırvanov tarafından ülkenin en büyük devlet nişanı olan ''Stara Planına'' nişanı ile ödüllendirildi. 
     Cumhurbaşkanı Pırvanov, törende yaptığı konuşmada, Robertson'ın Güneydoğu Avrupa'nın güvenliğine ve Bulgaristan'ın NATO üyeliğine resmen davet edilmesine büyük katkı sağladığını söyledi. 
     Robertson da, kendisine layık görülen bu nişanı her zaman onur ile taşıyacağını dile getirdi. 
     
</TEXT>
</DOC>
