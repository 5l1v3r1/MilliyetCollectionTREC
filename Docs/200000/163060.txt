<DOC>
<DOCNO> 163060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur67.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mercan Uzan grubu basını çirkin kullanıyor 
</HEADLINE>
<TEXT>

     AK Parti Genel Başkan Yardımcısı Murat Mercan, Kepez Elektrik ve Çukurova Elektrik'in imtiyaz sözleşmelerinin feshiyle ilgili haberlerinden dolayı Star Gazetesi'ni kınadı. 
     Mercan, Uzan Grubu'na ait yazılı ve görsel basın yayın organlarının Çukurova Elektrik A.Ş ÇEAŞ ve Kepez Elektrik A.Ş'nin imtiyaz sözleşmelerinin feshedilmesine ilişkin haberleriyle ilgili yazılı açıklama yaptı. 
     Mercan'ın açıklaması şöyle 
     ''Adalet ve Kalkınma Partisi, Enerji ve Tabii Kaynaklar Bakanlığı'nın, 3096 sayılı Yasa ve buna dayalı olarak istihsal edilen Bakanlar Kurulu kararları çerçevesinde 9 Mart 1998 tarihinde Bakanlık ile Çukurova Elektrik ve Kepez Elektrik arasında imzalanan görev verilmesine ilişkin imtiyaz sözleşmelerinin, bu şirketlerin mevzuat ve sözleşme hükümlerini sürekli ihlal etmeleri nedeniyle feshedildiğini açıklamasının ardından, bu şirketleri işleten Uzan Grubu'nun sahip olduğu bilinen yazılı ve görsel medya organları aracılığıyla yayınladığı haberleri üzüntüyle takip etmektedir. 
     Tamamen hukuka dayalı olarak alınan bu kararı siyasi platforma çekmeye çalışan Uzan Grubu, sahip olduğu yazılı ve görsel medya organları aracılığıyla suni bir gündem yaratmış ve basın özgürlüğünü çirkin bir yöntemle kullandığını ortaya koymuştur. 
     Uzan Grubu'na ait olduğu bilinen Star Gazetesi'nin Çukurova ve Kepez A.Ş ile ilgili alınan kararı duyururken kullandığı ifadeler de bunun en güzel örneğidir. 
     Söz konusu gazetenin manşetinde yer alan ibareler, Türk basınında görülmemiş bir hakareti içermektedir. Haberi, 'Gücün Buna Mı Yetiyor Kalleş' başlığıyla duyuran Star Gazetesi'ni esefle kınıyoruz.'' Basın yayın organlarının görevinin, kamuoyunu siyasi bazı çıkarları gözeterek yanıltmak ve siyasi partilerin sözcülüğünü yapmak değil, tarafsız bir şekilde kamuoyunu aydınlatmak olduğunu vurgulayan Mercan daha sonra açıklamasında şunları kaydetti 
     ''AK Parti Genel Başkanı ve Başbakan Sayın Recep Tayyip Erdoğan, şu anda sadece 3 Kasım'da kendisine ve partisine oy verenleri değil, aynı zamanda 70 milyon nüfusuyla Türkiye Cumhuriyeti'nin her bir bireyini temsil etmektedir. 
     Star Gazetesi, bugün kullandığı çirkin ifadelerle sadece Türkiye Cumhuriyeti Başbakanı Sayın Recep Tayyip Erdoğan'a değil, onu oylarıyla bu makama layık gören Yüce Türk Milletine de hakaret etme cüretini göstermiştir. 
     Adalet ve Kalkınma Partisi, Yüce Türk Milletine yapılan bu hakareti görmezden gelmeyecek ve basın organlarını kötü emellerine alet ederek kullanmaya çalışan tüm sorumluların cezalandırılması için hukuki yollara başvuracaktır. 
     Star Gazetesi'nin bir an önce Uzan Grubu'nun siyasi sözcülüğünü yapmaktan vazgeçip basın ilk ve ahlak kurallarına uygun olarak habercilik görevini yerine getirmesi gerektiğine inanıyoruz. 
     Tüm basın meslek kuruluşlarını da yazılı ve görsel basına duyulan saygınlığın zarar görmesini engellemek adına, basın ilke ve ahlak kurallarının uygulanmasındaki özdenetimin daha etkin yapılması için harekete geçmeye davet ediyoruz.'' 
     
</TEXT>
</DOC>
