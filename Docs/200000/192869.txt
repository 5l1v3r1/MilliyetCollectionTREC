<DOC>
<DOCNO> 192869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sontur08.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgilendirme mi misyonerlik mi RTÜK, 4 radyoyu izlemeye aldı 
</HEADLINE>
<TEXT>

     Radyo ve Televizyon Üst Kurulu RTÜK , biri Portekiz'den 3 de Türkiye içinden Hıristiyanlıkla ilgili yayın yapan radyoları izlemeye aldı. 
     RTÜK'ün 2003 Faaliyet Raporu'nda yer alan bilgilere göre, Portekiz'den internet aracılığıyla orta dalga üzerinden Türkiye'ye yayın yapan Kumru Radyo'nun Hıristiyanlık dini ile ilgili yayınları kayda alınarak değerlendirilmeye başlandı. Ayrıca, Hıristiyanlıkla ilgili Türkiye içinden yayın yapan 3 radyo kuruluşunun misyonerlik faaliyetinde bulunup bulunmadıklarının belirlenmesi amacıyla RTÜK İstanbul Bölge Müdürlüğü ve merkezde takibi yapılıyor. 
     
     TÜRKSAT 1-C ÜZERİNDEN KAÇAK YAYIN 

     RTÜK, bölücü-yıkıcı ve irticai nitelikli yayınlarla mücadele çerçevesinde yurt içi yayınların yanı sıra, yurt dışından Türkiye'ye yönelik ideolojik yayın yapan kuruluşları da takip ediyor. 
     Yazılı olarak, telefonla ya da Alo RTÜK 178 hattına ulaşan şikayetler doğrultusunda yapılan işlemler sonucu Almanya'da yayın yapan Kaplancılara ait Hak TV'nin yayını durduruldu, bölücü yayın yapan Cudi-Medya TV'nin yayınları sürekli kaydedilerek ilgili makamlara iletildi. 
     Denizli'de yayın yapan ve yayınları Üst Kurul tarafından birkaç kez durdurulan, daha sonra da yayın yapan Mihr TV'nin Türksat 1-C uydusu üzerinden yaptığı kaçak yayın da durduruldu. Ancak aynı kuruluşun Brezilya'nın özel uydusu Telstar-2 üzerinden Türkiye'ye yönelik yayınlarına devam etmesi üzerine, engellenmesi için girişimler başlatıldı. RTÜK, Almanya üzerinden son günlerde Mezopotamya Radyo adlı bölücü yayın yapan bir radyonun uydudan yayına başladığı duyumunu alarak yayınların engellenmesi için girişimlere başladı. 
     
</TEXT>
</DOC>
