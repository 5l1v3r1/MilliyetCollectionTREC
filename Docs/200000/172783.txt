<DOC>
<DOCNO> 172783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/soneko17.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdemir'in karlılığına dolar kuru doping yaptı 
</HEADLINE>
<TEXT>

     Türk Lirası'nın dolar karşısında değer kazanması, Ereğli Demir ve Çelik Fabrikaları T.A.Ş.'nin ERDEMİR karlılığını pozitif etkiledi. 
     ERDEMİR, TL'nin ABD Doları karşısında gücünü korumasına bağlı olarak finansman giderlerinin geçen yıla göre yüzde 909 azalarak 7.6 milyon dolar gerilemesinin de etkisiyle yılın ilk yarısında net karını 1 milyon dolara yükseltti. 
     ERDEMİR Yönetim Kurulu Başkanı Recai Berber ve Genel Müdür A. Kerim Dervişoğlu, şirketin yılın ilk 6 ayına ilişkin mali sonuçlarını İstanbul'da bir basın toplantısıyla değerlendirdiler. 
     ERDEMİR Yönetim Kurulu Başkanı Recai Berber, 2003 yılının dünya çelik sektöründe korumacılığın ve üretimin arttığı bir yıl olarak sürdüğünü belirterek, üretimde ve tüketimde Çin'in tartışmasız hakim ve belirleyici olduğu dünya çelik piyasalarında fiyatların yükseliş trendini koruduğunu ve dalgalanma gösterdiğini kaydetti. 
     Buna göre yurtiçi ve yurtdışı piyasalar yakından takip edilerek gerekli tedbirlerin alındığını anlatan Berber, yılın ilk 6 ayında dünya ham çelik üretiminin yüzde 7.5 artışla 465 milyon ton, aynı dönemde Türkiye'nin ham çelik üretiminin ise yüzde 17.5 artışla 8.9 milyon ton olduğunu bildirdi. 
     Grubun ana şirketi ERDEMİR başta olmak üzere tüm şirketlerde konulan hedeflere ulaşma yönünde kararlı adımlar atıldığını ve bunun sonuçlarının ilk yarı yıl mali tablolarında karlılık olarak görüldüğünü vurgulayan Berber, şunları söyledi 
     ''İSDEMİR, ERDEMİR Romanya ve ERDEMİR Çelik Servis Merkezi şirketlerinde ilk yarı yıl kar gerçekleştirilmiştir. ERDEMİR Çelbor'da yatırım ve iyileştirme çalışmaları devam etmektedir. ERDEMİR Erenco Mühendislik şirketimiz ERDEMİR ve İSDEMİR yatırım projelerinde ağırlıklı olarak çalışmaktadır. ERDEMİR ve grup şirketlerinin uzun süren mali zarar dönemlerinin ardından başlayan karlılık dönemini ve sürdürülebilir büyüme hedefimiz çerçevesinde yeni yatırımlarımızı devam ettirmeyi amaçlıyoruz.'' 
     
     ERDEMİR'İN PERFORMANSI 

     Genel Müdür A. Kerim Dervişoğlu'nun verdiği bilgiye göre, ERDEMİR'in 2003 yılı ilk 6 aylık üretim miktarı, ülke ihtiyaçları gözönüne alınarak 3 milyon 250 bin tondan 3 milyon 350 bin tona çıkarılan yıl sonu hedefine ulaşılacağını gösteriyor. Üretim, 2002'nin ilk yarısına göre yüzde 24 artışla 1 milyon 773 bin ton oldu. 
     Irak savaşının dünya ekonomisinde yarattığı genel durgunluk ve sonrasında dünya çelik sektörüne yön veren Çin pazarında yaşanan geçici duraklamaya bağlı olarak şirketin satış miktarı yüzde 4 azalarak 1 milyon 569 bin ton olarak gerçekleşti. 
     2002'nin son çeyreğinde başlayan fiyatlardaki yükseliş, bu yılın ilk yarısında da sürerken, satış gelirleri 2002'nin ilk yarısına göre yüzde 48 artışla 572.5 milyon dolar oldu. 
     Yurtiçi talebe rağmen kazanılan ihracat pazarlarında kalıcı olmayı hedefleyen ERDEMİR, başta ABD ve Çin olmak üzere birçok ülkeye 216 bin tonluk ihracat yaptı ve 76.6 milyon dolar ihracat geliri elde etti. 
     İlk 6 ayda üretilen, faiz, amortisman ve vergi öncesi kar geçen yılın ilk 6 ayına göre yüzde 223, ikinci 6 ayına göre yüzde 145 üzerinde 167.3 milyon dolara yükseldi. 
     Şirketin faaliyet karı yüzde 263 artışla 124.4 milyon dolara çıkarken, faaliyet kar marjı ise yüzde 21.7'yi buldu. 
     TL'nin ABD Doları karşısında gücünü korumasına bağlı olarak finansman giderleri geçen yıla göre yüzde 909 azalarak 7.6 milyon dolar oldu. 
     Yılın ilk çeyreğinde 57 milyon dolar olan net dönem karı, finansman giderlerindeki azalma ve diğer gelirlerdeki artışın etkisiyle, ilk yarıda 1 milyon dolara yükseldi. 
     ERDEMİR'in öz sermayesi de 2002 yılı ilk 6 ay sonundaki seviyesinin yüzde 62 üzerinde 1.2 milyar dolar seviyesine çıktı. 
     
</TEXT>
</DOC>
