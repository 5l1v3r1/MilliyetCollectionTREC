<DOC>
<DOCNO> 153321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sontur06.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, Suriye yolunda konuştu ''Türkiye'nin istikameti bellidir'' 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, MGK'nın heyecan yaratacak, karşılıklı cephelerin oluştuğu bir kurum gibi gösterilmesinin doğru olmadığını kaydetti. 
     Gül, Suriye'ye hareketinden önce Esenboğa Havalimanı'nda yaptığı açıklamada, gündeme ilişkin soruları yanıtladı. Dışişleri Bakanı Gül, ''MGK toplantısı öncesinde ortamı yumuşatmak için genelgeyi geri çekmeyi düşünüyor musunuz '' sorusu üzerine, MGK'nın önemli konuların ele alındığı bir organ olduğunu belirterek, ''Heyecan yaratacak, karşılıklı cephelerin oluştuğu bir kurum gibi göstermek doğru değildir'' diye konuştu. 
     Abdullah Gül, zaman zaman bu işlerin ''magazinleştirildiğini ve sansasyonel'' hale getirildiğini ifade ederken, MGK'nın önemli konuların görüşüldüğü, Anayasaya göre tavsiye kararı alan bir organ olduğunu kaydetti. Gül, ''Hükümetin icraatı ayrıdır, MGK'nın tavsiye kararları ayrıdır. Türkiye'de kuvvetler ayrılığı prensibi vardır. Bu konuyla ilgili açıklamaları daha önce yaptım'' diye konuştu. 
     
     SURİYE ZİYARETİ 

     Türkiye ve Suriye'nin iki komşu ülke olduklarına işaret eden Gül, uzun bir kara sınırını paylaşan iki ülkenin ilişkilerinin iyi olmasının, hem iki ülkenin, hem de bölgenin çıkarına olacağını söyledi. 
     Adana mutabakatı ile ilişkilerin düzeldiğini ve mutabakatın düzgün çalıştığını kaydeden Gül, Şam'daki temaslarında ikili ilişkilerin yanı sıra Irak'ın yeniden yapılanmasına ilişkin Türkiye'nin görüşlerini aktaracağını söyledi. Suriye ziyaretine ilişkin yapılan spekülasyonlara gerek olmadığını belirten Gül, iki komşu ülkenin ilişkilerini geliştirmesinden daha doğal bir şey olamayacağını belirterek, ziyaretin ''açık ve şeffaf'' olduğunu, ziyaretten başka anlamlar çıkarılmaması gerektiğini kaydetti. Gül, şunları söyledi 
     ''İstikametimiz bellidir. Bu da AB ile bütünleşmek, Türkiye'nin en kısa sürede AB ile müzakerelere başlaması ve tam üyeliğimizin gerçekleşmesidir.'' Gül, Türkiye-AB ilişkilerinin stratejik ilişkiler olduğunu belirterek, bunun da hükümetin öncelikleri arasında olduğunu ve bu ilişkileri geliştireceklerini kaydetti. 
     Dışişleri Bakanı Gül ayrıca, ABD ile Suriye arasında bir süredir var olan gerginliğin giderilmiş olmasından da memnuniyet duyduklarını kaydetti. 
     Gül, ABD Temsilciler Meclisi üyesi Robert Wexler'in temaslarında gündeme gelen, Washington'daki bazı çevrelerin ''Türkiye yön mü değiştiriyor'' görüşünün hatırlatılması üzerine de, Wexler ile bu konudaki tereddütleri gidermeye yönelik bir görüşme yaptıklarını söyledi. Gül, ''Türkiye'nin istikameti bellidir. Türkiye'nin yeni bir istikamet aramaya ihtiyacı da söz konusu değildir'' diye konuştu. 
     
     ABD'NİN TALEPLERİ 

     Gül, ABD'nin Irak'ta oluşturmayı planladığı İstikrar Gücü için Türkiye'den asker talebinde bulunmayacağını Ankara'ya ilettiği yönündeki haberlerin hatırlatılması üzerine de, ''Böyle bir bildirim söz konusu değil'' diye konuştu. 
     Başbakan Yardımcısı ve Dışişleri Bakanı Abdullah Gül, Türkiye'nin Irak'ın yeniden yapılanmasına ilişkin her türlü katkıyı vermeye hazır olduğunu ABD'ye ilettiğini ifade ederek, Türkiye'nin bu konuda üstüne düşeni yaptığını kaydetti. 
     
</TEXT>
</DOC>
