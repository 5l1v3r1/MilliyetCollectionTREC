<DOC>
<DOCNO> 188564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/soneko23.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Renault Mais Genel Müdürü ÖTV artışı sektörü olumsuz etkileyecek 
</HEADLINE>
<TEXT>

     Renault Mais Genel Müdürü İbrahim Aybar, otomobilde Özel Tüketim Vergisi ÖTV oranlarını artıran kararnamenin sektörü olumsuz etkileyeceğini bildirdi. 
     Aybar, yaptığı yazılı açıklamada, ''Türkiye ekonomisi, 2001 yılı başında yaşanan krizin etkilerinden yavaş yavaş kurtulmaya başlarken ve 2003 yılı başından itibaren Türkiye otomotiv sektöründe gelişme yaşanmaya başlamışken hükümetimiz tarafından hazırlanan ve bugün Resmi Gazete'de yayınlanarak yürürlüğe giren kararnamenin sektörümüzü olumsuz yönde etkileyeceğini düşünüyorum'' dedi. 
     Ekonominin lokomotif sektörlerinden olan otomotiv sektöründe binek otomobil ve ticari araç satışlarına bakıldığından 2003 yılında, 2002 yılı satışlarının yaklaşık 2 katı oranında satış yapıldığına işaret eden Aybar, bu artışın Türkiye potansiyelini kesinlikle yansıtmadığını bildirdi. 
     İbrahim Aybar, ''Kriz öncesi yani 2000 yılının satış rakamlarına ulaşmak için bile önümüzde uzun bir zaman olduğunu düşünüyorum. Oldukça yüksek oranda gerçekleşen ÖTV artışı gibi vergi artışlarının ise bu süreyi daha da uzatacağı kesindir'' dedi. 
     
     ''VERGİLER AB ÜLKELERİ İLE AYNI OLMALI'' 

     Sektör olarak Türkiye'de otomobil vergilerinin Avrupa Birliği AB ülkeleri ile aynı oranda olmasını arzuladıklarını belirten Aybar, ancak bugün yürürlüğe giren kararnamenin kendilerini bu hedeften de uzaklaştırdığı bildirdi. 
     Aybar, ''Otomobillerin vergi yükü otomobil alımında ne kadar düşerse, satışların o kadar yükseldiği ve devletin kazandığı vergi miktarının da aynı oranda arttığı bir gerçektir ve geçtiğimiz ilk 9 ayda yaşanan gelişmeler de bu paralelde gerçekleşmiştir. Dolayısıyla bu konunun hassassiyetine bir kez daha ilgililerin dikkatini çekmek istiyorum'' dedi. 
     
</TEXT>
</DOC>
