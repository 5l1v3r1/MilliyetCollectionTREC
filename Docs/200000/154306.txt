<DOC>
<DOCNO> 154306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sontur46.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
AIDS gerçeği... 15 ile 35 yaş arasında yaygın... 
</HEADLINE>
<TEXT>

     Cinsel Sağlık Eğitim ve Danışma Merkezi Koordinatörü Dolunay Kadıoğlu, Türkiye'de AIDS'in, en çok 15 ile 35 yaş arasında görüldüğünü söyledi. 
     18. Bölge Trabzon Eczacı Odası, Türk Eczacıları Birliği, Cinsel Sağlık Eğitim ve Danışma Merkezi tarafından, Hamamizade İhsan Bey Kültür Merkezi'nde, ''HIV AIDS Gerçeği'' konulu bilgilendirme toplantısı düzenlendi. 
     Kadıoğlu, burada yaptığı konuşmada, HIV'in öpüşme, ter, tükürük, gözyaşı, ortak tuvalet kullanımı, banyo, havuz paylaşımı, böcek ısırması, ortak çatal, bıçak, bardak kullanımı ile bulaşmadığını vurgulayarak, ''HIV için 2 test yöntemi vardır. Bunlardan biri, tarama Elisa yöntemidir. Pratik kolay uygulanabilir, güvenilirliği ise yüzde 95.5'dir. Doğrulama testi ise Western blot zaman alan, pahalı ve güvenilir diğer bir testtir'' diye konuştu. 
     HIV konusunda danışmanlık hizmetlerinin verilmesi gerektiğini de ifade eden Kadıoğlu, şunları söyledi 
     ''HIV'den korunmak için, güvenli cinsel temas eğitimi, kondom kullanımı, cinsel temasla bulaşan diğer hastalıkların tanı, tedavisi ve cinsel ilişki yaşının ertelenmesi önemlidir. Kan ve kan ürünlerinin sürekli taranması gerekir. Sağlık personeline bulaşmaması için üniversal önlemlerin uygulanması şarttır.'' Kadıoğlu, 2002 yılı verilerine göre, dünyada 42 milyon HIV taşıyıcısı olduğuna işaret ederek, ''2002 yılı Sağlık Bakanlığı verilerine göre Türkiye'de 1515 AIDS'li var. Bu rakam, buz dağının sadece görünen yanı. Bu kişilerden 1042'si erkek, 473'ü kadın. Türkiye'de AIDS salgını, en çok 15 ile 35 yaş arasında görülüyor'' dedi. 
     
</TEXT>
</DOC>
