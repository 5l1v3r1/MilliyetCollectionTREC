<DOC>
<DOCNO> 152354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/soneko23.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TOFAŞ CEO'su Antonio Bene Kalite din gibi bir olgudur 
</HEADLINE>
<TEXT>

     TOFAŞ CEO'su Antonio Bene, TOFAŞ'ın geçmişte basit parçaları yaparken, bugün Doblo'nun yüzde 40'ını tamamen Bursa'da ürettiğini ve teknolojisini ihraç ettiğini belirterek, ''Kalite din gibi bir olgudur'' dedi. 
     Bursa Sanayici ve İşadamları Derneği BUSİAD ve KalDer Bursa Şubesi'nce düzenlenen ve yaklaşık 800 kişinin katıldığı ''1. Kalite ve Başarı Sempozyumu'' başladı. 
     TOFAŞ CEO'su Bene, yaptığı konuşmada, globalizasyon ile kalite anlayışının da değiştiğini belirterek, TOFAŞ'ın geçmişte sadece 2-3 ülkeye ihracat yaparken, bugün rekabetin en sert olduğu 15'ten fazla ülkeye ihracat yapar hale geldiğini kaydetti. 
     Bene, krizle birlikte iç pazarın 450 binden 150 bine kadar düştüğünü, eleştirilere muhatap olsa da globalleşmenin, kalkınma için tek çare haline geldiğini ifade ederek, ürünü kaliteli olan ve ihracat yapabilen firmaların ayakta kalabildiğini bildirdi. 
     ''Biz üretimimizin yüzde 68'ini ihraç ediyoruz. Ürünlerimiz sadece Türkiye'yi hedeflemiyor, tüm dünyayı hedefliyor'' diyen Bene, şunları söyledi 
     ''FIAT'ta ilk işe başladığımda asgari standartlar vardı. Ancak, bugün kalite anlayışı tamamen değişti. Ürünün daha tasarlanma, talebin geliş aşamasında kalite bilinci oluşmaya başlıyor. Bugün kalite artık bir yaşam tarzı. Bunun anlamı, sektörde ayakta kalmaktır. 
     Bir anımı aktarmak istiyorum 3 yıl önce İsrail'den gelen bir delegasyon ile aynı toplantıya katılmıştım. İsrailli katılımcılar biz Türkiye'den araç almayız, çünkü kalitesine güvenmiyoruz demişlerdi. Bugün İsrail havayollarına 500 Doblo sattık. Aynı sayıda Doblo'yu yine İsrail ordusuna sattık. Biz Çin ile de iş yapıyoruz.'' Bene, kalite sayesinde müşteri beklentilerini karşılayıp her türlü ihtiyaca cevap verebildiklerini, bunun devamlı bir süreç olduğunu ifade ederek, şöyle devam etti 
     ''TOFAŞ'ın Bursa'da gerçekleştirdiği mükemmel gelişmenin en önemli nedeni budur. TOFAŞ olarak geçmişte basit parçaları yapıyorduk. Ama bugün Doblo'nun yüzde 40'ını tamamen burada üretiyoruz ve teknolojiyi ihraç ediyoruz. Tasarım size aitse kaliteye sahip olabilirsiniz, size ait değilse kaliteye sahip olamazsınız. Kalite son aşamada değil, ürünün ilk aşamasında başlar. Müşterinin neler hissettiğini hissetmeniz gerekir. Biz belli bazı şeyleri eskiden düzgün yapamıyorduk. Ama bugün tam tersi bir süreç işliyor. 
     Şu mesajı vermek istiyorum kalite sürekli bir şeydir, yaşam boyu sürer. Kalite, din gibi bir olgudur. Din gibi algılamak gerekir.'' 
     
     TOPLAM KALİTE VE TASARRUF 
     OYAK Renault Fabrika Direktörü Tunç Başeğmez de, 1970'li yılların başlarında binek otomobil sektörünün, OYAK Renault ve TOFAŞ ile macerasına başladığını anımsatarak, bu dönemde tamamen iç piyasaya hitap eden ürünlerin piyasaya sürüldüğünü bildirdi. 
     Başeğmez, o zaman, iç pazarda ortalama gelir seviyesine sahip ailelerin, otomobille buluşturulmasının amaçlandığını ve iki fabrikanın da oldukça mütevazi şartlarda üretim yaptığını ifade ederek, ilk 20 yılın sonunda bilgi birikimi ve deneyimin önemli oranda arttığını söyledi. 
     Gümrük Birliği, 1996 yılında imzalandığında, en çok otomobil sektörünün olumsuz etkileneceğinin iddia edildiğini anlatan Başeğmez, oysa bu sürecin hem handikapları, hem de avantajları içinde barındırdığını vurguladı. 
     Başeğmez, 1990'lı yılların sonuna gelindiğinde OYAK Renault'un, stratejik bir dönüm noktasına geldiğini ve toplam kalite anlayışını tüm çalışanlar için yaşam biçimi haline getirdiğini dile getirerek, ''Toplam kalite yönetimi sayesinde, işçilik giderlerini yüzde 40, enerji tüketiminde yüzde 7.5, sipariş ve teslimat arasındaki süreyi de yüzde 65 kısalttık'' dedi. 
     Tunç Başeğmez, OYAK Renault'un bugün Renault Grubu'nun en üst seviyedeki üretim birimi haline geldiğini kaydetti. 
     
     SIFIR HATA 
     Robert Bosch Ticaret Direktörü Herman Buttz da, Bosch'un toplam cirosunun yüzde 67'sini otomotivden elde ettiğini belirterek, beyaz eşya ile özdeşleşen firmanın, otomotivde daha büyük bir oyuncu olduğunu söyledi. 
     Buttz, Bursa'da dizel araçlar için enjeksiyon ve fren sistemleri üreten iki Bosch fabrikasının olduğunu kaydederek, başarıyı ölçenin müşteri faktörü olduğunu, bu hedefe ulaşmak için güvenilir, ''sıfır hata'' verecek süreçlerin uygulanması gerektiğini ifade etti. 
     Borçelik Genel Müdürü Mehmet Betil de geçen yıl 50 milyon dolar ciro yapan şirketin, üretiminin yüzde 35'ini ihraç ettiğini belirterek, krize rağmen galvanizli sac yatırımının bu yılın Kasım ayında üretime geçeceğini, büyümeyi kalite sayesinde sağladıklarını kaydetti. 
     





</TEXT>
</DOC>
