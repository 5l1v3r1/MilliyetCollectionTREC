<DOC>
<DOCNO> 188655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/dunya/dun04.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliyev'in gölgesinde seçim 
</HEADLINE>
<TEXT>

   Azerbaycan'da bugün düzenlenecek seçimlerde yarışın, ülkenin 30 yılına damgasını vuran Haydar Aliyev'in oğlu İlham ve Musavat lideri İsa Kamber arasında geçmesi bekleniyor 
      CENK BAŞLAMIŞ Moskova 

   
   Kafkasya'nın en stratejik ülkesi Azerbaycan'da seçmenler, ülkenin kaderine 30 yılı aşkın süredir damgasını vuran lider Haydar Aliyev'in 80 katılmadığı başkanlık seçimleri için bugün sandık başına gidecek. 
   Sekiz adayın katıldığı seçimde 4.3 milyon kayıtlı seçmen için ülke genelinde 5150 sandık kuruldu. Yarışın, Aliyev'in oğlu ve Başbakan İlham Aliyev 42 , Musavat lideri, eski Meclis Başkanı İsa Kamber'le Ulusal Bağımsızlık Partisi lideri İtibar Memedov 48 arasında geçmesi bekleniyor. Seçimi ilk turda kazanmak için sandık başına gelen seçmenlerin oylarının yüzde 50'sini almak gerekiyor. Bu gerçekleşmezse, en çok oy alan iki aday ikinci turda karşı karşıya gelecek ve bu kez basit çoğunluk yeterli olacak. Değişik anketler, İlham Aliyev'in oy oranını yüzde 38 - 65 arasında gösteriyor. 
   Lideri olduğu Yeni Azerbaycan Partisi tarafından başkanlığa aday gösterilen Haydar Aliyev, sağlık sorunları nedeniyle geçen hafta yarıştan çekilmiş ve seçmenlere oğlunu destekleme çağrısında bulunmuştu. Aliyev'in seçimlerde oğlunu aday göstermesi, muhalefetin "hanedanlık" suçlamalarına yol açtı. Aliyev, Bak caddelerindeki posterlerinde de "Men onu seçdim" Ben onu seçtim sözleriyle oğluna destek istiyor. 
   İlham Aliyev, son düzenlediği mitingdeki konuşmasında babasının siyasetini sürdüreceğini söyledi. Seçimlerin demokratik olmadığı suçlamalarını yalanlayan Aliyev, halkın şeffaf bir ortamda özgürce oy kullanacağını söyledi. Ancak, İnsan Hakları İzleme Örgütü, kampanya döneminde iktidarın muhalefete yönelik baskıları nedeniyle seçim sonucunun tartışmalı olacağını savundu. 
   
   40 bin gözlemci 
   1991'den bu yana dördüncü başkanlık seçimlerini 40 binin üzerinde gözlemci izleyecek. Avrupa Güvenlik ve İşbirliği Teşkilatı'na AGİT bağlı Demokratik Enstitüler Bürosu 660, Bağımsız Devletler Topluluğu BDT üyesi ülkeler de 200'ün üzerinde gözlemci gönderdi. Sandık başlarında görevlendirilecek yerel gözlemci sayısı da 40 bine yaklaşıyor. 
   
   
</TEXT>
</DOC>
