<DOC>
<DOCNO> 153296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sonspo24.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Giray Bulak imzaladı... 
</HEADLINE>
<TEXT>

     Denizlispor ile anlaşan teknik direktör Giray Bulak, düzenlenen törenle kendisini yeşil-siyahlı renklere bağlayan imzayı attı. 
     Kulüp binasında düzenlenen törende konuşan Bulak, ''vizyonu ve ufku'' geniş bir kulübe geldiğini kaydetti. Denizlispor'da ''kaybolan dinamikleri'' yeniden harekete geçireceğini belirten Bulak, şunları söyledi 
     ''Belki bu şehirde yaşayanlar Denizlispor'un başarılarının farkında değil, ama Türkiye genelinde Denizlispor'un çok farklı bir yeri var. Hocaların çalışmak istediği bir kulüp. Burada rahat ve huzurlu bir çalışma ortamı bulacağıma inanıyorum. Realist bir şekilde çalışarak, Denizlispor'u istediği yere getireceğime inanıyorum.'' Bir gazetecinin Denizlispor'daki hedefini sorduğunda Bulak, ''5 maçlık bir periyodu değil, İstanbulspor maçını düşünüyoruz. Bu maçı alıp, rahatlayacağız'' yanıtı verdi. 
     Kulüp başkanı Mustafa Baysal ise, Bulak'ın Denizlispor'da başarılı olacağına inandığını kaydederek, ''Denizlispor'a yararlı olacak en iyi antrenörle anlaştığımıza inanıyorum'' diye konuştu. 
     Giray Bulak, bugün saat 16.00'da Şemikler Tesisleri'nde yapılacak antrenmanda, yeşil-siyahlı oyuncularla biraraya gelecek. 
     




</TEXT>
</DOC>
