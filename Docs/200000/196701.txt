<DOC>
<DOCNO> 196701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/magazin/mag01.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Eşkıya' müzikalle sahneye dönüyor 
</HEADLINE>
<TEXT>

      BAYRAM KAYGUSUZ 
   
   İstediği gibi bir proje bulamadığı için film çekmeyen Şener Şen, 11 yıl sonra "Mucizeler Komedisi" isimli bir müzikalle sevenlerinin karşısına çıkacak. Provaları süren müzikalde Şen, 'Sefa Yurdakul' adlı medya patronunu oynayacak. Müzikalde Şen'e Meltem Cumbul, Özlem Tekin, Beyazıt Öztürk, Cem Davran, Pamela Spence ve Güven Kıraç'ın da aralarında bulunduğu 20 oyuncu, 26 dansçı, 6 akrobat ve müzisyenler eşlik edecek. 
   İyi bir performans göstermek için uğraştığını söyleyen Şen, "Çok sıkı çalışıyorum. Canlandıracağım medya patronu, hayali bir kahraman olacak ama bazılarından izler taşıyabilir. 'Mucizeler Komedisi' çok dinamik ve hareketli bir müzikal olacak" dedi. Özlem Tekin'in 'çaycı'yı, Meltem Cumbul'un 'medya patronunun kızı'nı oynayacağı müzikalin yıldızlarından Beyazıt Öztürk ise, "Bu işe gözüm kapalı girdim. 'Mucizeler Komedisi' çok konuşulacak" yorumunu yaptı. 
   
   
</TEXT>
</DOC>
