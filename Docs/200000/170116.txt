<DOC>
<DOCNO> 170116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/siyaset/siy04.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İrlanda’dan dost eli 
</HEADLINE>
<TEXT>

"900 sayfalık ulusal programı satır satır okudum" diyen İrlanda Başbakanı, destek sözü verdi 
     ABDULLAH KARAKUŞ Ankara 

     Başbakan Recep Tayyip Erdoğan, 2004’te Avrupa Birliği dönem başkanı olacak İrlanda Başbakanı Bertie Ahern’den Aralık 2004 zirvesinde Türkiye’nin tam üyelik müzakerelerinin başlatılması yönünde karar alınması için destek istedi. Türkiye’nin attığı adımları yakından takip ettiğini belirten Ahern ise "Ben 900 sayfalık ulusal programla yasal değişikliklerinizi satır satır okudum. Siz hiç merak etmeyin. AB’ye girmeniz için elimden gelen her şeyi yapacağım" dedi. 
     Erdoğan, çalışma ziyareti için Türkiye’ye gelen Ahern’e bir diğer AB ülkesi Yunanistan’ı da şik yet etti. Kıbrıs sorununun çözümü için Türkiye’nin büyük adımlar attığını ancak Yunanistan ve Güney Kıbrıs’ın karşılık vermediğini belirten Erdoğan, "Onlara baskı yapın. Artık onların da yapıcı adımlar atması gerekir" diye konuştu. 
     Erdoğan, ortak basın toplantısında da, "Türkiye’nin önümüzdeki dönemdeki ana hedefi, Aralık 2004’teki zirvede AB ile tam üyelik müzakerelerinin gecikmeksizin başlatılması kararının alınmasıdır. Hükümetimiz, Kopenhag siyasi kriterlerinin yerine getirilmesi için gerekli mevzuat değişikliklerini yıl sonuna kadar tamamlamaya kararlıdır. 2004’te de reformların etkin şekilde uygulanması sağlanacaktır" şeklinde konuştu. 
     

</TEXT>
</DOC>
