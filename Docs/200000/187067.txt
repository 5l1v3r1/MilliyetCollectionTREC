<DOC>
<DOCNO> 187067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sonspo14.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz heyeti çocuk evini ziyaret etti, centilmenlik mesajları... 
</HEADLINE>
<TEXT>

     Türkiye ile İngiltere A milli futbol takımları arasında 11 Ekim Cumartesi günü İstanbul'da yapılacak 12. Avrupa Şampiyonası 7. Eleme Grubu son maçı öncesi, Türkiye Futbol Federasyonu'nun davetlisi olarak İstanbul'a gelen İngiliz Futbol Federasyonu heyeti, Beyoğlu'ndaki bir çocuk evini ziyaret ederek, çocuklara çeşitli hediyeler verdi. 
     İstanbul Valiliği İl Sosyal Hizmetler Müdürlüğü Beyoğlu 75. Yıl Çocuk ve Gençlik Evi'ni ziyaret eden Newcastle United Futbol Direktörü ve Beşiktaş'ın eski teknik direktörü Gordon Milne, İngiliz Futbol Federasyonu elçisi Lawrie McMenemy, İngiltere Futbol Federasyonu Futbol İlişkileri Müdürü David Davies ile İngiltere'nin İstanbul Başkonsolosluğu yetkilisi Martin J. Abel, burada yetkililerden bilgiler aldı. 
     Türkiye Futbol Federasyonu Yönetim Kurulu Üyeleri Levent Kızıl ile Murat Aksu'nun da yer aldığı ziyaret hayli samimi bir ortamda gerçekleşirken, çocuklar İngiliz heyetini çiçeklerle karşıladılar. 
     Yetkililerden çocuk evinin çalışmaları hakkında bilgi alan İngiliz heyeti, cumartesi günü oynanacak önemli maç öncesi çocuklara skor tahmini yaptırdı. 
     İngiltere Futbol Federasyonu Futbol İlişkileri Müdürü David Davies, cumartesi günkü maçta takımlardan birisinin istediği sonucu alarak Avrupa Şampiyonası finallerine direkt katılacağını vurgulayarak, ''Ancak diğer takımın da play-off oynayarak finallere gitme olasılığı bulunuyor. Türkiye ve İngiltere, gruptan birisi direkt, diğeri play-off'lar sonucu çıkacak ve Portekiz'deki finallerde birbirleriyle oynayacaklar'' dedi. 
     Türkiye Futbol Federasyonu Yönetim Kurulu Üyesi Levent Kızıl ise, İngiltere karşısında kazanmak istediklerini belirterek, bunun için bütün Türkiye'nin duaları ve desteğine ihtiyaçları olduğunu söyledi. Maç sonunda bir tarafın güleceğini, diğer tarafın ise umutlarını play-off maçlarına taşıyacağını anlatan Kızıl, sakin bir oyun anlayışıyla kazanmak istediklerini belirtti. 
     Düzenlenen törende Türk ve İngiliz federasyonu yetkilileri oldukça neşeli gözükürken, çocuklara her iki ülke milli takımlarının forma, tişört, flama ve anahtarlıklarının da yer aldğı çeşitli hediyeler sundular. 
     Bugün ülkelerine dönecek İngiliz heyetinin maç için yeniden İstanbul'a geleceği bildirildi. 
     
</TEXT>
</DOC>
