<DOC>
<DOCNO> 199602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sontur18.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Sevindirici olan 34 ülkenin yanımızda yer alması 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Avrupa Konseyi Delegeler Komitesi'nin Loizidu davasıyla ilgili kabul ettiği kararda, 34 ülkenin Türkiye'nin yanında yer almasının memnuniyet verici olduğunu söyledi. 
     NATO dışişleri bakanları sonbahar toplantısına katılmak üzere Brüksel'e giden Gül, Esenboğa Havaalanı'nda gazetecilerin sorularını yanıtlarken, Avrupa Konseyi Delegeler Komitesi'nin Loizidu davasıyla ilgili kabul ettiği kararı değerlendirdi. 
     Gül, uzun yıllar süren bu konuda iki ülkenin çok ısrarlı bir şekilde bir uzlaşının çıkmasına mani olmak için gayret sarfettiğini, son dakikaya kadar bu iki ülkenin bu yönde uğraştıklarını kaydetti. Gül, ''Sevindirici olan şey şudur 34 ülke Türkiye'nin yanında yer almış oldu, iki ülke yalnız kalmış oldu'' dedi. 
     Kıbrıs konusunda kalıcı bir çözüme ulaşılmasını ümit ettiklerini belirten Gül, çözüm bulunduğunda diğer konuların ''otomatikmen halledilmiş'' olacağını kaydetti. 
     Gül, İstanbul'daki saldırılardan sorumlu tutulanların açıklanmasıyla ilgili jandarmayı eleştirdiği yönündeki haberlerin hatırlatılması üzerine, konunun basında abartılı şekilde yansıtıldığını söyledi. 
     ''Azınlık durumunda olan şeylerin gizli kalması gerektiğini'' belirten Gül, ''hala takipte olan insanlar söz konusu olduğunda, kim olursa olsun, emniyet, jandarma ya da istihbarat teşkilatı, gizliliğe çok dikkat edilmesi gerektiğine'' işaret etti. 
     Bakan Gül, İngiltere'nin Türkiye'ye yönelik seyahat uyarısını yumuşutmasıyla ilgili olarak da, ''Olması gereken şey buydu'' diye konuştu. Daha önceki tutumun aşırı olduğunu ifade eden Gül, bunun ''kar topu etkisi'' yaratarak, bazı olumsuzluklara neden olduğunu belirtti. Gül, ''Farkına vardılar ve düzelttiler'' diye konuştu. 
     Türkiye ile Suriye arasındaki Adana Mutabakatı'nın işleyişine ilişkin hükümet ile asker arasında bir görüş ayrılığının bulunup bulunmadığının sorulması üzerine de Gül, ''mutabakatın şu anda çalıştığını'' kaydetti. Gül, ''Şu anda komşularımız Türkiye ile daha önceki yıllarda göstermediği işbirliğini gösteriyorlar'' diye konuştu. 
     Gül, SP Genel Başkanı Necmettin Erbakan'a 2 yıl 4 ay hapis cezasının onaylanmasına ilişkin bir soru üzerine, ''bir şey söyleyemeyeceğini'' kaydetti. 
     Bakan Gül, Brüksel'deki temasları hakkında da bilgi verdi. 11 Eylül saldırılarının ardından NATO'nun yapısı, doktrinleri ve ortaklık ilişkileri alanlarında bir değişim içinde olduğunu söyleyen Gül, yarın başlayacak toplantılarda bunların ele alınacağını, ayrıca terörizm ve terörizmle mücadele konularına da ağırlık verileceğini bildirdi. 
     İstanbul'daki saldırılardan sonra gerek NATO Konseyi, gerekse NATO-Rusya Konseyi'nin bildiriler yayınlayarak, Türkiye ile dayanışma içinde olduklarını açıkladıklarını hatırlatan Gül, toplantılar çerçevesinde ikili ve çok taraflı temaslarda bulunulacağını kaydetti. 
     Gül, toplantılarda ayrıca 28-29 Haziran 2004'te İstanbul'da düzenlecek olan NATO devlet ve hükümet başkanları zirvesinin programının gözden geçirileceğini ve ele alınacak konuların görüşüleceğini bildirdi. 
     
</TEXT>
</DOC>
