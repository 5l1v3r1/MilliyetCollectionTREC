<DOC>
<DOCNO> 181989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sontur28.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Adnan Hoca davasında mahkeme görevsizlik kararı verdi... 
</HEADLINE>
<TEXT>

     Kamuoyunda ''Adnan Hoca'' olarak bilinen Adnan Oktar'ın da aralarında bulunduğu 36 sanığın yargılandığı davada ''görevsizlik kararı'' veren İstanbul DGM, dosyayı Ağır Ceza Mahkemesi'ne gönderdi. 
     İstanbul 1 No'lu DGM'deki duruşmaya, tutuksuz sanıklardan Timur Ayan, Emre Çalıkoğlu ve Mehmet Murat Atmaca katıldı. 
     Mahkeme Heyeti, aralarında Adnan Oktar'ın da bulunduğu 34 sanığın, ''cürüm işlemek amacıyla teşekkül oluşturmak'' suçunu düzenleyen TCK'nın 313. maddesi ve ''Tehditle menfaat temini'' suçunu tanımlayan 192 1. maddesi uyarınca, 2 sanığın ise ''cürüm işlemek amacıyla oluşturulan teşekkül üyelerine yardım'' eylemini içeren 314. maddesi kapsamında yargılanmaları gerektiğini belirtti. 
     Mahkeme, bu nedenle ''görevsizlik kararı'' vererek, dosyayı İstanbul Ağır Ceza Mahkemesi'ne gönderdi. 
     
     MÜTALAA 
     İstanbul 1 No'lu DGM'de yapılan 19 Mart 2002 tarihli duruşmada esas hakkındaki görüşünü açıklayan Cumhuriyet Savcısı Selim Berna Altay, aralarında Adnan Oktar'ın da olduğu 33 sanığın, 4422 sayılı Kanun'un 1 1. maddesi uyarınca ''Çıkar amaçlı suç örgütü kurmak'' suçundan 3 ile 6'şar yıl, müdahiller Ebru Şimşek, Fatih Altaylı ve Mehmet Ağar'a yönelik eylemleri nedeniyle de TCK'nın 192 1. maddesinin 3 kez uygulanması suretiyle, ''Tehditle menfaat sağlamak'' suçundan dolayı da 3 ile 9'ar yıl arasında ağır hapis cezasına çarptırılmalarını talep etmişti. 
     Bu sanıkların, müşteki Celal Adan'a yönelik fiillerinden dolayı beraatını isteyen Savcı Altay, gıyabi tutuklu sanıklar Uğur Örmen ve Mustafa Kemal Gül'ün dosyalarının ayrılmasını, sanık Bekir Murat Sarıaslan hakkındaki dava dosyasının ise ''görevsizlik'' kararıyla yetkili ve görevli mahkemeye gönderilmesini öngörmüştü. 
     
</TEXT>
</DOC>
