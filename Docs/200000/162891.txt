<DOC>
<DOCNO> 162891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sondun04.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
DNA testiyle gelen geç adalet... Tecavüzcü değillermiş... 
</HEADLINE>
<TEXT>

     ABD'de, 15 yaşında bir kıza tecavüz ettikten sonra öldürmekle suçlanan 3 kişinin 18 yıl hapis yattıktan sonra masum olduğu ortaya çıktı. 
     New York eyaletinin Long Island bölgesinde 1984 yılında Theresa Fusco isimli genç kıza tecavüz ettikten sonra öldürmekle suçlanan 48 yaşındaki Dennis Halstead, 39 yaşındaki John Kogut ve 44 yaşındaki John Restivo, 18 yıl sonra yapılan DNA testleri sayesine masum oldukları anlaşılınca serbest bırakıldı. 
     Adli makamlar, 30 yıl ağır hapis cezasına çarptırılan 3 hükümlünün 300 bin dolar kefaletle serbest bırakıldığını belirtti. 
     Dennis Halstead, cezaevi çıkışında kendisini bekleyen ailesi ve yakınlarıyla kucaklaşırken, ''18 yıldır cehennemdeydim, şimdi kendimi cennette hissediyorum'' dedi. 
     3 eski hükümlü sürekli masum olduğunu savunurken, 90'lı yılların başında yapılan ilk DNA testlerinin sonuçları mahkemece kabul edilmemişti. Ancak son olarak ileri teknolojiyle yapılan testlerin sonuçları, kurbandaki sperm örneklerinin 3 zanlıdan hiçbirine ait olmadığını gösterdi. 
     Son DNA testlerinin masrafları, New York kentindeki Cardozo Hukuk Fakültesi tarafından kurulan ''Masum Proje'' adlı bir sivil toplum örgütü tarafından karşılandı. 

     
</TEXT>
</DOC>
