<DOC>
<DOCNO> 156134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sondun16.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz Bakan Short istifa etti 
</HEADLINE>
<TEXT>

     İngiltere'de, Irak savaşı döneminde Başbakan Tony Blair ile ters düşen Uluslararası Kalkınma Bakanı Clare Short, savaş sonrasında da BM'in devre dışı bırakılmasına çalışıldığını belirterek, kabineden istifa ettiğini açıkladı. 
     Clare Short'un istifasının ardından başkent Londra'da yapılan yorumlar, bu istifanın Başbakan Tony Blair tarafından ustalıkla imar edilmiş bir politik manevra olduğu noktasında yoğunlaştı. Short'un savaş öncesinde bu gelişmeye karşı olduğunu dile getirip, Blair'i sert şekilde eleştirmesinin ardından, Başbakan'ın söz konusu ismi yanında tutmak için çaba gösterdiğini hatırlatan siyasi yorumcular, şunları kaydetti 
     ''O günün şartlarında Blair'in Short'a ihtiyacı vardı. 
     Hem dışarı karşı birlik görüntüsü vermek, hem de savaş sonrasındaki ilk gelişmeleri deneyimli bir ismin toparlamasını sağlamak açısından bunu gerekli görüyordu ve o dönemde istifayı engelledi.'' Şimdi savaşın kazanılmasının ardından Short'un en yakın kabine revizyonunda gideceğini hissettiğini belirten yorumcular, ''Gönderilmeden gitmeyi tercih etti. Başbakan da engel olmadı'' yorumunda bulundular. 
     Short ise istifasını açıklarken, bunun ardında Başbakan Tony Blair ve Dışişleri bakanı Jack Straw'un Irak'taki savaş sonrası yapılanmada BM'in devre dışı bırakılmasına yönelik çabalarını gösterdi. Bu konuda bizzat Avam Kamarası'na söz verdiğini hatırlatan Short, Blair'i ve Straw'u üstü kapalı biçimde bir yandan bu sözlerin verilmesini sağlayıp, diğer yandan da BM'in devre dışı bırakılması yolunda gizli işler çevirmekle suçladı. 
     Bu arada, Başbakan Blair ise Short'tan boşalan yere acil bir atama yapmaktan da kaçınmadı. Blair, Barones Amos'un Uluslararası Kalkınma Bakanlığı görevine getirildiğini açıkladı. 
     
</TEXT>
</DOC>
