<DOC>
<DOCNO> 161412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/yazar/sazak.html </URL>
<DATE> 2003/06/06/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Muhalefet sorunu 
</HEADLINE>
<TEXT>

     Cem Uzan’ın partisiyle ilgili üç ayrı değerlendirme dikkat çekicidir. 
     SESAR adlı araştırma kuruluşunun Genç Parti’nin CHP’nin önüne geçtiğine ilişkin anketi... AKP lideri Tayyip Erdoğan’ın AKP il başkanları toplantısında yaptığı konuşma... CHP eski il başkanlarından oluşan Anadolu Hareketi’nin sonuç bildirgesi. Üçünde de ortak tema, GP’nin yükselişidir. Muhalefet boşluğunu Genç Parti dolduruyor. 
     Tayyip Erdoğan, AKP örgütüyle yaptığı yerel seçimlere hazırlık toplantısında şunu söyledi 
     "Bizim dışımızda bütün partilerin oyu düşüyor. Ana muhalefet partisi CHP bile oy kaybediyor. Sadece Genç Parti oyunu artırıyor. Şu anda tek rakibimiz Genç Parti. Yerel seçimlere bir yıldan az süre kaldı, en az yüzde 50 - 60 oy istiyorum. Genç Parti’ye oy vermeyin " 
     CHP’ye yönelik ikinci GP uyarısı’ parti içi muhalefetten geldi. Anadolu Hareketi’nin Ankara toplantısı ardından yapılan açıklamada şöyle deniliyor 
     "Ekonomik, sosyal ve siyasal konularda politikalar oluşturulamadığı için bugün toplumsal muhalefeti Genç Parti yapmaktadır. Genel başkan ile halk arasında güven sorunu vardır." 
     Yerel seçimlerde başarısızlık, CHP’yi gelecek seçimde yeniden baraj sorunuyla karşı karşıya bırakabilir. 1983’te Özal’ın tek başına iktidara gelmesinin ardından 1984’te yapılan yerel seçimlerde ANAP büyük kent belediyelerini kazanınca, Meclis’te temsil edilen Halkçı Parti ve MDP’nin tabanı parlamento dışına kaymıştı. 
     Tayyip Erdoğan rakibimiz Genç Parti’ derken Meclis’teki CHP’nin 3 Kasım’daki yüzde 19 oyunu aşağıya çekmeye çalışıyor. DYP, ANAP ve MHP’yi de muhalefet olarak görmediğini ilan ediyor. 
     Erdoğan’ın kurmaya çalıştığı bu oyunu CHP bozabilecek mi 
     CHP lideri Baykal, partiyi merkez’e çekme yerine solda birliği’ gerçekleştirmeye yönelirse bu pekala mümkün. 
     Anadolu’da solun başarılı belediye başkanları var. Örneğin Genç Parti’nin banko’ gördüğü İzmir’de DSP’li Ahmet Piriştina başarılı bir belediye başkanı. Eskişehir, Bursa, Gaziantep, Hatay gibi iller buna eklenebilir. 3 Kasım’da CHP’ye gitmeyen DSP oyları için yerel seçimler bir köprü olabilir. Aksi halde bu isimlere GP davetiye çıkaracak 
     İstanbul’da Derviş sayesinde’ CHP ilk defa ANAP ve DYP’li seçmenden oy aldı. Yelpazeyi soldan merkeze açacak en uygun aday İstanbul belediye başkanlığı için Kemal Derviş olamaz mı 
     Solda birliktelik sağlanırsa AKP ve Genç Parti arasındaki rekabette CHP büyük kentlerde seçimi alıp götürür. 
     Her şey CHP liderliğinin dar kadrocu’ hesapları aşmasına ve muhalefette güven vermesine bağlı. Genç Parti’nin arkasına düşmeyi CHP hak etmiyor 
     
     

</TEXT>
</DOC>
