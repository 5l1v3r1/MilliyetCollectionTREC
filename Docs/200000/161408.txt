<DOC>
<DOCNO> 161408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/yazar/guclu.html </URL>
<DATE> 2003/06/06/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Daha sağlıklı günler uzak değil gibi 
</HEADLINE>
<TEXT>

     Enkaz devraldık diye yakınmadı. Sorunlar öylesine büyük ki öyle birkaç yılda çözülemez diye de politik kimliğinin arkasına saklanmadı. 
     Prof. Akdağ’ın asıl mesleği çocuk doktorluğu. Yani sonradan politikacı olanlardan. Bu yüzden kaşarlanmış politikacılar gibi laf cambazlığı yapmıyor. Diğer bazı bakanlar gibi iktidar şaşkını da değil. Sorunlara vakıf olunca çözüm de üretiyor. Destek de buluyor. 
     Nüfus ve kalkınma endekslerinin pek çoğunda dünyada ilk 20’ye giren Türkiye’nin sağlık konusunda 86’ncı sırada bulunması, Bakan Akdağ’ı derinden etkilemiş. "Artık mazeret yok, icraat var. Ama biz bu işi tek başına yapamayız. Herkesten destek istiyoruz" diyor. 
     Genç Bakış’ta, programın sonunda, öğrenciler konuklara, konuya hakimiyet, inandırıcılık, vizyon, hitabet gücü, karizma, samimiyet ve giyim kuşam derslerinden karne veriyor. Bir önceki Sağlık Bakanı Osman Durmuş neredeyse tüm derslerden zayıf alarak sınıfta kalmıştı. Prof. Akdağ’ın ara karnesi ise Durmuş’un tam aksine hepsi pekiyi. Ama şimdilik. Asıl karneyi, verdiği sözlerin ne kadarını yerine getirip getirmediğini gördükten sonra, 6 ay sonra vereceğiz. Çünkü bu gerekli yasal düzenlemeler için bu kadar süre bana yeter dedi. Biz de öğrencilerle birlikte verdiği sözlerin takipçiliğini yapıp, 6’ncı ayın sonunda yine kendisi ile bir araya geleceğiz. Asıl karne işte o zaman ortaya çıkacak. 
     Bakan Akdağ’ın sakin, uzlaşmacı ve inandırıcı kişiliği bize de umut vermedi desek yalan olur. Eğitim gibi sağlık da kangrene dönüşen sorunlarla iç içe. Yediden yetmişe hepimizi ilgilendiriyor. Bu yüzden sorunun çözümüne de hepimizin katkıda bulunması gerekiyor. 
     Bakan bu konuda, "Hastaların, doktorların, bürokratların, hasta yakınlarının desteği olmadan ne ilaç mafyasını çökertebiliriz ne de savurganlığı önleyebiliriz" diyor ve tüm ülkeyi sağlık alanında topyekun bir seferberliğe davet ediyor. İşte verdiği sözlerden bazıları 

</TEXT>
</DOC>
