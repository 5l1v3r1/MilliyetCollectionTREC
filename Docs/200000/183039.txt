<DOC>
<DOCNO> 183039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/magazin/yazdud.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Nişantaşı'na yepyeni bir imza Avangarde 
</HEADLINE>
<TEXT>

   Laila'da Kanal D'nin muhteşem gecesi, 'Kınalı Kar' sürprizlere gebe, Esin'in yeni kararı, İlyas Atak'ın 25 bin dolarlık dolandırıcılık öyküsü... 
   
      
   Çapa Group yaptı yine yapacağını ve bugüne kadar pek çok semte getirdiği hareket ve canlılığı Nişantaşı'na da getirdi. Artık herhalde burada da dükkan kiraları iki misline çıkar. Salı günü kış sezonuna 'merhaba' diyen Avangarde bence bir rüya. Zaten o gece birlikte olduğumuz tekstil ve turizm sektörünün önde gelen iş adamlarından olan sevgili Ergun Ağabey Berksoy , "Ben dünyanın neredeyse tamamını dolaştım, bu kadar şık yer görmedim" dedi. Gerçekten keyifli bir yer yapmış can dostum İzzet Çapa ve ekibi. Ben açılışlara pek gitmem ama bu kez şeytanın bacağını kırayım istedim. İyi de oldu. Avangarde tıklım tıklımdı. Herkeste bir heyecan vardı. Kraliçe Rose Kar, Aykut Gündüz, Dodo... Bir köşede sevgili Nevda Yılmaz'ı gördüm, genç iş adamı Hasan ile yemek yiyip laflıyordu. Özel bölümlerden meydana gelen Avangarde'ın en havalı bölümünde ise sevgili Serdar Kunaçav, güzel eşi Hande ve konukları vardı. Buranın işletmesini üstlenen Seza Maraşlıoğlu, modacı Esin'in ablası. Tabii Esin de ilk gecesinde ablasına destek verdi. Ayrıldığı söylenen sevgilisi Yıldırım Memişoğlu'yla da çok mutluydu. Esin bu arada Akmerkez'deki dükkanını Stefanel'in şubesi yapıyor. Metrocity'de ise çorap ve iç çamaşırı satacakmış. Böylece kendine daha çok zaman ayıracakmış. Biz bunları konuşurken güzel kızı Melisa, yeğeni Şaron ile geldi. Fotoğraf sanatının başarılı ismi Nihat Odabaşı'nı da gördüm, epey kilo vermiş. Buz Bar'ın işletmecisi Lal Feray ve Ender Sanal, ünlü mimar Mahmut Anlar, Safran'ın patroniçesi Aslı Altan, City Cafe'nin işletmecisi sevgili Viki Sabah ile ayrı bir köşede kış projelerini tartışıyorlardı. Hepsinin kendine göre bir sürprizi var. Deniz Akkaya her zamanki gibi çok güzeldi. Yanında genç ve başarılı modacı Cengiz Abazoğlu ile Kerem Fildişi vardı. Sırdaşım olan tekstilci İsmail Akkaya da Kuaför Veysel'den İsa'nın kestiği yeni saç modeliyle çok hoştu. Ben çıkarken İzzet'in yeni ortağı futbolcu Sergen Yalçın geldi. Kapıda biraz lafladık. Diyetteymiş. Yazmadı demeyin, Avangarde bu sezonun yıldız yerlerinden biri olacak. Bir kere o tavanların yüksekliği, dekorasyonun şıklığı ve insanı rahatlatan sıcaklığı yeter. DJ Özhan'ın başarılı müziği, Türkiye'nin en iyi mutfak şeflerinden biri olduğuna emin olduğum Gazi Ateş'in mönüsü ile Avangarde, rakiplerini korkutacak gibi. Fiyatları normal, mönü yorucu değil, bir sürü dandik çeşit yok. Ben o gece Thai usulü bonfile salatası ve İtalyan usulü külbastı yedim. Ortaya da pazı sarma ve ızgara köfte geldi. Ergun Ağabey ile İsmail dana carpaccio ve Avangarde şişte bonfile yediler. Tercih yapmakta zorlandık, çünkü çeşitlerin hepsi çok lezzetliydi. Hepimiz diyette olduğumuz için o muhteşem tatlıları tadamadık. Oysa neler vardı, neler dondurmalı irmik helvası, sevgili Rifat Ababay'ın çok sevdiği vişne soslu brownie, incirli profiterol ve benim bayıldığım dondurmalı-bademli keşkül... Bu aralar sağlıklı besleniyorum diye seyirci kaldığım tatlılara içim yandı doğrusu. Salata çeşitleri de ilginçti buğday, tulum peynirli grek, futbolcu Sergen'in özellikle mönüye koydurduğu taze ıspanaklı-armutlu salata ve ahtapot carpaccio harikaydı. Makarna grubunda közlenmiş patlıcanlı anneloni, ızgara sebzeli kepekli penne, karidesli taze domatesli linguine, tabuleli piliç şiş, güveçte mantarlı pilav, ev eriştesi ve ızgara köfte vardı. Avangarde ile ilgili çok şeyler yazacağız önümüzdeki günlerde. Çünkü Çapa Group bir de Avangarde adlı dergi çıkarıyor. Şimdilik her ay çıkacak olan dergi, kendi bünyesindeki müşteri portföyüne göre dağıtılacak, dışarıda satılmayacak. Dergide ünlülerle röportajlar, İstanbul gece yaşamından kesitler olacak. İşletme, başarılı ve deneyimli bir isim olan sevgili Tolga Sezgin ve ilk kez Avangarde ile eğlence sektörüne adım atan eski tekstilci sevgili Seza Maraşlıoğlu'nda. Avangarde'ın telefon numarası 0212 291 44 42. 
   
      Kanal D fırtına gibi    Bu hafta Laila'da bizim kardeş kuruluşumuz olan Kanal D'nin yeni yayın döneminin başlaması nedeniyle bir parti verildi. Ben de sevgili Ali Sayar ile gittim ancak merdivenlerde durabildik. Kendimi bir an için davetin sahibi ya da teşrifatçı gibi hissettim. Kalabalık yüzünden aşağıya inemedik. Herhalde 1500 kişi filan vardı. Partiye Kanal D İcra Kurulu Başkan Yardımcısı Arzuhan Yalçındağ ve Kanal D Genel Müdürü Murat Saygı ev sahipliği yaptı. Havai fişeklerin bile atıldığı çok güzel bir geceydi. Dev ekranda, kış sezonunda Kanal D'de izleyeceğimiz diziler, şovlar, eğlenceler, haberler ve reality şovlarla ilgili görüntüler yer aldı. Bu reklamı sevgili Murat Başoğlu hazırlamış. Ama çok da yorulmuş. Eşi, Panasonic Tekofaks Yönetim Kurulu Üyesi olan Hande Bermek Başoğlu da kendisine yardım etmiş. O nedenle evde baygın düşüp davete katılamamış. Biz Ali ile merdivende kabul günündeyken sevgili Emel Müftüoğlu geldi. Kanal D'deki 'Aşk Olsun' dizisi ve TRT'de cuma günleri yayınlanan 'Show Gecesi' reyting rekorları kırıyormuş. Onunla konuşurken İpek Tuzcuoğlu yaklaştı yanımıza. Emel, İpek'e övgü dolu sözler söyledi. Ardından Mehmet Ali Erbil ile şakalaştık. Seda Sayan'ın kader arkadaşı Gökhan Şükür elinde viski kadehi ile gazetecilerle saklambaç oynuyordu. Sonunda bana sığındı, nasıl olsa çekemezler hesabı yaptı. Ardından yanımızdan jet hızı ile Seda Sayan ve menajeri Stelyo Pipis çıktı. Sonra İpek, Seda, Mehmet Ali, Stelyo ve Gökhan soluğu, Akaretler Yokuşu'ndaki Vogue'da aldılar. Ben etrafı dikizlerken yanıbaşımda, sevgili Umut Akyürek ile yakışıklı nişanlısı Oktay Ertuğrul bitti. Umut saçının rengini açtırmış hoş olmuş. Nişanlısı Oktay DMC Doğan Music Company ile bir türkü kaseti çıkarmak üzere anlaşma imzalamış. Kanal D'nin haber spikerlerinden Ayşenur Yazıcı ve Aslıgül Atasagun havai fişekleri izliyorlardı. Kanal D'nin üç starı olan Sibel Can, Seda Sayan ve Hülya Avşar, Laila'nın birer ucundaydılar. İçimde, birbirlerini görmemek için özel çaba harcıyorlarmış gibi bir his uyandı. Ece Erken kalabalığı yarıp yanıma gelmeyi başaramadı, uzaktan selamlaşabildik. Anadolu Otomotiv Yönetim Kurulu Başkanı Taylan Bilgel'i de bir ara görür gibi oldum ama kaybettim. Didem Taslan ve Ebru Destan gece boyunca kaynattılar. Yağmur Ünal'a topuz çok yakışmıştı. Nişanlısı Barış Yaman da hayli şıktı. Büyük ekranda dizilerden bölümler göründükçe ben yanımda duran Vatan Gazetesi'nin yazarlarından sevgili Cengiz Semercioğlu ile hangilerinin başarılı olacağı konusunda derin tartışmalara girdim. Cengiz yine Kanal D'nin bu sezona damgasını vuracağını söyledi. Bence de. Zara'nın başrolünü oynadığı 'Gelin', 'Lise Defteri', 'Sultan Makamı', 'Kampüsistan', 'Hırçın Menekşe' gibi yeni diziler bomba gibi. Bu arada tekrarları bile reyting alan 'Kınalı Kar' büyük sürprizlerle geliyor. 'Kınalı Kar'ın yapımcısı Osman Yağmurdereli ve dizinin başrol oyuncuları Emrah, Özlem Conker ile lafladık. Bir türlü Bursa'ya gitmediğim için bana kırılmışlar. İnşallah bu kış olur. Osman pazartesi yayınlanacak olan yeni bölümde 4 yıl sonrasına gidildiğini söyledi. Pazartesi akşamı, diziyi kaçırmayın Nazar'ın Özlem Conker bir oğlu oluyor. Ama Cabbar Ağa'dan değil. Çocuk Öğretmen Ali'nin oğlu. Yani Emrah'ın. Ama Ali bilmiyor. Şimdi Osman bana kızacak bu sırları verdiğim için fakat gazetecilik, ne yapalım. Kanal D'de cıvıl cıvıl gençler için 'Pop Star' adlı yeni bir yarışma programı başlıyor. Mehmet Ali Erbil her zamanki başarısını bu kez 'Şansa Dansa' adlı yeni yarışma programında gösterecek. 'Sabah Sabah Seda Sayan' yine rakipsiz olacak bence. Sevilen bir yazar olan İclal Aydın o sımsıcak gülümseyişiyle 'Hayat Güzeldir'i sunacak. Her gün, öğleden sonra. Taze haberler, yabancı filmler, çocuk programları ve geçen sezondan devam eden 'Berivan', 'Estağfurullah Yokuşu', 'Serseri' gibi dizilerle Kanal D yine farkını gösterecek. Demedi demeyin. 
   
      İlyas Atak'a büyük suçlama    Efendim, biliyorsunuz bir kaset davasıdır gidiyor. Sevdiğim bir insan olan Gülben Ergen bu rezil kaset nedeniyle korkunç günler yaşadı. Ama bana gelen yüzlerce mail'den anladığım şu ki halk, Gülben'e destek veriyor. Demek ki Gülben bu şamatadan galip çıktı. Olayı hatırlatmama gerek var mı bilmem polis, Hakan Uzan'ın Florya'daki evinde birtakım kasetler buldu. Bunların arasında Gülben Ergen'in küçük yaşlarda tavernacı İlyas Atak ile yaşadığı ilişkinin Atak tarafından kaydedilen bir kaseti de bulunuyordu. Bildiğiniz gibi bu olayı, 17 Şubat 2002'de yazmıştım. Bu hikaye, İlyas Atak'ın kirli çamaşırlarını ortaya çıkarmaya başladı. Koyu okuyucularım arasında olan, bir zamanların milyarder iş adamlarından Muzaffer Arvas da İlyas Atak'ın kurbanı. Şu an 70'li yaşları süren Muzaffer Arvas, çocukken tanımış Gülben Ergen'i. Arvas, Ergen'in babası Mazhar Bey ve annesi Gülser Hanım ile canciğer kuzu sarmasıymış. Gülben, Arvas'ı amcası yerine koymuş. Muzaffer Bey, 1993 yılının şubat ayında Girne'deki Liman Casinosu'nda kumar oynarken Gülben ile karşılaşmış. Onun sayesinde de o anki sevgilisi İlyas Atak'ı tanımış. O dönemde büyük kumarbaz olan ve çok para kaybeden İlyas Atak, Muzaffer Arvas'tan bir ricada bulunuyor Liman Gazinosu'nun sahibi Sami Çıka'nın kendisine kredi açması için aracı olmasını istiyor. Ve o günün parasıyla 25 bin dolar para veriliyor İlyas Atak'a. Bu borca da Muzaffer Arvas kefil oluyor. Ama paralar suyunu çekiyor. Atak "İstanbul'a döner dönmez parayı çıkarırım" diyor. Çıkarmıyor tabii ve parayı Muzaffer Arvas ödemek zorunda kalıyor. Arvas, tahsilat için yeğeni Nihat'ı, İlyas Atak'a gönderiyor. O zaman Atak'ın sahibi olduğu Zorba Taverna'ya giden Nihat, işletmeciyle ahbap oluyor. Arvas'ın iddiasına göre Atak, o gencecik delikanlıyı gece hayatına alıştırıp alkolik yapıyor. O tarihten beri İlyas Atak'ın peşinde olan Muzaffer Arvas, bulduğu yerde onun suratına tüküreceğini söylüyor. Bu 25 bin dolarlık dolandırıcılık öyküsüyle, Gülben Ergen'in kaset olayına noktayı koyuyorum. Bugünlük de bu kadar. Hoş kalın ve hep mutlu yaşayın efendim. 
   
      
   
</TEXT>
</DOC>
