<DOC>
<DOCNO> 180534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sonspo07.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Başkanı Özkan Sümer istifa etti 
</HEADLINE>
<TEXT>

     Trabzonspor Kulübü Başkanı Özkan Sümer, görevinden istifa etti. 
     Tahkim Kurulu'nun, Fenerbahçe'nin 1 maçlık saha kapatma cezasını kaldırmasından dolayı istifa ettiğini açıklayan Özkan Sümer, Mehmet Ali Yılmaz Tesisleri'nde düzenlediği basın toplantısında, Trabzonspor taraftarlarının Fenerbahçe maçıyla sağduyulu, tutarlı bir yaklışm gösterdiğini ifade ederek, şunları söyledi 
     ''Taraftarlarımız, aşırı kışkırtmalara ve şiddet olaylarına karşı sağduyulu davranmıştır. İstenilmeyen olaylar rakip takım seyircisi tarafından sahneye konuldu. 
     Tahkim Kurulu, stat canavarlarını koruma altına almaya kalmamış, onları dokunulmazlığa almış, sevginin, barışın, hoşgörünün, güven ve düzenin celladı olmuştur. Kirli bir ittifak sonucu suçlular kahraman, suçsuzlar kurban edilmiştir. Ortada güç varsa, bir güçsüz de var. Hoşgörü mücadelemizin zaafa dönüşmesinin üzüntüsünü yaşamaktayız. Başından beri sevgi, barış ve höşgörüye öncelik yaparak bundan zarar gören camia başkanı olarak, camiayı en haklı meselede koruyamamanın üzüntüsü içindeyim, buna vereceğim tek yanıt Trabzonspor Kulübü Başkanlığı'ndan istifa etmektir.'' 
     
     GURURUMUZ İNCİNDİ... 

     Trabzonspor Kulübü Başkanlığı'ndan istifasını açıklayan Özkan Sümer, ''Camia olarak son derece rahatsız edici durumla karşı karşıyayayız, manevi rahatsızlığımızın yanında gururumuz incinmiştir'' dedi. 
     Özkan Sümer, Türkiye'de bir türlü durulmayan stat şiddet olaylarına karşın Trabzonspor olarak yeni bir yaklaşım getirdiklerini ifade ederek, şunları söyledi 
     ''Bunların başında tel örgüleri kaldırmak, her durum ve şartta sevgi, barışı ve hoşgörüyü öne çıkarmaya çalıştık. Fenerbahçe maçında taraftarlarımız, söylentilerin aksine tutarlı ve sağduyulu bir yaklaşım göstermiştir. Aşırı kışkırtmalar ve şiddet olaylarına karşı serinkanlılıklarını korumaya çalışmıştır ve nihayetinde istenmeyen olaylar rakip tarafından sahneye konmuştur.'' Profesyonel Futbol Disiplin Kurulu'nun, gerekli raporlar ve incelemeler karşısında kararını açıkladığını da vurgulayan Sümer, şöyle devam etti 
     ''Fenerbahçe'ye para cezası ve saha kapatma cezası verilmiştir. Fenerbahçe de Tahkim Kurulu'na müracaatını yapmıştır ve kurul da saha kapatma cezasını kaldırıp, para cezasıyla yetinmiştir. Bu kararıyla kurul bizce stat canavarlarını korumaya almakla kalmamış, onlara dokunulmazlık hakkı, aynı zamanda sevginin, barışın, hoşgörünün, güvenin ve düzenin de celladı olmuştur. Öyle anlaşılıyor ki kirli bir ittifakın sonucu suç suçsuzluğa dönüşmüştür. Daha açıkçası malesef suçlular kahraman suçlular kurban edilmiştir. Olay bununla da sonuçlanmıyor. Ortada bir suç varsa, bir de suçlu var demektir. Yakıp yıkan, parçalayan, döken, saldıran, yaralayan ve suçsuz olduğu yerde bütün saldırılara hedef olan kesim suçlu konumuna getirilmiştir. Böyle bir karar hangi adaletin yüzü olabilir diye elbetteki düşünmekteyim. Ama inanıyorum ki, bu şiddet dalgıçları sonunda bu şiddetin derinliklerinde boğulacaklardır. 
     Nihayetinde, bu olayın sadece Fenerbahçe'nin ceza alıp almama meselesi olmadığını vurguluyorum. Bu kararla Trabzonspor suçlu konumuna getirilmiştir. Camia olarak son derece rahatsız edici durumla karşı karşıyayız. Manevi rahatsızlığımızın yanında gururumuz incinmiştir.'' Hoşgörü adına verdikleri mücadelenin zaafa dönüşmesinin ciddi üzüntüsünü yaşadığını da ifade eden Sümer, şunları kaydetti 
     ''Trabzonspor, örnek olma çabasına bürünmüş, bu yönde de başarılı sınavlar vermiştir. Camiaya karşı yapılan böyle bir davranışa elbette ki ilgisiz kalamazdım ve ne yazık ki başından beri sevgi, barış ve hoşgörüye öncülük ederek, bunlardan zarar gören bir camianın kulüp başkanı olarak, camiamızın en haklı meselelerinde koruyamamamın rahatsıztlığını yaşamaktayım. Bundan ötürüdür ki, artık alınan bu karara ve yapılan uygulamaya karşı vereceğim tek bir yanıt, Trabzonspor Kulübü Başkanlığı'ndan istifa etmektir.'' Kararını üzülürek Türk futbol kamuoyuna duyurmak istediğini belirten Sümer, ''Bütün camiama, bugüne kadar desteklerinden dolayı teşekkür ediyorum. Trabzonspor'un böylesine olumsuz şartlar içinde sağduyuyla davranacağına inanıyorum'' diye konuştu. 

     
</TEXT>
</DOC>
