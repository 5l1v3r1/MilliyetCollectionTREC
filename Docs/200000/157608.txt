<DOC>
<DOCNO> 157608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sondun12.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra'da çiçek fuarına giren tilkiyi terörist sandılar 
</HEADLINE>
<TEXT>

     İngiltere'nin başkenti Londra'da bugün açılışı yapılacak olan ve ilk gün Kraliçe İkinci Elizabeth ve eşi Prens Philip'in de ziyaret edeceği Chelsea çiçek fuarına giren bir tilki, terörist saldırı korkusu yarattı. 
     Fuar için hazırlanan standlarda Cumartesi gecesi bir yabancının gezdiğine dair izler bulunması üzerine dün gün boyunca fuar alanında incelemelerde bulunan polisler, gerçekten de bazı çiçek bahçelerinin zarar gördüğünü, bazı eşyaların çamurlu olduğunu ve ikramların hazırlandığı mutfak bölümündeki bazı cips paketlerinin de açılıp içindekilerin yenildiğini tespit etti. 
     Araştırmaların derinleştirilmesi sırasında bu cips paketlerinden sadece ''karidesli'' olanlarına dokunulmamış olduğunu tespit eden uzmanlar, böylece fuar alanına giren yabancının en azından ''karides'' sevmediğini anladı. 
     Bu arada devreye giren bazı uzmanlar, fuar alanını gece ''ziyaret eden'' yabancının insan değil, hayvan olduğu sonucuna vardı. Uzmanlara göre, karides kokulu cipsleri sevmeyen, bir şehir tilkisinden başkası değildi. 
     Bunun üzerine fuar alanında yapılan anonslarda, fuara katılan çiçekçilere standlarında yapacakları ikramları kilit altında tutmaları tavsiye edildi. Ancak böylelikle tilkilerin baskınından korunabileceklerini anlayan fuar katılımcıları da yiyecek ve içecekleri hayvanların ulaşamayacakları yerlere kaldırdı. 
     
</TEXT>
</DOC>
