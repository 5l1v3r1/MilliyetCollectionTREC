<DOC>
<DOCNO> 175074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sonspo32.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom şikayetleri dikkate alıyor... 
</HEADLINE>
<TEXT>

     Galatasaray Kulübü Yönetim Kurulu, taraftarların, Atatürk Olimpiyat Stadı'nın otopark ve büfe işletmesi konusundaki şikayetlerini, yapacağı toplantıda ele alacak. 
     Yönetim kurulu, kulübün resmi internet sitesinden yaptığı açıklamada, otopark ve büfelerde satılan yiyecek ve içecek fiyatlarının yüksekliğiyle ilgili şikayetlerin kendilerine ulaştığını bildirdi. 
     İstanbul Olimpiyat Oyunları Hazırlık ve Düzenleme Kurulu ile imzalanan protokolle, büfe ve otopark işletmelerinin ihalelerinin açılması ve işletmelerin denetlenmesinin, Hazırlık ve Düzenleme Kurulu'nun kontrolü altında olduğu hatırlatılan açıklamada, ''Buna rağmen, yönetim kurulumuz, taraftarımızdan gelen şikayet ve önerileri dikkate alarak, konu hakkında iyileştirme ve değişiklik yönünde çaba gösterecektir'' dedi. 
     Konunun, bu hafta yapılacak yönetim kurulu toplantısında görüşüleceği, alınacak tavsiye kararlarının ilgililere iletilerek ligin 4. haftasında oynanacak Gençlerbirliği maçında uygulamaya geçirilmesine çalışılacağı kaydedilen açıklamada, ''Atatürk Olimpiyat Stadı hakkındaki öneri ve şikayetleri içeren elektronik posta ve fakslar, bizzat yönetim kurulumuz tarafından okunmakta ve mümkün olan tüm düzenlemeler süratle uygulamaya konulmaktadır. Atatürk Olimpiyat Stadı'ndaki aksaklıklar ve önerilerinizi bizimle paylaşın'' denildi. 
     
</TEXT>
</DOC>
