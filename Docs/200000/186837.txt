<DOC>
<DOCNO> 186837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sonspo33.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım'da İngiltere mesaisi başladı 
</HEADLINE>
<TEXT>

     A Milli Futbol Takımı, İngiltere ile 11 Ekim Cumartesi günü oynayacağı 12. Avrupa Şampiyonası 7. Eleme Grubu maçı için hazırlıklarına başladı. 
     Milli Takımlar Teknik Direktörü Şenol Güneş yönetiminde, Florya Metin Oktay Tesisleri'nde gerçekleştirilen yaklaşık 1 saatlik akşam antrenmanında, futbolcular koşu ve tek pas çalışmasının ardından, 2 grup halinde yarı sahada maç oynadı, ardından şut çalışması yaptı. 
     Futbol Federasyonu Başkanı Haluk Ulusoy'un da izlediği antrenmana, İngiltere'den bu gece gelecek Alpay dışında tüm oyuncular katıldı. Sakatlıkları bulunan Hakan Şükür, İlhan, İbrahim ve Emre Aşık takımdan ayrı çalışırken, Sergen bir süre koşu yaptıktan sonra takım çalışmasına katıldı. 
     Antrenman öncesi, sakatlığı nedeniyle Lukunku ile birlikte özel antrenman yapan Galatasaraylı Ümit Karan, milli takım arkadaşları ve Futbol Federasyonu Başkanı Ulusoy ile hasret giderdi. 
     Bu arada, antrenmanı izlemek için tesislere gelen yaklaşık 100 kişilik taraftar grubu, tesislere alınmayınca tepki gösterdi. Milli Takımlar Sorumlusu Selami Özdemir, taraftarların yanına gidip sakinleştirmeye çalıştı. Daha sonra taraftarlar, teknik direktör Şenol Güneş'in izniyle tesislere alınarak antrenmanı izlediler. 
     A Milli Futbol Takımı, İngiltere maçının hazırlıklarını yarın çift antrenmanla sürdürecek. 
     
     COLLINA SEVİNCİ 
     Türkiye-İngiltere maçına, sakatlanan Danimarkalı hakem Kim Milton Nielsen'in yerine İtalyan Pierluigi Collina'nın atanması, milli takımda sevinçle karşılandı. 
     Futbol Federasyonu Başkanı Haluk Ulusoy, Collina'nın, Türkiye'ye uğurlu geldiğini belirterek, ''Umarım bu uğuru devam eder. Futbolcularımız da onun doğru kararlar verdiğine inanıyor. Ancak, değil Collina, hangi hakem olursa olsun, önemli olan bizim güçlü olmamız. İngiltere'yi burada yenip, en ufak bir olay çıkarmadan tüm dünyaya örnek olacağız'' dedi. 
     Milli kaleci Rüştü Reçber ise Collina'nın, psikolojik olarak karşılaşmalarda kendilerini olumlu etkilediğini söyledi. 
     Rüştü, İngiltere karşısında sakin bir oyun oynayacaklarını ifade ederek, ''Taraftarlarımız sakin, ama heyecanlı olsunlar, taşkınlık yapmasınlar. Ortamı germenin bir anlamı yok. Bu maçı kazanıp doğrudan Avrupa Şampiyonası finallerine gideceğiz'' diye konuştu. 
     Milli Takımlar Teknik Direktörü Şenol Güneş de hakemin Collina ya da Nielsen olmasının kendileri açısından çok önemi bulunmadığını kaydetti. 
     Milli oyunculardan Sergen, Collina'nın iyi bir hakem olduğunu belirterek, ''Bizim için iyi oldu. Uzun zamandır milli takımda yoktum. Benim için de yeni bir dönem olacak. Amacımız kazanmak'' derken, İlhan Mansız, İngiltere'yi yenecek güçte olduklarına inancını dile getirdi ve herkesi sakin olmaya çağırdı. 
     
</TEXT>
</DOC>
