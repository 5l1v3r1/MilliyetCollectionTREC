<DOC>
<DOCNO> 188283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sondun11.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Concorde'un son inişini 250 bin kişi izleyecek... 
</HEADLINE>
<TEXT>

     Concorde uçağının 24 Ekim günü Londra'ya yapacağı son inişin, bu tarihi güne tanıklık etmek isteyen yaklaşık 250 bin kişi tarafından izlenmesinin beklendiği bildirildi. 
     Concorde'un inişini izlemek isteyenler için havaalanının pistlerini gören bir bölümünde özel platformlar inşa edileceği ve Concorde'un son ticari uçuşunun kaptan pilot Mike Bannister tarafından yapılacağı kaydedildi. 
     Bu arada British Airways de dünyanın dört bir yanındaki yolcularına, bu son uçuşun yolcuları arasında bulunmaları için davetiyeler göndermeye başladı. New York'tan Londra'ya yapılacak bu son uçuşun kalkış-iniş gibi bölümlerinin de İngiltere'deki televizyon kanalları tarafından canlı yayınlarla halka aktarılacağı belirtildi. 
     British Airways'in, elindeki 7 Concorde uçağından birini gösteri amaçlı olarak elinde tutacağı ve bununla bazı havacılık fuarlarına katılacağı da açıklandı. 
     
</TEXT>
</DOC>
