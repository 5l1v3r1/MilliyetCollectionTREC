<DOC>
<DOCNO> 179578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sonspo29.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski ünlü Alman futbolcu Brehme Antalya'da... 
</HEADLINE>
<TEXT>

     Almanların eski ünlü oyuncularından Andreas Brehme, talep gelmesi durumunda Türkiye'de Galatasaray'ı çalıştırabileceğini söyledi. 
     Antalya'nın Manavgat İlçesi'nde tatilini geçiren ünlü Alman futbolcu Andreas Brehme, kaldığı tatil köyünde basın toplantısı düzenledi. 
     FC Kaiserslautern ile FC Bayern Münih takımlarında futbol oynayan Alman Milli Takımı'nın eski yıldız oyuncularından Brehme, 2001-2002 sezonunda futbolu bıraktığını söyledi. 
     FC Kaiserslautern takımında kısa süre teknik direktörlük yapan ve halen boşta olduğunu belirten Brehme, çocuklara futbol dersi verdiğini kaydetti. 
     Türk futbolunun son yıllarda büyük aşama geçirdiğini, Avrupa ve dünyada söz sahibi olduğunu anlatan Brehme, ''Fenerbahçe sezona kötü başladı ama ileride daha iyi olacak. Christoph Daum çok iyi bir teknik adam'' dedi. 
     Türk Milli Takımı'nın dünya üçüncüsü olmasının büyük bir gelişme olduğunu da kaydeden Brehme, Türkiye'den istek gelirse Galatasaray takımını çalıştırmak istediğini söyledi. 
     Daha sonra kum sahada futbol turnuvası düzenleyen Brehme, tatil yaptığı oteldeki turistlere çekiliş bileti sattı. Brehme, bilet satışından elde edilecek yaklaşık 2 bin Euro'yu, Manavgat Zihinsel ve Bedensel Özürlüler Okulu'na bağışlayacağını sözlerine ekledi. 
     
</TEXT>
</DOC>
