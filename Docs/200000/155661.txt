<DOC>
<DOCNO> 155661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur01.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Kanunu Tasarısı'nın 31 maddesi kabul edildi... 
</HEADLINE>
<TEXT>

     TBMM Genel Kurulu, bugünkü çalışmasında İş Kanunu Tasarısı'nın 31 maddesini daha kabul etti. 
     Tasarıyla ''Yasa kapsamına giren işçilerin belirlenen iş günlerinde çalışmış olmaları koşuluyla 7 günlük zaman dilimi içinde kesintisiz en az 24 saat hafta tatili yapması'' esası kabul ediliyor. Hafta tatili günü için tam ücret uygulanacak. 
     Mevcut tasarıdaki cumartesi günlerinin yarım gün tatil olduğuna ilişkin hüküm kaldırılıyor. 
     Tasarıda mevcut kanundaki ''yevmiye'' yerine, ''günlük ücret'' ifadesine yer veriliyor. 
     ''Yıllık ücretli izin hakkında vazgeçilemez'' hükmünü getiren tasarıyla bu süre AB normlarına uygun hale getirilerek yıllık ücretli izin sürelerine ikişer gün ekleniyor. Buna göre, çalışma süreleri 1-5 yıla kadar olanlar 14 gün, 5-15 yıl arasında olanlar 20 gün, 15 yıldan fazla olanlar da 26 gün ücretli izin kullanacak. 
     Tasarı, 18 yaşından küçükler ile 50 yaşından büyüklerin yıllık ücretli izin sürelerinin 20 günden az olamayacağını hükme bağlıyor. 
     Yıllık izin süresi tarafların anlaşmasıyla 10 günden az olmamak üzere en çok üçe bölünebilecek, izin süreleri sözleşmeyle artırılabilecek. Ücretsiz yol izni süresi de 4 gün olarak öngörülüyor. 
     
     11.5 SAAT ÇALIŞTI 

     Tasarının 32. maddesi üzerinde başlayan görüşmelerde, 11.5 saatte 31 madde kabul edildi. Birleşimi yöneten Başkanvekili İsmail Alptekin, saat 23.00'e doğru yerini Nevzat Pakdil'e bıraktı. Tasarıya karşı çıkan CHP, maddeler üzerinde konuşma hakkını kullanırken, sık sık karar yeter sayısı istedi. 
     ''Çalışma süresini'' düzenleyen 63. maddeye gelindiğinde Başkanvekili Pakdil birleşime 5 dakika ara verdi. Pakdil, aradan sonra Komisyon ve Hükümet yerine oturmayınca, Genel Kurul'u 13 Mayıs Salı günü saat 15.00'de toplanmak üzere kapattı. 

     
</TEXT>
</DOC>
