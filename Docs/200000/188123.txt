<DOC>
<DOCNO> 188123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/yazar/pulur.html </URL>
<DATE> 2003/10/12/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Kıssadan hisse gibi... 
</HEADLINE>
<TEXT>

   
   HİKAYE, rahmetli Turan Güneş'tendir, ya kendisi anlatmıştır, ya da ona yakıştırmışlardır. 
   Turan Güneş, bir gezide, köy kahvesinde kahve içer, fincanın kulpu kırıktır, "Turan Hoca" kahveciyi çağırır, fincanı gösterir 
   "Sen bu fincanı, Ankara'ya bizim partinin merkezine götür " 
   Kahveci anlayamaz 
   "Beyim, bu fincanı alıp, Ankara'ya CHP merkezine götüreceğim de ne olacak " 
   Turan Hoca bıyıklarını kemirirken güler 
   "Baksana fincanın kulpu kırık, bizimkiler, mutlaka bir kulp takarlar " 
   CHP kurultayının yaklaştığı şu günlerde "Turan Hoca"yı analım, dedik. 
   
   ESKİ başbakan görevini yenisine bırakırken, ona üç zarf vermiş "Başın sıkışırsa açıp bakarsın " demiş... 
   Bir süre sonra, başbakan zarflardan birincisini açmak gereğini duymuş, açmış 
   "Senden öncekileri kötüle " 
   "Enkaz edebiyatı"na başlamış, tutmamış, işler bir türlü yola girmiyor. 
   İkinci zarfı açmış 
   "Çevreni kötüle " 
   Başlamış çevresindeki bürokratları, parti ileri gelenlerini eleştirmeye, bu da fayda vermemiş... 
   "Bari üçüncü zarfı açayım " demiş, açmış 
   "Sen de üç zarf hazırla, bırak git " 
   Bu zarfların, - şimdilik - Sayın Başbakan Tayyip Erdoğan'la bir ilgisi yoktur. 
   
   ASLAN, kurt ve tilki ormanda avlanmaya çıkmışlar, bir keçi, bir dana, bir de tavşan avlamışlar. 
   Akşam, paylaşma başlamış, aslanın gözü hepsinde ama usulen sormuş, kurt da söylemiş 
   "Siz danayı, ben keçiyi alayım, tilkiye de tavşan kalsın " 
   Aslan "aç gözlü " diyerek, kurdu bir pençede haklamış, sonra tilkiye dönmüş 
   "Sen de paylaştır bakalım " 
   "Aslan hazretleri sabah kahvaltısında tavşanı, öğle yemeğinde keçiyi, akşam yemeğinde de danayı afiyetle yiyin Ben de sağlığınıza dua edeyim " 
   Aslan pek memnun olmuş 
   "Sen bu paylaşmayı nereden öğrendin " 
   Tilki, kurdu göstermiş 
   "Bu enayinin akıbetinden " 
   Aman dikkat, paylaşmanızı dikkatle yapın, aslanlar çoğalıyor. 
   
   AVRUPA tutkumuz, sevdamız yeni bir şey değildir, çağdaş medeniyet denilince hep Avrupa'yı hatırlamışızdır, haksız da değilizdir, tabii "kayıtsız, şartsız olmamak" kaydıyla... 
   Bir toplantıda, bir politikacı atıp tutuyormuş 
   "Elli yıla varmaz Avrupa'yı geçeriz " 
   Yahya Kemal başını sallamış 
   "Şu Avrupa'nın seviyesini bir türlü tutturamıyoruz, ya çok geride kalıyoruz, ya da geçiyoruz." 
   
   BUGÜN kıssadan hisse demedik, onu sizlere bıraktık, kıssadan hisseleri siz alın ve dağıtın. 
   
      
   
</TEXT>
</DOC>
