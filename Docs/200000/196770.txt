<DOC>
<DOCNO> 196770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sondun01.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigorta şirketinin terör araştırması yapabilir mi 
</HEADLINE>
<TEXT>

     ABD'deki bazı sağlık sigortası şirketlerinin, aralarında terörist bulunup bulunmadığını saptamak için milyonlarca sigortalı, hasta ve çalışanın kayıtlarını incelemesi tepki yarattı. 
     ABD'nin en büyük sağlık sigorta şirketlerinden Aetna 13 milyon, Michigan eyaletinin Blue Cross Blue Shield şirketi de 6 milyon dosyayı incelediğini açıkladı. 
     Sigorta şirketlerinin yetkilileri, şüpheli bir teröriste hizmet verip vermediklerini anlamak için yasal olarak bu incelemeyi yapmak zorunda olduklarını söylerken, federal makamlar, böyle bir incelemenin yasal zorunluluk olmadığını belirttiler. 
     Blue Cross Blue Shield sigorta şirketi, araştırma sonucu 6 bin eyalet sakinine ait bilginin, Amerikan Federal Soruşturma Bürosu'nun FBI terör zanlıları listesindeki isim, adres ve diğer anahtar kelimelerle örtüştüğünün tespit edildiğini bildirdi. 
     Sigorta şirketlerinin bu gönüllü araştırması, özellikle Arap ve Müslüman isimli müşterileri ve çalışanları zan altında bırakırken, bazı sivil toplum kuruluşları bu duruma tepki gösterdiler. 
     Amerikan Sivil Özgürlükler Birliği yetkilisi Barry Steinhardt, para aklamak için sağlık sigortası satın alınmayacağına dikkati çekerek, sigorta şirketlerini ''işgüzarlıkla'' suçladı. 
     Steinhardt, bu şirketlerin, iç güvenlik çabalarına katılma gayretiyle müşterilerinin özel yaşamlarına müdahale ettiklerini belirtti. 
     Teröristlerin, yasal ticaret yoluyla para aklamalarının önüne geçilmesi için ABD Başkanı George W. Bush tarafından 2 yıl önce imzalanan kararname, bu konuda izlenecek tutumu özel şirketlere bırakıyor. 
     
</TEXT>
</DOC>
