<DOC>
<DOCNO> 171512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/siyaset/siy04.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de 'pişmanlık' krizi 
</HEADLINE>
<TEXT>

   Topluma Kazandırma Yasa Tasarısı'nın 4. maddesinin reddedilmesi Erdoğan'ı kızdırdı. Kurmaylarıyla görüşen Erdoğan, oylamaya katılmayan 54 AKP'linin tespit edilmesini istedi 
      ELÇİN ERGÜN, ABDULLAH KARAKUŞ Ankara 

   
   Topluma Kazandırma Yasa Tasarısı'nın ceza indirimini öngören 4. maddesinin oylaması sırasında 5'te 3 çoğunluk olan 330 oya ulaşılamaması nedeniyle Adalet Komisyonu'na geri çekilmesi Başbakan Recep Tayyip Erdoğan'ı kızdırdı. 
   Tasarı'nın oylamasına AKP'den 54 milletvekilinin katılmamasına, yedisinin de ret ya da çekimser oy vermesine sinirlenen Erdoğan, Bakanlar Kurulu toplantısı için gittiği Erzurum'dan İstanbul'a geçmeyip apar topar Ankara'ya döndü. 
   Meclis'te kurmaylarıyla görüşen Erdoğan, "neden gruba h kim olunamıyor " diye tepki gösterdi. 
   
   54 vekil araştırılıyor 
   Grup Başkanvekili Salih Kapusuz ve Genel Başkan Yardımcısı Dengir Mir Mehmet Fırat, 54 milletvekilinin tespitiyle görevlendirilirken, Başbakan Yardımcısı Mehmet Ali Şahin de milletvekillerini telefonla tek tek aradı. Fırat ve Kapusuz, Erdoğan'ın tepkisini milletvekillerine aktarırken, bazı milletvekilleri, bu uyarılara "Bu hür irademiz" yanıtını verdi. 
   Bu arada Şahin'in konuştuğu bazı milletvekileri, "Yasaya ilişkin eksik bir bilgilendirme var. Oylama sırasında Plan Bütçe Komisyonu'ndaydık. 330 oy gerektiğini bilsek Genel Kurul'a inerdik" dedi. 
   
   5'e 4. madde 'yaması'    ANKARA Milliyet 

   Af niteliği taşıdığı için gerekli 330 oyu bulamayarak TBMM'de reddedilen Topluma Kazandırma Yasa Tasarısı'nın 4. maddesi, TBMM Adalet Komisyonu'nda 5. maddeye monte edildi. Tasarının görüşüldüğü komisyonda, AKP'li Hakkı Köylü'nün önerisinin kabul edilmesi üzerine 4. maddedeki hükümler 5. maddeye eklendi. Böylece, reddedildiği için bir yıl süreyle yeniden TBMM gündemine getirilmemesi gereken düzenleme "yama formülü"yle tekrar tasarıya girdi. Öngörülen indirim oranları da düşürüldü. 
   
   
</TEXT>
</DOC>
