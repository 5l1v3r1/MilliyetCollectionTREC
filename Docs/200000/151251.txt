<DOC>
<DOCNO> 151251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/spor/aspo.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL YUVASINI KURTARDI 2-0 
</HEADLINE>
<TEXT>

Diyarbakır yenilgisi ile önemli bir avantajı yitiren Beşiktaş, ezeli rakibi önünde kendine geldi. Nouma ve Sergen'in golleriyle üç puanı almasını bildi 
90 dakika      MEHMET DEMİRKOL 

     Pancu'nun, orta sahanın solundan çapraz, uzun bir pasla ceza sahası sağındaki Kaan Dobra'yı görüşü, onun düzeltip yaptığı paralel orta ve kale önünde Nouma'nın dokunuşu. 8. dakikada golle sonuçlanan bu akın, oyun hakkında o kadar çok şey anlatıyor ki. Pancu'nun ortayı yaptığı yer Ali Güneş'in bölgesi. Sürekli hücum düşüncesi ile savunma görevlerini unutan, hem de Pancu gibi bir cevheri unutan Ali Güneş, Beşiktaş için kilit oyuncu. Ama asıl Kaan'ı kontrol etmesi gereken savunmanın solunu tutan Erhan Aybayrak'ın üzerinde durulmalı. Beşiktaş'ın ilk geliştirdiği akınların yüzde sekseni oradan geldi ve Erhan, tam anlamıyla etkisizdi. Ve Nouma'nın, golü bulduğu bölgede Fenerbahçe savunma göbeğinde Fatih'in yer alışı. Savunmanın sağına koyarken de iki kez düşünmeniz gereken, oyundan sık sık kopan Fatih... Tamer Güney ilk on birin tamamını PAF oyuncularıyla doldursa bu tercih kadar şaşırtıcı olmazdı. 
     
     Baskılıydı 
     Beşiktaş bu zaafları, İlhan'ı, Erhan'ın üzerine yollayıp, Kaan ve Sergen'i de orada varyasyonlar yapmaya yollayarak değerlendirdi. Buraya o kadar odaklandılar ki, Fener'in sağını tutan Mustafa Doğan'a hiç iş düşmedi. Anlaşılacağı üzere Beşiktaş maçın başında baskılı ve etkiliydi. 3'te Zago'nun ortasında Sergen çok yakından müsait pozisyonda topu yan ağlara attı. Ki bu da 8'de gelen gol kadar net bir pozisyondu. Fenerbahçe'nin toparlanışı 20. dakikaya doğru. Ama bu toparlanış daha çok kapılan toplarla direk kaleye gidilerek bulunan pozisyonlarla oldu. 22'de Stevic'in ortasına Johnson'ın vuramayışı ilk gol şansıydı. Ve sonrasında orta sahada oynanan bir oyuna döndü maç. Savunmasını çok ileri çıkaran Fenerbahçe ve geride kuran bir Beşiktaş vardı. Ama bu değişik oyunda az da olsa pozisyonları bulan Beşiktaş oldu. 29'da Kaan'ın ortasında İlhan'ın auta vurduğu kafa ve 32'de direkte patlayan Kaan Dobra şutuyla fark büyüyebilirdi. Ama olmadı. Bundan sonra Fenerbahçe rakip kaleye ulaşmayı başardı. 36'da bunların birinde Semih'in uzak mesafeden auta giden şutu tribünlerin yüreğini ağzına getirdi. Ama asıl panik 38'de oldu. Tuncay'ın Zago'dan kaptığı topla uzun koşusu ve karşı karşıyada Cordoba'ya takılışı Kolombiyalı'yı gecenin kahramanlarından biri yaptı. 
     
     Sıkıntısız bitti 
     Tamer Güney ikinci yarıya iki ön liberosu Stevic ve Johnson'ı oyundan alarak başladı. Ümit'i bu bölgeye çekti, yanına Fahri'yi koydu. Savunmaya da Mirkovic'i... Ancak ilk yarıda konuk takımın oyununu yönlendiren Stevic'in yerini dolduramadılar. Ve Fenerbahçe savunmadan çıkarken büyük güçlük yaşamaya ve rakip kaleye yaklaşamamaya mahkum oldu. Beşiktaş'ın bundan yararlandığını söylemek güç. Gerekli orta saha organizasyonlarını kuramadılar. Ama başta bahsettiğim bir başka zaaf farkı ikiye çıkarmalarına sebep oldu. 64'te Cordoba'nın uzun pasında Fatih'in boşa salladığı kafası, Sergen'i, kendini göstereceği bir pozisyona soktu. Muhteşem aşırtmasında Rüştü çaresizdi. Ve herkes birbirine sordu. Fatih'ten savunma göbeği Bundan Beşiktaş'ın tüm unsurlarıyla çok rahatladığını söylemek lazım. Baştan bu yana Fenerbahçe tribünlerine takılmayan Siyah - Beyazlı seyirciler bile rahatlayıp alışıldık derbi manzaralarına döndüler. Sahada rahatlıktan doğan şov vardı. Fenerbahçe ise maçı daha büyük bir kaza olmadan bitirme çabasındaydı. 79'da Sergen, 83'te İbrahim farkı arttıracak pozisyonlarda son vuruşu iyi yapamadılar. Belki farkı bulamadılar, ama şampiyonluk yolunda önemli engeli sıkıntısız atlattılar. 
     
     Maçın adamı 
     Ustaya selam 
     SERGEN, Türk futbolunun yetiştirdiği en büyük yeteneklerden biri olduğunu yine kanıtladı. Sol ayağını raket gibi kullanan, zekasını yolladığı paslarla pekiştiren Sergen tartışmasız dün gecenin en iyisiydi. Yıldız futbolcu, Cordoba'nın degajını izleyerek fırsatçılığını, aşırtma vuruşuyla da müthiş tekniğini konuşturdu. 
     
     Maçın hakemi 
     Kötü değildi 
     HAKEM Ali Aydın sonuca etki edecek bir hata yapmadı. Beşiktaş'ın sayılmayan golünde, yardımcısı ile iyi iletişim kurdu. Çünkü pozisyon ofsayttı. İlk yarıda Nouma'nın golden sonra yaptığı hareketi görmedi ve kenardan da uyarılmadı, bu nedenle kart gösteremedi. İkinci 45 dakikada ise bir - iki faul yanlışı dışında ortalıkta görünmedi. 
     
     Maçtan rakamlar 

</TEXT>
</DOC>
