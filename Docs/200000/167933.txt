<DOC>
<DOCNO> 167933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/siyaset/siy08.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Prisma şirketleşiyor 
</HEADLINE>
<TEXT>

2 bin 500 kişiye eğitim vererek 3 milyon dolar 4.5 trilyon lira kazanan Prismacılar şirketleşiyor. Prismacılar, kayıtdışı faaliyetleri için 2 trilyon vergi ödemeyi kabul etti 
     NEDİM ŞENER 

     Çocuklar Duymasın dizisinin oyuncusu Pınar Altuğ’un boşanmasıyla gündeme gelen Prisma, Türkiye’de yasal olarak faaliyette bulunmak için şirketleşiyor. Şirketin adı "Prisma Kişisel Gelişim ve Danışmanık Limited Şirketi", ortakları ise yüzde 50 - 50 oranında Prisma’yı Türkiye’ye getiren ve adı Pınar Altuğ’la anılan Ceri Behar ile İsrael Berkowicz olacak. 5 milyar lira sermaye ile kurulacak şirketin adresi de Prisma eğitimlerinin verildiği Seyrantepe’ deki Seba İş Merkezi olarak belirlendi. 
     Seminerlere katılanlara vergi cenneti olarak bilinen Virgin Adaları’ndaki "Prisma ICY Trident Chembers To Box Roadtown Tortola British Virgin Island" adresli faturalar kesen Prisma’ya düzenlenen Maliye baskınında, Behar’ın 1999’da İsrail’de katıldığı seminerden sonra Türkiye’ye getirdiği Prisma eğitiminden bugüne kadar 2 bin 500 kişinin yararlandığı ve Behar ile Berkowicz’in toplam 3 milyon dolar 4.5 trilyon lira gelir elde ettiği hesaplandı. 
     Maliye ve polisin baskınından sonra yurtdışı çıkış yasağının konmasının ardından Defterdarlık yetkilileriyle mali müşavirleri aracılığı ile temas kuran Behar ve Berkowicz’in geçmiş yıllara ait elde ettikleri kazançlarının, gecikme faizi ve cezalarıyla birlikte 2 trilyon liraya ulaşan vergilerini de ödemeyi kabul ettikleri belirtildi. Son günlerdeki baskılardan dolayı iki ortağın kayıtlı olarak faaliyetlerine başlamak için Şişli Vergi Dairesi’ne başvuruda bulundukları belirtildi. 
     

</TEXT>
</DOC>
