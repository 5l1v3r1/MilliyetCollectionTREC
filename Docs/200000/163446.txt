<DOC>
<DOCNO> 163446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sondun20.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
DSÖ "SARS tehdidi birkaç ay içinde ortadan kalkabilir" 
</HEADLINE>
<TEXT>

     Dünya Sağlık Örgütü DSÖ yetkilileri, SARS tehdidinin birkaç ay içinde bitebileceğini bildirdiler. 
     Örgütün salgın hastalıkları izleme ve önleme biriminden Dr. Mark Salter, ''Gelecek birkaç ay içinde, bu sayfanın kapandığını söyleyecek duruma gelmeyi ümit ediyoruz'' dedi. 
     Ancak Salter, SARS'ın görüldüğü ülkelerin, hastalığın yeniden ortaya çıkmaması için tetikte olmaları gerektiğini belirtti. 
     Bu arada, DSÖ yarın Malezya'nın başkenti Kuala Lumpur'da 1000 kadar bilim adamının ve hükümet yetkilisinin katılacağı bir toplantı yapacak. 
     Bu toplantıda, başta Çin, Hong Kong ve Kanada olmak üzere, SARS'ın en çok görüldüğü ülkelerin yetkilileri, hastalıkla nasıl mücadele ettiklerini anlatacaklar. 
     Konferansta ayrıca, hastalıkla ilgili bilimsel bulgular, kontrol stratejileri, hastalığın psikolojik unsurları ve SARS'ın yayılmasında hayvanların muhtemel rolü gibi konular ele alınacak. 
     Akut Solunum Yetmezliği Sendromu olarak bilinen hastalıktan şimdiye kadar 800 kadar kişi öldü, 8400 kişi de hastalığa yakalandı. 
     
</TEXT>
</DOC>
