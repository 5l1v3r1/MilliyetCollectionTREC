<DOC>
<DOCNO> 185360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sonspo22.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da Ogün'e tepki... 
</HEADLINE>
<TEXT>

     Bursaspor Teknik Asbaşkanı Nurettin Karayaka, 2-1 kazandıkları Konyaspor maçının ardından Ogün Temizkanoğlu'nun yaptığı açıklamaya tepki göstererek, ''Yenilgiye kılıf aramasınlar. Hakem bizim yanımızda olsaydı, 2 oyuncumuz atılmazdı'' dedi. Karayaka, cumartesi akşamı yapılan maçta iyi futbol oynadıklarını, sahadan da hak ettikleri bir galibiyetle ayrıldıklarını söyledi. 
     Maçın ardından ''Bursaspor'un geçen yıl nasıl kümede kaldığını herkes biliyor'' ifadesini kullanan Ogün'e, bu sözleri yakıştıramadıklarını belirten Karayaka, ''İlk yarıda Ogün'ün eline çarpan top penaltıydı. Sonra bizim 2 oyuncumuz kırmızı kartla oyun dışı kaldı. Bu nasıl hakem kayırması. Ogün hakemi eleştireceğine, topuna baksın'' diye konuştu. 
     Karayaka, Konyaspor karşısında alınan galibiyet için ''Anamızın ak sütü gibi helal'' derken, şu görüşleri dile getirdi 
     ''Haklı bir galibiyet aldık. Buna kimse gölge düşüremez. Yenilgiye kılıf aramasınlar. Hakem bizim yanımızda olsaydı 2 oyuncumuz atılmazdı. Ayrıca Erman, sarı kart cezalısı durumuna düştü. Önce bunları bir düşünmek lazım. Milli Takım'da kaptanlık yapmış, sevdiğimiz Ogün'e böyle konuşmayı yakıştıramadık. Onlar da güzel futbol oynadılar. Tebrik ediyoruz.'' 
     
</TEXT>
</DOC>
