<DOC>
<DOCNO> 199782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/soneko48.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"IMF İcra Kurulu, ön koşullar yerine getirildiğinde toplanacak" 
</HEADLINE>
<TEXT>

     Hazine Müsteşarı İbrahim Çanakcı, Uluslararası Para Fonu IMF İcra Kurulu'nun, ön koşullar yerine getirildiğinde toplanacağını söyledi. 
     Çanakcı, IMF ile ilgili ön koşullar konusunda sürecin devam ettiğini ve hiçbir sıkıntının olmadığını bildirdi. 
     Müsteşar Çanakcı, daha önce ekonomiden sorumlu Devlet Bakanı Ali Babacan'ın ön koşullar konusunda açıklamalarda bulunduğunu, bunun yeni bir şey olmadığını belirterek, ''Bu ön koşullar Bankacılık Yasa Tasarısı, Mali Kontrol Yasası'nın Meclis'ten geçmesi ve Doğrudan Vergi Reformu'nun Bakanlar Kurulu'nda imzalanmasıdır. Süreç devam ediyor hiçbir sıkıntı yok. Doğrudan Vergi Reformu Tasarısı da Bakanlar Kurulu'nun imzasına açılmış durumda.'' Çanakçı, önkoşullar olan Bankacılık ile Mali Kontrol yasa tasarılarının gelecek hafta TBMM'nin genel kuruluna gelmesini beklediklerini söyledi. 
     6. gözden geçirmenin tamamlanmasıyla 500 milyon dolarlık kredi dilimi serbest bırakılacak. 
     
</TEXT>
</DOC>
