<DOC>
<DOCNO> 177342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/siyaset/siy02.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
GÖZLERİ KORKTU 
</HEADLINE>
<TEXT>

   BM patlamasından sonra üç ülke yan çiziyor 
1-Polonya'nın görev alanı daraltıldı 
2-Japonya, asker göndermeyi erteledi 
3-Tayland, planı iptal edebileceğini açıkladı 
      DIŞ HABERLER SERVİSİ 

   
   24 kişinin ölümüyle sonuçlanan Bağdat'taki BM binasına yönelik intihar saldırısı ABD'ye askeri katkı yapan ve yapmaya hazırlanan ülkeleri korkuttu. 
   Bağdat'ın güneyini kontrol etmekle görevli 1.800 kişilik Polonya birliklerinin görev alanı 1.000 kilometrekare daraltıldı. Japonya asker göndermeyi ertelerken, Tayland asker gönderme planlarını tümden iptal edebileceğini açıkladı. 
   Patlamanın ardından Polonya'nın isteği üzerine yapılan görüşmeler sonunda, "yüksek risk" taşıyan Bağdat'ın hemen güneyindeki 1000 kilometrekarelik bölüm Amerikan birliklerinin denetimine verildi. Polonya askerleri 4 büyük Şii kentini kapsayan ancak risk düzeyi yüksek olmayan daha güneydeki 80 bin kilometrekarelik bölgeden sorumlu olacak. 
   
   Polonya'da endişe 
   Polonya Dışişleri Bakanlığı kaynakları ve Başbakan Lezsek Miller'in siyasi danışmanı Prof. Tadeusz Iwinski'ye göre, BM binasına yönelik saldırı daha önce Polonya'nın denetimine bırakılan bölgenin düşük riskli olmadığını kanıtladı. Bu nedenle, düşük riskli bölgelerde görev alması kararlaştırılan Polonya birliğinin denetimindeki bu bölge, görev alanı kapsamından çıkarıldı. Bağdat'taki patlama Polonya kamuoyunda da büyük endişe yarattı. 
   Irak'ta iki yıl kalması planlanan Polonya askerlerinin sayısı yakında gönderilecek takviyelerle 2.500'e çıkacak ve bu sayı İspanya, Ukrayna, Letonya ve Güney Amerika ülkelerinden gelecek askerlerle 9 bine yükselecek. 
   Japonya Savunma Bakanlığı, önümüzdeki kasım ayında Irak'a sevk edilmesi planlanan 1.000 kadar askerin Bağdat'taki patlama üzerine bu yıl içinde gönderilmesinin çok uzak bir ihtimal haline geldiğini açıkladı. Savunma Ajansı Başkanı Shigeru İshiba, Japon askerinin üstleneceği insanı yardım misyonunun büyük tehlikeyle karşı karşıya olduğunun ortaya çıktığını belirtti. Yetkili, bu ay içinde yapılması planlanan keşif birliği sevkıyatının da erteleneceğini bildirdi. İshiba, "Mevcut durumda, sağduyu asker gönderilmesinin yanlış olacağını söylüyor. Şiddet kullanmayan BM dahi hedef alındı" dedi. Kerbela'ya 400 asker göndermeye hazırlanan Tayland da bu planı iptal edebileceğini açıkladı. Başbakan Thaksin Shinawatra, komutanlara Irak'taki durumu güvenlik açısından yeniden değerlendirme talimatı verdiğini söyledi. 
   
   Kerkük Valisi Mehmetçik istedi    Kerkük Kürt Valisi Abdurrahman Mustafa, Türk askerinin Irak'a gönderilmesiyle ilgili olarak, "Irak'ta huzur ve barışı tesis edecek her adımı destekleriz" dedi. Mustafa, Türk Silahlı Kuvvetleri'nin Irak'ta görev almasıyla ilgili olarak "ABD ve müttefiklerinin bu konuda karar vermesi halinde elbette gelmesini isteriz, Irak'ta huzur ve barışı tesis edecek olumlu her adımı destekleriz. Bu adımlar bizi sevindiriyor ve mutlu ediyor" diye konuştu. 
   Kerkük Meclis Başkanı Tahsin Kahya da, Türk Silahlı Kuvvetleri'nin Irak'a yapılan "Özgürlük Harekatı"nda yer almasını istediklerini, ancak bunun gerçekleşmediğini hatırlattı. O dönemde bu konuda siyasi şartların oluşmadığını bildiren Kahya, "Türk askerlerinin Irak'a gelmesi çok iyi olacak. Başta Türkiye olmak üzere, Irak'ın yeniden yapılanmasında bütün komşularımızın yardımına ihtiyacımız var" şeklinde konuştu. 
   
   
</TEXT>
</DOC>
