<DOC>
<DOCNO> 158144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/siyaset/siy03.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bedelli askerlik için ilk adım atıldı 
</HEADLINE>
<TEXT>

Milli Savunma Komisyonu'nda "kamuoyunun bedelli askerlik çıkacağı yolunda bir beklentisi olduğu" tartışılarak bir alt komisyon kuruldu 
     ANKARA Milliyet 

     TBMM Milli Savunma Komisyonu, bedelli askerlik konusunu inceleyerek, Milli Savunma Bakanlığı'na MSB öneri götürmek üzere alt komisyon kurdu. Alt komisyon, daha önceki uygulamaları da araştırarak, bedelli askerliğin kimleri kapsayacağını ve devletin olası kazancını hesaplayacak. Bu çalışmanın ardından hazırlanacak öneriler de MSB'ye sunulacak. 
     Alt komisyon başkanlığına seçilen CHP'li Ensar Öğüt, toplumsal barışı sağlamak amacıyla parası olmayanın da bu haktan yararlanmasını sağlamak için uzun vadelerle ödenecek, peşinatı düşük bedelli önereceklerini bildirdi. 
     Komisyonda daha önce bedelli askerlik konusu gündeme gelince çok sayıda talep geldiğini belirten Öğüt, "Henüz hükümette böyle bir hazırlık yok. Ancak hazırlayacağımız raporları hükümete, CHP'ye ve Genelkurmay'a ileteceğiz. Bu kriz ortamında devlete gelir olur" dedi. 
     Komisyon üyesi AKP'li İnci Gülser Özdemir de bedelli askerliğin vatandaşlardan gelen isteklerin başında geldiğini kaydederek, "Milletvekillerine büyük baskı var" dedi. 
     
     Karşı çıkan var 
     Bedelli askerlik konusu, Milli Savunma Komisyonu'nda personel kanununa ilişkin bir değişikliğin görüşülmesinin ardından yapılan basına kapalı toplantıda ele alındı. Komisyon Başkanı Cengiz Kaptanoğlu, kamuoyunda bedelli askerlik çıkacağı yolunda bir beklenti olduğunu dile getirerek konuyu tartışmaya açtı. 
     AKP ve CHP'li üyelerin büyük bölümü de kendi çevrelerinden ve seçmenlerinden yoğun istek geldiğini bildirdi. Bazı üyeler ise, "Parası olanla olmayan arasında ayrımcılık yapılıyor" diye uygulamaya karşı çıktı. 
     
     Kaçaklar sayılacak 
     Tartışmaların ardından alt komisyon kurulmasına karar verildi. Bu komisyonun, daha önce çıkan bedelli askerlik uygulamalarını, sonuçta elde edilen geliri, kaç kişinin yararlandığı ve asker kaçağı sayısını araştırması kararlaştırıldı. Bu çalışmanın ardından komisyon MSB'ye öneriler götürecek. 
     Alt komisyonda, AKP'den Özdemir, Mahmut Koçak, CHP'den de Öğüt'ün yanı sıra İsmail Değerli görev yapacak. 
     

</TEXT>
</DOC>
