<DOC>
<DOCNO> 153947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/yazar/sazak.html </URL>
<DATE> 2003/05/02/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Bir deprem klasiği 
</HEADLINE>
<TEXT>

     Can kaybı, bu şiddette bir depremde beklenmeyecek ölçüde büyük. 
     Gece yarısı 03.27'de meydana gelen 6.4 büyüklüğündeki depremde 100'den fazla yurttaşımızın yaşamını kaybettiği anlaşılıyor. 
     100'e yakın öğrenci enkaz altında yaşam mücadelesi veriyor. 
     Tam bir deprem klasiği... Çeltiksuyu Yatılı İlköğretim Bölge Okulu başta olmak üzere yıkılan binaların çoğu resmi kuruluşlara ait. Çöken yatakhaneyi, kolonlar değil ranza ve çelik dolaplar tutuyor. 
     Çeltiksuyu İlköğretim Okulu 1999 - 2000 eğitim öğretim yılında hizmete açılmış. Marmara depremi de aynı döneme rastlıyor Okulun yatakhanesi ise daha sonra tamamlanmış. Deprem gecesi 198 öğrenci ve 2 öğretmen felakete uykuda yakalandılar. 
     Sabahki televizyon yayınlarında da tartışıldığı şekliyle bu şiddette bir depremde 100 çocuğun ölümü ihmalle, çalıntı malzemeyle izah edilemeyecek ölçüde bir sorumsuzluk, cinayettir 
     Haydi müteahhit firma 'malzemeden çaldı', okul binası açıkken ve bir tarafta eğitim sürerken yatakhane binasındaki çürük yapılanmaya Milli Eğitim ve Bayındırlık Bakanlığı'nın denetim birimlerince nasıl onay verildi. Valiliğe hiç mi ihbar gelmedi Belediye nasıl uyudu 
     Okulun bahçesindeki bir yurttaş isyanını 'Benim yaptığım ahıra bir şey olmuyor da devletin yaptırdığı koca okul nasıl çöküyor' şeklinde dile getiriyordu. 
     Haksız mı bu insanlar 
     Başbakan ve bakanlar Bingöl'de ilk incelemeleri tamamladıktan sonra artık ezberlediğimiz söylevi verdiler 
     'Yaralar sarılacak, sorumlulardan hesap sorulacak.' 
     Marmara depremi ardından 'Devlet enkazın altında kaldı' sözünü anımsamış olmalı ki, geçen iktidar döneminden kalan tek bakan Erkan Mumcu da, 'Enkaz altında kalan yönetimdir' diyerek Ankara'nın sorumluluğunun altını çizdi. 
     Ulusal Deprem Konseyi üyesi hocaları da özlemiştik. Irak savaşı nedeniyle ekranı işgal eden stratejistlerden sonra jeologlar ilaç gibi geldi. 
     Kuzey Anadolu fay hattının risklerini yeniden anımsadık. 
     Unutmaya başladığımız olası İstanbul depremiyle ilgili kaygılar güncelleşti. Aslında hocalara söyleyecek sözümüz yok. Onlar bilimsel çalışmalarını yapıyor, uyarılarda bulunuyor ama Türkiye deprem konusunda bir 'eylem planı'nı hayata geçiremiyor. 
     Kaçak yapı cenneti İstanbul'da hala imar affı hazırlığı yapılıyor, orman alanlarına inşaat izni getiriliyor 
     Marmara fayı tek parça kırılırsa İstanbul'da can kaybı 50 binin altında olmaz. Bu kehaneti yapan Nostradamus değil, günümüzün bilim adamları. Ama kimin umurunda Burası Türkiye... her depremde aynı klasiği yaşarız. Çocuklara, enkaz altındaki canlara yanarız. 
     
     
     





</TEXT>
</DOC>
