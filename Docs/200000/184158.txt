<DOC>
<DOCNO> 184158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sontur03.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlenme şartıyla tahliye edildi 
</HEADLINE>
<TEXT>

     İsmail AKDUMAN SAMSUN, DHA 
     

SAMSUN'da komşusunun 17 yaşındaki kızını kaçırarak bir ormanlık arazide cinsel ilişkiye giren evli ve üç çocuk babası 34 yaşındaki Bayram Şekeroğlu, yargılandığı mahkeme tarafından 4 yıl 2 ay hapis cezasına çarptırıldı. Ancak genç kızın şikayetinden vazgeçmesi, cezaevinde kaldığı süre gözönüne alınarak, Şekeroğlu, evlenme şartıyla tahliye edildi. Şekeroğlu, A.K.'yi sevdiğini söyleyerek, "Onun isteğiyle kaçtık. Zorla bir şey yapmadım. Boşanıp, onunla evleneceğim'' dedi. 
     Tekkököy'de 3 ay önce meydana gelen olayda, evli ve 3 çocuk babası Bayram Şekeroğlu, komşusunun kızı 17 yaşındaki A.K.'yı otomobille zorla kaçırıp, ormanlık bir arazide tecavüz ettiği iddiasıyla tutuklandı. 
     Şekeroğlu, Samsun 2'nci Ağır Ceza Mahkemesi'nde dün son kez çıktığı duruşmada, genç kız ile birbirlerini sevdiklerini ileri sürerek, "Evli olmama rağmen gönlümü ona kaptırdım. Birlikte anlaşarak kaçtık. Onun rızasıyla ilişkiye girdik. Ben zorla bir şey yapmadım. Cezaevindeyken eşime boşanma davası açtım. Boşandıktan sonra kabul ederse, onunla evlenmek istiyorum'' dedi. Genç kız ise daha önceden verdiği ifadesini değiştirerek, "Bayram'a karşı bir ilgim var. Ancak beni evlenme vaadiyle kandırdığı için kendisinden şikayetçi olmuştum. Boşanıp, benimle evlenecekse, şikayetçi değilim'' dedi. 
     Mahkeme heyeti, sanığın genç kızla kendi rızasıyla ilişkiye girdiği kanaatine varıp, bekaret bozma ve alıkoyma suçlarından Bayram Şekeroğlu'na 4 yıl 2 ay hapis cezası verdi. Heyet daha sonra sanığı yattığı süreyi ve A.K.'nın şikayetinden vazgeçmesini de gözönüne alarak, genç kızla evlenme şartıyla tahliyesine karar verdi. Şekeroğlu, genç kızla evlenmez ise verilen bu cezayı çekmek zorunda kalacak. 
     
</TEXT>
</DOC>
