<DOC>
<DOCNO> 171034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/ekonomi/eko05.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Niyet mektubunda seçim önlemi 
</HEADLINE>
<TEXT>

   IMF'ye verilen niyet mektubunda, ABD'den gelecek kredi veya hibenin hükümet harcamalarının finansmanı için kullanılmayacağı belirtiliyor 
   
   Beşinci gözden geçirmeye ilişkin niyet mektubunda, ABD'den gelecek 1 milyar dolarlık hibe veya 8.5 milyar dolarlık kredi için müzakerelerin sürdüğü kaydedilirken, bunun ilave hükümet harcamalarının finansmanı için kullanılmayacağı belirtiliyor. 
   Bilindiği gibi 2004'te yerel seçimler yapılacak. Mektupta yer alan, 'kredinin hükümet harcamalarının finansmanı için kullanılmayacağı' ifadesi seçim harcamalarına yönelik bir önlem olarak yorumlanıyor. Mektupta alınacak hibe veya kredinin borcun azaltılması için kullanılacağı taahhütü yer alıyor. 
   
   Emeklilik zamdan sonra 
   Vergi barışından yapılan tahsilatın tahminlerin üzerine çıktığı kaydedilen mektupta, bunun ilave vergi iadelerine KDV iadesi ve reddiyat gibi neden olduğu vurgulanıyor. Mektupta, yüzde 6.5'lik faiz dışı fazla hedefinin devam ettiği de kaydediliyor. 
   Atıl istihdam kapsamında, haziran sonuna kadar 9 bin 900 kişinin gönüllü olarak emekli edilmesine ilişkin olarak da hedeften 2 bin 500 kişilik bir sapma olduğu belirtilirken, bu işçilerin temmuz ayı içinde emekli edilmesi planlanıyor. Yetkililer, bu işçilerin büyük bölümünün toplu sözleşmelerin bitişini beklediğini, toplu sözleşmelerin bağıtlanmasının ardından bu işçilerin emekli olacağını dile getiriyor. 
   
   
</TEXT>
</DOC>
