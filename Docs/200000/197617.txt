<DOC>
<DOCNO> 197617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/soneko12.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sigara fiyatına" bayramlıklar dar gelirlinin yüzünü güldürdü 
</HEADLINE>
<TEXT>

     Adana'da, kent merkezindeki caddelerde kurulan tezgahlarda sigardan bile düşük fiyatla satılan bayramlık giyecekler, dar gelirli vatandaşların yüzünü güldürdü. 
     Her yıl olduğu gibi bu Ramazan Bayramı öncesinde de işportacıların ilgi odağı, dar gelirli vatandaşlar oldu. Büyük mağazalardaki indirimli satış reyonları yerine işportacıları tercih eden dar gelirliler, çoraptan gömleğe kadar ucuz bayramlık bulabilmenin mutluluğunu yaşadı. 
     Cemal Gürsel ve Çakmak caddelerindeki kaldırımlarda satış yapan işportacılar, tanesi 500 bin lira olan çorap, 2-3 milyon liralık tişört, etek, 5 milyon liraya gömlek, 5 ila 10 milyon lira arasında değişen ayakkabı ile pantolon gibi bayramlıkları, ihtiyaç sahiplerinin beğenisine sundu. 
     Ailesinin bayramlık ihtiyacını işportada satılan giyeceklerle karşılamaya çalıştığını belirten fabrika işçisi Kemal Demir, büyük mağaza vitrinlerindeki fiyat etiketlerinden yakındı. 
     Kemal Demir, bir paket Samsun sigarası fiyatına işportada iki adet çorap alabildiğini belirterek, ''Yine bir paket Marlboro fiyatına çocuklarımızı sevindirecek giyecekler alabiliyorsunuz. Mağazadakiler kadar kaliteli olmasa da çocuklarınızı bayram günü yeni elbiseler giymekten mahrum bırakmamış oluyorsunuz'' dedi. 
     
</TEXT>
</DOC>
