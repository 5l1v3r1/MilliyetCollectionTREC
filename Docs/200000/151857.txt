<DOC>
<DOCNO> 151857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/soneko06.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Kapı kapı borç aramakla bu memleket kalkınmaz... 
</HEADLINE>
<TEXT>

     Maliye Bakanı Kemal Unakıtan, Uluslararası Para Fonu IMF ile bir program yürütüldüğünü belirterek, ''Türkiye'nin geleceği mali disipline riayet etmekten geçer'' dedi. 
     Unakıtan, temel atma ve açılış törenleri için geldiği Edirne'de temaslarını sürdürüyor. Kemal Unakıtan, IMF ile yürütülen programa aynen uyulduğunu ve bundan önceki hükümetlerin IMF'ye verdiği sözleri de yerine getireceklerini söyledi. 
     Bakan Unakıtan, hükümet olarak daha önce millete verdikleri sözleri yerine getireceklerini de belirterek, şunları söyledi 
     ''Ucuz mazot sözümüzü yerine getireceğiz. Bizim hükümet olarak önceliğimiz düşük gelir gruplarının yanında olmaktır. Bunlar bizim olmazsa olmazlarımız. Bunları yapmak hiçbir zaman programın dışına çıkmak, sıkı mali politikaların dışına çıkmak manasında değildir. Tükiye'nin geleceği mali disipline riayet etmekten geçer. Bizim kendi iç kaynaklarımız var. Onları harekete geçirmeliyiz. Vergi barışı bunlardan birtanesidir.'' Türkiye'nin ayaklarının üstünde durması gerektiğini de ifade eden Unakıtan, ''Kapı kapı borç aramakla bu memleket kalkınmaz. Bu memleketin kankınması yine milletten geçiyor. Kendi evimizi kendimiz düzelteceğiz. Dışarıdan gelip de bizi kimse düzeltemez. Buna herkesin inanması lazım. Düştüğümüz yerden ayağa kalkacağız'' dedi. 
     Unakıtan, akıllıca hareket edilmesi halinde IMF ile çatışılmayacağına da dikkat çekerek, IMF'nin istediğinden daha iyi noktaya gelinmesi gerektiğini söyledi. 
     





</TEXT>
</DOC>
