<DOC>
<DOCNO> 179845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur21.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Anne-babalar dikkat Panik atak nedeni olabilirsiniz... 
</HEADLINE>
<TEXT>

     Sık karşılaşılan panik atağın belirtisi genelde terleme ve çarpıntı gibi fiziksel değişiklikler olabilirken, hastalık sebebi çoğu zaman baskıcı, öfkeli, tehdit edici anne-baba olarak gösteriliyor. 
     Abant İzzet Baysal Üniversitesi AİBÜ Tıp Fakültesi Psikiyatri Anabilim Dalı Başkanı Yrd. Doç. Dr. Yarkın Özenli, panik atağın akut olarak ve beklenmedik biçimde ortaya çıkan yoğun sıkıntı nöbeti olduğunu anlatarak, ''Atak, ani başlar ve yaklaşık 10 dakikada doruk noktasına ulaşır. Çoğunlukla kişide bir tehlike beklentisi, sonunun geldiği duygusu, kaçma dürtüsü baş gösterir. Panik atak beklenmedik, duruma bağlı ve durumsal olarak eğilim gösterebilen ataklar olarak üç şekilde görülür'' dedi. 
     Panik atağın 15-20 dakika sürebildiği gibi, bazen 1 saatten daha fazla yaşanabildiğine dikkat çeken Özenli, ''Panik atak yaşayan kişinin çevresindeki insanlarla ilişkisi bozulur, eğitimini ve işini aksatmasına neden olur. Yaşam kalitesi düşen kişi, eve bağımlı duruma gelir. Sürekli kaygı yada kontrolünü kaybetme, kalp krizi geçirme gibi semptomların en az birinin varlığı, panik atakların bir bozukluk ve hastalık olduğuna işaret eder'' diye konuştu. 
     
     TERLEME BİLE PANİK ATAK BELİRTİSİ OLABİLİR 

     Yapılan araştırmalara dayanarak panik atağın yaşam boyu yaygınlık oranının yüzde 5.6 olduğunu belirten Yrd. Doç. Dr. Özenli, panik bozukluğu kadınlarda yüzde 2.1, erkeklerde ise yüzde 0.6 oranında görüldüğünü söyleyen Yrd. Doç. Dr. Özenli, ''Panik bozukluk yaşayan bireylerin yüzde 75-80'i kadındır. Öte yandan atağın, kendini belli eden fiziksel belirtilerle karıştırılmaması, normal olarak algılanmaması gerekir. Terleme, çarpıntı, nefes darlığı, titreme, göğüs ağrısı, bulantı, karın ağrısı, baş dönmesi, ölüm korkusu, uyuşma ve ateş basması atak belirtisi olabilir'' dedi. 
     
     PANİK ATAK NEDENİ, BASKICI ANNE-BABA 

     Panik atak yaşayan bireylerin, kendi çocukluklarını utangaç, korkulu ve sinirli anne-babalarını ise öfkeli, tehditkar ve kontrol edici olarak tanımladıkları hatırlatan Yarkın Özenli, ''Çocuk üzerinde kontrolcü, eleştirel baskı kuran anne-baba, yabancı durumlara karşı çocukta korkuyu artırır. Korku ise obje ilişkilerinde bozulmaya ve bağımlılık-bağımsızlık arasında çatışmanın sürüp gitmesine neden olur. Genelde atak yaşayanlar, çocukluktan getirdikleri bu duyguları ani nöbetlerle dışa yansıtırlar. Yani bu hastalığın genel olarak sebebi, aileler olabilir'' diye kaydetti. 
     Hastalığın çok korkulmasına ve sık görülmesine karşın kolay olarak tedavi edilebildiğini de anlatan Özenli, şöyle devam etti 
     ''Hasta, ilk kez yaşandığında çok travmatik bir etki yaratır. Kişi, ilk ataktan sonra endişeli bir bekleyiş haline girer. Ancak panik atak, düzenli egzersiz programı, kafein ve şeker gibi uyarıcı maddelerden uzak durma, duyguların farkına varılması ile hisleri ifade edebilmeyi sağlama, ilaçlar ve psikoterapiyle tedavi edilebilir.'' 
     
</TEXT>
</DOC>
