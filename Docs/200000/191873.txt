<DOC>
<DOCNO> 191873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sonspo29.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulüpler Birliği Sadık İlhan'ı Federasyon araştırsın 
</HEADLINE>
<TEXT>

     Birinci Süper Futbol Ligi Kulüpler Birliği Vakfı, aylık olağan toplantısını İstanbul'da yaptı. 
     Yaklaşık 5 saat süren toplantıya Gaziantepspor ve Diyarbakırspor kulüplerinin temsilcileri katılmazken, Futbol Federasyonu Başkan Vekili Ata Aksu da toplantıda yer aldı. 
     Toplantının ardından bir açıklama yapan Vakıf Başkanı Cemal Aydın, eski hakem Sadık İlhan'ın ortaya attığı iddialar konusunda kulüp temsilcilerinin görüşlerini aldıklarını söyledi. 
     Futbol Federasyonu'nun, hiçbir kuruma zarar vermeden konuyu araştırmasını uygun gördüklerini belirten Aydın, bu düşüncelerini Federasyon Başkan Vekili Ata Aksu'ya ilettiklerini kaydetti. 
     Ortaya atılan iddiaların, Türk futbolunda çok hassas noktalarda görev yapan kurumları etkilediğine değinen Aydın, ''İddiaları enine boyuna masaya yatırıp incelemeye aldık. Sonuç olarak, bu beyanları bir iddia olarak değerlendirdik. Buna karşı, Futbol Federasyonu'nun son derece hassas konularda hiçbir kuruma zarar vermeden araştırma yapmasını uygun gördük. Konunun takipçisi olacağız'' dedi. 
     Cemal Aydın, gündemlerinde yer alan, yakın bir zamanda çıkarılması planlanan yeni spor kanunu tasarısıyla ilgili de toplantıda kulüplerin düşüncelerini aldıklarını belirtti. 
     Aydın, ayrıca maddi sıkıntı içindeki İstanbulspor ve Adanaspor'a, Vakıf olarak kendilerinin ve Futbol Federasyonu'nun ne gibi yardımlar yapabileceği konusunda görüş alış verişinde bulunduklarını kaydetti. 
     
     AKSU ''KONUNUN TAKİPÇİSİ OLACAĞIZ'' 
     Futbol Federasyonu Başkan Vekili Ata Aksu, eski hakem Sadık İlhan'ın iddiaları konusunda, Federasyonun tüm birimlerinin araştırmalar yaptığını söyledi. 
     Federasyonun ve Merkez Hakem Kurulu'nun MHK , Türk futbolunun çok hassas bir noktasında görev yaptığını vurgulayan Aksu, ''Tüm çalışmalarımızda, hiçbir şaibenin kurumlarımıza gelmemesi için çaba harcıyoruz. Federasyon olarak tüm birimlerimizle bu işin takipçisiyiz. Herkes bundan emin olmalı. Şimdiye kadar hiçbir olay kapatılmadı, kapatılmayacaktır. Ancak en ufak bir hakem hatasının arkasında başka şeyler aramaktan da vazgeçmeliyiz'' dedi. 
     Aksu, MHK Başkanı Bülent Yavuz'un, iddiaları nefret ve şiddetle reddettiğini, yakın bir zamanda da iddialarla ilgili açıklama yapacağını kaydetti. 
     Eski hakem Sadık İlhan, katıldığı bir televizyon programında, MHK Başkanı Bülent Yavuz'un, 2002 yılında görev yaptığı Samsunspor-Trabzonspor karşılaşmasında, Trabzonspor'un kazanması yönünde kendisine telkinde bulunduğunu iddia etmiş, daha sonra ise bu sözleriyle ilgili, ''Dikkatimin dağılması nedeniyle, duygusallığımla ilgili bir olayı anlatırken sarf ettiğim sözler maksadını aştı'' şeklinde yazılı bir açıklama yapmıştı. 
     
</TEXT>
</DOC>
