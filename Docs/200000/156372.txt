<DOC>
<DOCNO> 156372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sondun39.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Latince ölmedi... Modern Latince sözlüğü çok satanlar listesinde... 
</HEADLINE>
<TEXT>

     Latince'nin artık ölü bir dil olduğunu düşünenler çok olsa da, bu dilin en canlı olduğu Vatikan tarafından yayımlanan modern Latince sözlüğü, bir ''liber venditissimu'', yani çok satan kitap olarak listelerde yerini aldı. 
     Katoliklerin ruhani merkezi Vatikan'ın yayınevi, daha önce iki cilt halinde yayımladığı Modern Latince-İtalyanca Sözlüğü'nün şimdi tek cilt halinde yeni bir baskısını yaptı. Tek ciltlik sözlük, fiyatı açısından da canlı, çünkü ''el yakıyor.'' 500 adet basılan bu sözlüğün satış fiyatı 100 euro yaklaşık 173 milyon lira . 
     Sözlükte 15 bin ''modernleştirilmiş'' Latince sözcük bulunuyor. Bir komite ise harıl harıl özellikle Romalılar çağında olmayan bilgisayar ve modern iletişim alanlarında kullanılan sözcüklerin Latince karşılıklarının ekleneceği yeni bir basım üzerinde çalışıyor. Yeni basımın 2 ya da 3 yıl içinde piyasaya çıkması bekleniyor. 
     Modern Latince sözlük projesinin arkasında, kilisenin, ''ayinlerin Latince dışında yerel dillerle de yapılacağını'' ilan etmesinin ardından unutulmaya yüz tutan Latince'yi canlı tutmak için Papa 6. Paul'ün 1970'lerde kurduğu Vatikan Latince Vakfı bulunuyor. 
     Şimdiki Papa da sık sık, kendi rahiplerinin artık, bütün kiliselerde seçmeli dil olarak verilen Latince'yi konuşmadıklarından yakınır. Vatikan'da günlük çalışma dili İtalyanca olsa da, din ve bilimle ilgili belgelerde resmi dil hala Latince. 
     Yeni Latince sözlükte futbol, örgütlü suçlar, siyaset, bulaşık makinesi, disko ve minyatür golf gibi alanlarda, Roma dünyasında olmayan kavramlar da yer alıyor. 
     Başbakan ve milletvekillerinin cezai dokunulmazlığı olup olmamasının tartışıldığı İtalya'da yayınlanan sözlükte, dokunulmazlık konusunun ilk defa Roma İmparatoru Julius Sezar tarafından gündeme getirildiğine dikkat çekiliyor. 
     
</TEXT>
</DOC>
