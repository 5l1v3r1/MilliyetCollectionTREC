<DOC>
<DOCNO> 158077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sontur04.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Mecburi hizmet yerine sözleşmeli personel uygulaması başlıyor 
</HEADLINE>
<TEXT>

     Sağlık Bakanlığı, ihtiyaç olan bölgelerde, fazla maaş vererek çalıştıracağı ''sözleşmeli çakılı sağlık personelini'' Eylül ayında atayacak. Bu uygulama ile bazı sağlık personeline zorunlu hizmeti içeren yasa yürürlükten kalkacak. 
     Sağlık Bakanlığı, ihtiyaç olan bölgelerde, fazla maaş vererek, ''sözleşmeli çakılı'' sağlık personeli çalıştırılmasına ilişkin kanun tasarısı hazırladı. 
     Sağlık kurumlarını işletecek asgari personeli temin etmek ve ihtiyaç olan bölgelerde çalıştırılmak amacıyla hazırlanan kanun tasarısı taslağına göre, doktor veya diğer yardımcı sağlık personeli, Bakanlık ile 1 yıllığına sözleşme yapacak. 
     Bu personele kamuda çalışan diğer sağlık personelinden fazla maaş verilecek. Ancak sözleşme yapan personel, eş durumu, ölüm, boşanma veya başka bir nedenle atama, tayin ve nakil yaptıramayacak. 
     Sözleşmeli personel olarak çalışmak isteyenler Sağlık Bakanlığı'na başvuru yapacak ve merkezi sınav sistemine tabi tutulacak. Sınavda aldığı puanın yüksekliğine göre başvuranlar arasında seçim yapılacak. 
     Sözleşmeye çalıştırılacak personelin sayısı illerin ihtiyacına, sağlık kurumu, poliklinik sayısına ve nüfusuna göre belirlenecek. 
     Bakanlık yetkilileri, sınav ve başvuruların ardından en geç Eylül ayında sözleşmeli çakılı personelin atamasını yapmayı planlıyor. 
     Sözleşmeli çakılı personele ilişkin kanun tasarısının yasalaşması ile bazı sağlık personeline zorunlu hizmeti içeren yasa da yürürlükten kaldırılacak. 
     Maliye Bakanlığı ile Sağlık Bakanlığı arasında kanuna ilişkin sözleşmeli personel kadro sayısı ve ücretlerle ilgili görüşmeler sürüyor. 

     
</TEXT>
</DOC>
