<DOC>
<DOCNO> 174350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sontur42.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Eve Dönüş yasası, sipariş bir yasadır 
</HEADLINE>
<TEXT>

     CHP Genel Başkanı Deniz Baykal, ''Topluma Kazandırma Yasası Türkiye'nin iç ihtiyacından kaynaklanan, bizim uzman ve yetkililerimizin saptadığı bir düzenleme değildir. Bir sipariş yasadır'' dedi. 
     Baykal, Değirmenköy Belde Belediyesi'nce düzenlenen Domates Festivali'nde, gazetecilerin sorularını yanıtladı. 
     Bir gazetecinin, ''Topluma Kazandırma Yasası'nın çıkmasının ardından yaşanan terör saldırıları bir çelişki yaratıyor mu'' şeklindeki sorusu üzerine Baykal, yasanın Türkiye'nin gerçek ihtiyaçlarından kaynaklandığı kanısını paylaşmadıklarını belirtti. Baykal, ''Bu, Türkiye'ye sipariş edilmiş bir yasadır. ABD'nin Irak'taki durumunu rahatlatmaya yönelik bir yasadır. Türkiye'nin kendi iç barışını güvence altına almaya yönelik, içerideki ihtiyaçlarını çözmeye yönelik bir düzenleme olduğu kanısında değiliz'' diye konuştu. 
     Kuzey Irak'ta 6 bin kadar PKK-KADEK militanı bulunduğunu, ABD'nin de Irak'ı kontrol ettiğini hatırlatan Baykal, şunları söyledi 
     ''Ama bu militanlara karşı hiçbir etkin önlem almadı. Halbuki bunlar teröristtir ve ABD, terörist ile hiçbir şekilde uzlaşma, pazarlık, müzakere yapılmaz görüşündedir. Her yerde en etkin önlemlerin alınması gerektiğini ifade eder. Ama Kuzey Irak'ta bir tek terörist yakalanmamıştır. Kendisi orada terörizme karşı görevini etkin bir şekilde yapmamıştır.'' Topluma Kazandırma Yasası'nın, ABD'nin Kuzey Irak'ta izlediği tutuma Türkiye'yi de ortak etme doğrultusunda atılmış bir adım olduğunu savunan Baykal, ''Önümüze gelen yasa, Türkiye'nin iç ihtiyacından kaynaklanan, bizim uzman ve yetkililerimizin saptadığı bir düzenleme değildir. Bir sipariş yasadır'' diye konuştu. 
     Söz konusu yasaya oy vermediklerini anlatan Baykal, şöyle devam etti 
     ''Türkiye'de bu konuda barış ve uzlaşma istemediğimiz için değil, binlerce insan Türkiye'nin geçmişteki terörle mücadelesi sonunda evlerinden, köylerinden kopmuştur. Eğer bu alanda bir düzenleme yapacaksak, önce onları evlerine döndürmek zorundayız. Eve Dönüş Yasası, Türkiye'de önce kendi içindeki elini silaha bulaştırmamış, iyi niyetli, temiz vatandaşlarına yönelik olmalıdır. Gerekirse teröristle de barışırız. Şartlar olgunlaştığı zaman... Şartlar ortaya çıktı mı Bunların hiçbirini bilmiyoruz. Birileri bize çıkarın dedi, çıkardık. Ne oldu Ne yazık ki terör devam ediyor.'' 
     
     7. UYUM PAKETİ 
     Baykal, 7. Uyum Paketi'ne ilişkin soru üzerine de, ''7. Uyum Paketi artık her çevreden Türkiye'nin AB ile üyelik müzakeresini başlatmak için yapması gerekir diye düşünülen ne varsa bunun tümüne cevap verdiğini ortaya koyan bir adım oldu. Bu konuda artık hiçbir çevrenin tereddüt ifade etme olanağı kalmadı'' dedi. 
     Türkiye'nin üzerine düşeni yaptığını, 7. paketle birlikte bu işin artık noktalandığını kaydeden Baykal, ''Türkiye'nin önünde artık bir engel kalmamıştır. Yasal düzenlemeleri uygulamaya aktarmamız gerekiyor. 2004 yılı uygulama yılı olmalıdır'' diye konuştu. 
     Bir gazetecinin, uyum paketinin yabancı bir gazetede ''Atatürk devrimleri niteliğinde olduğu'' şeklinde yorumlandığını hatırlatarak, ''Bundan sonra top AB'de diyebilir miyiz '' sorusu üzerine de Baykal, ''Türkiye gerekeni yapmıştır. Uygulamayı da tamamlayacağız. Bu konuda Türkiye'nin eksiği, noksanı yoktur. Artık karar AB'dedir. AB'nin bu kararı alması lazım'' dedi. 
     Baykal, söz konusu adımların Atatürk devrimlerine benzetilmesine ilişkin de ''Türkiye'yi bilmeyen, Atatürk devrimlerini bilmeyen, iyi niyetli yabancı çevrelerin heyecanının yarattığı bir değerlendirmedir. Türkiye'deki bütün devrimlerin anası Atatürk devrimleridir. Türkiye'de şimdi gerçekleştirilenler, bu altyapının üzerinde gerçekleştirilen adımlardır'' diye konuştu. 
     
     CHP'DEN AYRILMALAR 
     Baykal, CHP'den ayrılanların AK Parti'ye gidecekleri yönünde söylentiler olduğunun hatırlatılması üzerine, ''Maalesef son dönemde siyasal sistemimizin eski hastalığının tekrar ortaya çıktığına tanık olduk. Bu, milletvekili pazarı kurma, milletvekili borsası kurma, çıkar karşılığı milletvekili transfer etmedir. Geçmişte bu, siyasi sistemimizi çürüten bir hastalık olarak ortaya çıkmıştır'' dedi. 
     Baykal, sözlerine şöyle devam etti 
     ''Ama bunu tasfiye edeceğiz diye düşünüyorduk. Buna kimse ihtiyaç hissetmez diye umut ediyorduk. Ama 3'te 2'lik bir parlamento çoğunluğuna rağmen bile öyle anlaşılıyor ki AK Parti hala milletvekili pazarı kurma, transfer etme ihtiyacı içindedir. Bunun sağlıksız örnekleri ortaya çıkmaya başladı.'' Hedef ne olursa olsun milletin oy verdiğini hatırlatan Baykal, ''Sen milletin oyuyla ortaya çıkan tabloyu devletin maddi olanaklarıyla değiştirme hakkına sahip misin Buna tenezzül ettiğiniz zaman yolsuzluğun en büyüğünü sen yapmışsın demektir. Türkiye'yi yolsuzluğa götüren sürecin temelinde bu vardır. Devletin parasıyla milletin vekili satın alınır mı '' diye konuştu. 
     Baykal, ''parayla satılandan daha kötü duruma düşenin satın alan olduğunu'' kaydederek, ''Yolsuzlukları Araştırma Komisyonu görevini bitirdi. Araştırılması gereken ilk iş bu transferlerin altında ne yattığı olmalıdır. Bunu yapan bir siyasi partinin kimseden yolsuzluk sormaya hakkı yoktur'' dedi. 
     Gazetecilerin, ''Bir milletvekilinin transfer ücretinin ne kadar olduğuna'' ilişkin soruları üzerine Baykal, ''Yakında ortaya çıkar'' dedi. 
     Baykal, ''İstanbul Milletvekili Kemal Derviş'in partide ikinci adam olacağına'' ilişkin haberlerin hatırlatılması üzerine de ''Yıl sonunda CHP Büyük Kurultayı toplanacak. Kurultayda, parti üst yöneticileri seçilir, yeni bir yapılanma ortaya çıkar. CHP önümüzdeki dönemde hiç kuşku yok yenilenecek. Biz zaten sayın Derviş ve diğer arkadaşlarımızla çok uyumlu, etkin bir çalışma götürüyoruz. Bundan sonra da daha ileriye götüreceğiz'' şeklinde konuştu. 
     
</TEXT>
</DOC>
