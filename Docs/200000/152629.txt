<DOC>
<DOCNO> 152629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur12.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Apandisit trafik canavarından önde... 
</HEADLINE>
<TEXT>

     Acil ameliyatlar içinde ilk sırada yer alan apandisit vakalarının sayısının, trafik kazası nedeniyle yapılan ameliyatlardan daha fazla olduğu bildirildi. 
     Apandisit, kalın bağırsağın alt bölümünde yer alan 3-5 santimetre uzunluğundaki bağırsak girintisine, meyve çekirdekleri ya da sertleşmiş dışkı atıklarının dolmasıyla oluşuyor. Mide bulantısı, iştahsızlık, halsizlik ve göbek çevresinde hissedilen şiddetli ağrıyla kendini gösteren ve cerrahi operasyonla apandisin alınması zorunlu olan apandisit vakaları, acil ameliyatlar içinde 1. sırada yer alıyor. 
     Selçuk Üniversitesi Meram Tıp Fakültesi Genel Cerrahi Bölümü öğretim üyesi Doç. Dr. Mustafa Şahin, apandisitin, birçok kişi tarafından sadece isim olarak bilindiğini, ancak vatandaşların önemli bir bölümümün, apandisit görülen durumlarda nelerin yapılması gerektiği konusunda yeterince bilgi sahibi olmadığını söyledi. 
     Apandisit ameliyatların sayısının, trafik kazaları nedeniyle gerçekleşen ameliyatlardan daha fazla olduğunu vurgulayan Şahin, şunları kaydetti 
     ''Geçtiğimiz yıl Konya'da toplam 2 bin 200 ameliyat gerçekleştirilmiş, bunun yaklaşık 700'ünü acil ameliyatlar oluşturmuştur. Acil ameliyatlar içinde ilk sırayı 300 vaka ile apandisit ameliyatları alırken, her yıl binlerce kişinin ölümüne yol açtığından şikayet ettiğimiz trafik kazasına bağlı olarak yapılan ameliyat sayısı ise 150'de kalmıştır. Bu rakamlar, ülkemizde apandisit vakalarının görülme sıklığını da net bir şekilde ortaya koyuyor.'' Basit bir ameliyat gibi görünen apandisitin, ihmal edildiği durumlarda son derece tehlikeli sonuçlar doğurabileceğini ifade eden Şahin, ''En fazla 15-25 yaşları arasında görülen apandisit, mide bulantısı ve göbek çevresinde ağrıyla ortaya çıkmaktadır. Hastalığın teşhisinden itibaren 24 saat içinde tedavi edilmediği durumlarda, ölüme kadar varan ciddi riskler söz konusudur'' dedi. 
     Apandisitte erken teşhisin tedavi için büyük önem taşıdığını vurgulayan Şahin, sözlerini şöyle tamamladı 
     ''Hastalığın en çok bilinen ön belirtisi halsizlik ve iştahsızlıktır. Benzer durumlarla karşılaşan kişilerin, vakit geçirilmeden doktora görünmeleri gerekir. Hastalığının en kuvvetli belirtisi olan göbek çevresindeki ağrının ortaya çıkmasının ardından ise hasta, en geç 24 saat içinde ameliyat edilmelidir. Geç kalındığı takdirde apandisit patlar ve karın içine boşalacak iltihap, son derece güçlü emiş özelliğe sahip bağırsaklar yardımıyla hızla kana karışır.'' 
     





</TEXT>
</DOC>
