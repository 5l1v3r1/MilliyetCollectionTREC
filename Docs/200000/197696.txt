<DOC>
<DOCNO> 197696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/guncel/gun03.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Şüpheli uçakları vurma tatbikatı 
</HEADLINE>
<TEXT>

   Olası bir hava saldırısı durumunda şüpheli uçakları vurmak için hazır bekleyen Hava Kuvvetleri, sürekli yaptığı tatbikatlarla hareket tarzını belirledi 
      BARKIN ŞIK Ankara 
   
   Terör örgütü El - Kaide'nin İstanbul'da gerçekleştirdiği bombalı saldırılarla eş zamanlı olarak ortaya çıkan ABD'de kargo uçaklarıyla yeni eylemler düzenleneceği yönündeki bilgiler, hava saldırılarına karşı önlemleri tekrar gündeme getirdi. Türkiye'ye karşı girişilecek olası bir hava saldırısını önleme görevi alan Hava Kuvvetleri Komutanlığı, bu önlemleri "vur" emrine kadar uzanan bir dizi kurala bağladı. 
   ABD'de ikiz kulelere 11 Eylül 2001'de gerçekleştirilen saldırıların ardından Hava Kuvvetleri Komutanlığı savunma konseptine, havayoluyla düzenlenecek terör eylemlerini "önleme" misyonu da girdi. Yeni misyon kapsamında görevin nasıl icra edileceği de kurallara bağlandı. Hava Kuvvetleri'nin olası bir saldırı durumunda konuya ilişkin sürekli tatbikatlar da düzenlediği bildirildi. Şüpheli bir uçakla karşılaşılması halinde hareket tarzı şöyle 
   Ankara Esenboğa ve İstanbul Atatürk hava limanlarındaki Hava Destek Hareket Merkezi, kuleyle bağlantıyı keserek izlemesi gereken koordinatların dışına çıkan bir uçakla karşılaşılması durumunda, Hava Kuvvetleri Komutanlığı Harekat Merkezi ile temasa geçiyor.Hava Kuvvetleri Harek t Merkezi, uçağın bulunduğu koordinatlara en yakın üsse "önleme görevi" veriyor.Üste "Scramble" ani kalkış nöbeti tutan personel harekete geçiyor ve havada "terörist uçak"la temas sağlıyor.Savaş uçakları öncelikle şüpheli uçakla telsiz teması kurmaya çalışıyor. Şüpheli uçağın yanıt vermemesi durumunda, hızını düşürerek iniş takımlarını açması isteniyor. İniş takımlarını açması durumunda, belirlenecek alana uçağın emniyetli inişi sağlanıyor.İniş tamamlanana kadar önlemeyle görevlendirilen uçaklardan biri silah sistemleriyle sivil uçağa kilitleniyor. 
   Kurallara uymazsa vur 
   Rotayı değiştirmeyerek "angajman kurallarına" uymaması durumunda savaş uçakları, söz konusu şüpheli uçağı imha ediyor. "Vur" emri, Genelkurmay Başkanlığı'ndan Hava Kuvvetleri Harek t Merkezi'ne, oradan da savaş uçaklarının bağlı olduğu komuta merkezine ulaştırılıyor. Kritik karar sırasında Başbakan'ın da onayı alınıyor. 
   Önleme görevini 1 ve 2. Taktik Hava Kuvvetleri Komutanlığı'na bağlı uçaklar gerçekleştiriyor. Türkiye'deki ana jet üslerinin konumları şöyle 
   1. Taktik Kuvvetler'e bağlı üsler Eskişehir, Ankara, Bandırma ve Balıkesir.2. Taktik Kuvvetler'e bağlı üsler Merzifon, Malatya ve Diyarbakır.Eskişehir ve Malatya'da F - 4, diğer üslerde de F - 16 savaş uçakları konuşlu bulunuyor. 
   
   
   
</TEXT>
</DOC>
