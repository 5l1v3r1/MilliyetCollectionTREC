<DOC>
<DOCNO> 192073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sontur13.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Partili Kapusuz Bir bayramı kutlamayı beceremedik 
</HEADLINE>
<TEXT>

     AK Parti Grup Başkanvekili Salih Kapusuz, Cumhurbaşkanı Ahmet Necdet Sezer'in Cumhuriyet Bayramı resepsiyonuna yaptığı davette eşli-eşsiz ayrımı yapmasını eleştirerek, ''Bir Cumhuriyet Bayramı'nı kutlamayı bile beceremedik. Türkiye'nin düşürüldüğü duruma üzülüyorum'' dedi. 
     Kapusuz, Cumhuriyet Bayramı dolayısıyla TBMM'de yapılan törenin ardından Başbakan Recep Tayyip Erdoğan'ı uğurladıktan sonra gazetecilerin sorularını yanıtladı. 
     AK Parti Grup Başkanvekili Kapusuz, Cumhurbaşkanı Sezer'in Köşk'teki resepsiyona başörtülü hanımları davet etmemesinin Cumhuriyet kutlamalarında halktan kopuk bir manzara ortaya çıkardığını savundu. 
     ''Cumhurbaşkanı herkesi eşli olarak davet etseydi nasıl bir manzara ortaya çıkardı , AK Parti'li milletvekilleri ve bakanların tutumu ne olurdu '' sorusuna Kapusuz, ''Geçen yıl, önceki yıl ne olduysa o olurdu. Bazıları eşleriyle bazıları yine eşsiz katılırdı. Mesela ben geçen yıl eşimi götürmemiştim'' karşılığını verdi. 
     Bugünkü durumda bazı milletvekillerinin eşlerinin davet edilmemesinin en azından halkın bir bölümünün dışlandığı anlamına geldiğini kaydeden Kapusuz, Cumhurbaşkanı'nın devletin başındaki bir kişi olarak kimseyi dışlamaması gerektiğini söyledi. Kapusuz, ''Cumhurbaşkanı Sezer, devletin başındaki kişidir, sokaktaki Ahmet efendi değildir'' dedi. 
     
     ''BİR HATA YAPILMIŞSA...'' 
     Bir yanlışlık yapıldıysa bundan dönülmesi gerektiğini vurgulayan Kapusuz, geçtiğimiz yıl bir maçta saha kenarında agresif tavırlar sergileyen Galatasaray Teknik Direktörü Fatih Terim'in, ''Sahadaki Terim'i beğenmedim. Yaptığım hareketlerden dolayı özür diliyorum'' anlamında bir açıklama yaptığını anımsattı. 
     ''Yani Sezer'in de mi özür dilemesini bekliyorsunuz '' sorusu üzerine Kapusuz, ''O manada söylemiyorum ama bir hata yapılmışsa ondan dönülebilmeli. Özür dilemesinden sonra Fatih Terim benim gözümde bir kat daha büyüdü'' dedi. 
     Bu gelişmelerin ardından Hükümet ile Köşk arasındaki ilişkilerde bir olumsuzluk yaşanıp yaşanmayacağına ilişkin bir soruyu Kapusuz, ''Sanmıyorum. Bakın Kabine tam kadro bugünkü törene katıldı'' diyerek yanıtladı. 
     
</TEXT>
</DOC>
