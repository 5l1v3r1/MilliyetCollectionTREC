<DOC>
<DOCNO> 170837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/siyaset/siy07.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkanlığı CHP'ye kaptırmadı 
</HEADLINE>
<TEXT>
   AKP, İsrail dostu çıktı 
   Türkiye - İsrail Parlamentolararası Dostluk Grubu'na 289 milletvekili üye oldu. Filistin'in üye sayısı 40'ta kaldı. AKP, İsrail Grubu'na 183 üye ile katıldı 
   GÜNSELİ ÖNAL Ankara 

   
   AKP ve CHP arasında başkanlık savaşı yaşanan Türkiye - İsrail Parlamentolararası Dostluk Grubu'na 289 milletvekili üye olurken, Filistin dostluk grubunun üye sayısı 40'ta kaldı. Başkanlığa adaylığını koyan AKP'li Suat Kılıç ile CHP'li Gökhan Durgun, önce oyçokluğunu ele geçirmek için yarıştı. Durgun, ilk etapta 97 üye, Kılıç ise 108 üye buldu. Ancak Kılıç gruba partisinden üye kaydetmeye devam edince AKP'li üye sayısı 183'e çıktı. CHP'li üye sayısı 106'da kalırken, Kılıç da başkanlığı ele geçirdi. 
   
   Kadınlardan İsrail'e büyük ilgi 
   Kadın milletvekillerinin büyük ilgi gösterdiği dostluk grubuna AKP'den Zeynep Tekin, Reyhan Balandı, Remziye Öztoprak, Semiha Öyüş, Fatma Şahin, Zeynep Karahan Uslu, İnci Özdemir, Gülseren Topuz ve Serpil Yıldız, CHP'den de Gaye Erbatur, Özlem Çerçioğlu, Güldal Okuducu, Bihlun Tamaylıgil, Canan Arıtman, Türkan Miçoğulları üye oldu. Gruba üye olan AKP'nin "ağır topları" arasında TBMM Başkan Vekili Sadık Kırbaş, Grup Başkanvekili Haluk İpek, Milli Savunma Komisyonu Başkanı Cengiz Kaptanoğlu, Hesapları İnceleme Komisyonu Başkanı Ergun Dağcıoğlu, Türkiye - ABD Dostluk Grubu Başkanı Egemen Bağış yer aldı. 
   
   Filistin grubu için yarış olmadı 
   CHP'li Yılmaz Ateş, İnal Batu, Onur Öymen, Mehmet Sevigen, Haluk Koç, Oğuz Oyan ve Abdülkadir Ateş de grubun üyeleri arasına girdi. 
   Tek parti iktidarında hiçbir komisyon ve dostluk grubunun başkanlığı kaptırmak istemeyen, alınacak kararlarda söz sahibi olmak, kamuoyunu yönlendirmek için CHP'yle kıyasıya mücadele eden AKP, Türkiye - Filistin Parlamentolararası Dostluk Grubu'nun da başkanlığını yarışsız kazandı. AKP'li Hüseyin Tanrıverdi, Türkiye - Filistin Parlamentolararası Dostluk Grubu Başkanı olurken, AKP'li Fatma Şahin grubun Genel Sekreterliği'ne seçildi. CHP'den Şevket Gürsoy, Berhan Şimşek, Selam Yiğit ve Fahrettin Üstün de gruba üye oldu. 
   
      
   İsrailli Komutan Alpkaya'nın konuğu    Deniz Kuvvetleri Komutanı Oramiral Bülent Alpkaya'nın resmi konuğu olarak Türkiye'ye gelen İsrail Deniz Kuvvetleri Komutanı Koramiral Yedidia Ya'ari Deniz Kuvvetleri Komutanlığı'nda törenle karşılandı. İki ülke Deniz Kuvvetleri arasındaki ilişkiler konusunda görüş alışverişinde bulunacaklarını söyleyen Alpkaya, Ya'ari'nin, bugün, Gölcük Donanma Komutanlığı'nı ziyaret ederek incelemelerde bulunacağını kaydetti. 
   
   
   
   
</TEXT>
</DOC>
