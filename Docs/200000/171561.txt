<DOC>
<DOCNO> 171561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/yazar/pulur.html </URL>
<DATE> 2003/07/25/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Necef'e verilecek şehidimiz yok... 
</HEADLINE>
<TEXT>

   
   TELEVİZYONDAKİ sesle irkildik "Türk milleti, Necef çöllerinde çok şehit verdi, yeni şehitler vermek istemiyoruz " 
   Konuşan AKP milletvekili, Dışişleri Komisyonu Başkanı Mehmet Dülger'di Irak'a asker gönderilmesine karşıydı... 
   Tarih bilmeyenler, tarihle ilgilenmeyenler, bu sözlerden bir şey anlayamazlar, Necef neresidir ki, biz orada şehit vermişiz diye düşünebilirler. 
   
   NECEF Çölü Arabistan çöllerinden biridir, Irak'tadır, birinci Cihan Savaşı'nda, Türk ordusu, bu çöllerde binlerce şehit vermiştir, İngilizlerle işbirliği yapan Araplarla dövüşerek... 
   Türk askeri, açlıktan çekirge yerken, iskorpit denilen hastalıktan dişleri dökülürken, ayağında postalı, sırtında gömleği yokken, Medine'de Hazret - i Muhammed'in mezarını korurken, İngilizlerle işbirliği yapan Araplar ona saldırıyorlardı. 
   
   PEKİ, Anadolu insanının ne işi vardır o çöllerde 
   Bugün "Amerika'nın istediğini" o gün "Almanlar" istemişti... 
   O yüzden Arap çöllerine düşmüştü... 
   Falih Rıfkı Atay, yenilgiden sonra, Arabistan çöllerinden İstanbul'a dönen bir trendedir... 
   Tren, Anadolu'da bir istasyonda durur, gerisini Falih Rıfkı Atay'ın kaleminden okuyun 
   "Bir kadın durmuş, gelene geçene 
   - Benim Ahmet'i gördünüz mü diyor. 
   Yırtık basmasının altından kolunu çıkararak, trenin gideceği yolun, İstanbul yolunun aksini gösteriyor 
   - Bu tarafa gitmişti, diyor. 
   O tarafa Aden'e mi, Medine'ye mi, Kanal'a mı, Sarıkamış'a mı, Bağdat'a mı 
   Ahmet'ini buz mu, kum mu, iskorpit yarası mı, tifüs biti mi yedi Eğer hepsinden kurtulmuşsa, Ahmet'ini görsen, ona da soracaksın 
   - Ahmet'imi gördün mü 
   Hayır... Hiçbirimiz Ahmet'ini görmedik. Fakat Ahmet'in her şeyi gördü Allah'ın Muhammed'e bile anlatamadığı cehennemi gördü. 
   Anadolu Ahmet'ini soruyor. Ahmet, o daha dün bir kurşun istifinden daha ucuzlaşan Ahmet, şimdi onun pahasını kanadını kısmış, tırnaklarını büzmüş, bize dimdik bakan ana kartalın gözlerinde okuyoruz. 
   Ahmet'i ne için harcadığımızı bir söyleyebilsek, onunla ne kazandığımızı bu anaya anlatabilsek, onu övündürecek bir haber verebilsek... Fakat biz Ahmet'i kumarda kaybettik " 
   
   MEHMET Dülger'in "Necef çöllerinde verecek şehidimiz yok " diyen feryadını şimdi daha iyi anlamış olacaksınız... 
   Körfez savaşında "Bir koyup, üç alacaklarını" sananların halefleri, bugün yine "kumar" peşindeler... 
   Ve tabii onların destekçileri de... 
   Mehmet Dülger'in, bu feryadının ne demeye geldiğini öğrenmek isteyenler, Alpay Kabacalı'nın "Arap Çöllerinde Türkler" kitabını okumalılar. Cem Yayınları 
   Hele Yemen türküsünün son dörtlüğünü 
   "Tarlalarda biter kamış 
   Uzar gider, vermez yemiş 
   Çöl Yemen'de can verenler 
   Biri Memet, biri Memiş..." 
   Türkiye'nin, çöllerde şehit vereceği ne Memet'i vardır, ne de Memiş'i... X 
   
   X Yaşar Kemal, Çukurova'da derlemiştir. 
   
      
   
</TEXT>
</DOC>
