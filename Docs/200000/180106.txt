<DOC>
<DOCNO> 180106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur42.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
PTT'den çekilen fakslar neden saklanıyor 
</HEADLINE>
<TEXT>

     AK Parti İstanbul Milletvekili Emin Şirin, PTT bürolarından gönderilen faksların birer örneklerinin fotokopilerinin çekilerek saklanmasını, Anayasa'daki haberleşme özgürlüğüne aykırı olduğu gerekçesiyle eleştirdi. 
     Şirin, Ulaştırma Bakanı Binali Yıldırım tarafından yanıtlanması istemiyle TBMM Başkanlığı'na sunduğu soru önergesinde, bu uygulamanın ''Haberleşmenin gizliliği'' ilkesini ihlal ettiğini ifade etti. Bu mantıkla mektupların açılıp fotokopilerinin saklanabileceğini veya postaneden yapılan telefon görüşmelerinin de banda alınabileceğini kaydeden Şirin, bu uygulamanın ne zaman kaldırılacağını sordu. 
     Bir sayfa faksın 1.5 milyon liraya gönderilebildiğini de belirten Şirin, Bakan Yıldırım'a, ''Bu ücret dünyada görülmemiş fahiş bir ücrettir. Ücretlerin normal seviyeye çekilmesi düşünülmekte midir '' sorusunu yöneltti. 
     
</TEXT>
</DOC>
