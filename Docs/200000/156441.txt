<DOC>
<DOCNO> 156441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sonspo27.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener potada seyirci desteği istiyor... 
</HEADLINE>
<TEXT>

     Fenerbahçe Kulübü Yönetim Kurulu Üyesi ve Basketbol Şube Sorumlusu Murat Aşık, Türkiye Basketbol Ligi'nde Galatasaray ile 15 Mayıs Perşembe günü oynayacakları play-off çeyrek final serisinin 3. maçında, taraftarlardan destek beklediklerini söyledi. 
     Galatasaray'ın 2-1 önde olduğu çeyrek final serisinde, Abdi İpekçi Spor Salonu'nda oynanacak karşılaşmanın kendileri açısından çok önemli olduğunu belirten Aşık, ''Geçen maçta takımımızı yalnız bırakmayan taraftarımızı, bu çok önemli maçta da tribünlerde takımımıza maç sonuna kadar destek vermeye çağırıyoruz'' dedi. 
     Taraftarın futbola gösterdiği ilgiyi basketbola da göstermeye başlamasının sevindirici olduğunu ifade eden Murat Aşık, sporcuların, taraftar desteğiyle daha iyi bir performans sergilediğini kaydetti. 
     Aşık, ''17 sayı farkla kazandığımız son maçta da görüldü ki, oyuncularımız, taraftarımızın desteğiyle çok daha iyi bir oyun çıkarıyor. Perşembe günü de aynı desteği aldığımız takdirde, 18 Mayıs Pazar günü Abdi İpekçi'de turu atlayan tarafın biz olacağından kuşkum yok'' diye konuştu. 
     
</TEXT>
</DOC>
