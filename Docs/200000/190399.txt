<DOC>
<DOCNO> 190399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sondun39.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek protokol İran'ı böldü... Şimdi ne olacak 
</HEADLINE>
<TEXT>

     İran'ın uranyum zenginleştirme çalışmalarını askıya alması ve Nükleer Silahların Yayılmasını Önleme Anlaşması'nın NPT ek protokolünü imzalaması kararına, muhafazakar basınla reformcu basın farklı yaklaştı. 
     Aşırı muhafazakar Cumhuri İslami gazetesi, ''Ek protokolü imzalamayın'' manşeti atarak, ''Bu rezilliği kabul etmeyin'' ifadesini kullandı. 
     Gazetenin yorumunda, ''İran halkının, ek protokolü imzalamanın kalıcı bir aşağılama olacağından hiç şüphesi yok. İranlı siyasetçiler, Avrupalılar ve Amerikalılara karşı durmazlarsa bu insanların İran'ı yok edene kadar durmayacağının farkında olmalıdır'' denildi. 
     ''Avrupalıların, Amerikan yönetiminin gayrı resmi ajanları'' olduğunu savunan muhafazakar Ya-Resalet'in yorumunda, ''Onlar gerçekten ABD'den bağımsız olsalar ve iyi niyet taşısalardı, gözlerini İsrail'in nükleer silahlarına kapamazdı'' ifadesi kullanıldı. 
     Gazete, 1980-1988 yıllarındaki İran-Irak savaşına gönderme yaparak, ''Halen, savaş sırasında yaralananların ve savaş gazilerinin Saddam Hüseyin rejimi tarafından kullanılan Almanya ve Fransa'da üretilen kimyasal gazlara maruz kaldığının görülebileceğini'' yazdı. 
     Muhafazakar Keyhan gazetesinin yazı işleri müdürü Hüseyin Şeriatmedari, ''yapılması gereken en mantıklı ve adil çözümün Nükleer Silahların Yayılmasını Önleme Anlaşması'nın NPT ek protokolünü kabul etmemek ve NPT'den çıkmak olduğunu'' savunarak, ''Üç dışişleri bakanı, aslında Amerikalıların ve Siyonist lobilerin görüşlerini İran'a kabul ettirmek için Tahran'a geldiler'' dedi. 
     
     REFORMCU BASIN 
     İtimad gazetesi, bir krize dönüşen İran'ın nükleer programında kontrolü ele aldıkları için Avrupa ülkelerini överek, ''İran'ın, nükleer alandaki çıkarlarını korumada bütün ilkelerini koruduğu için şimdi rahatlayacağını'' yazdı. 
     Yas-e No gazetesi, İranlı yetkililerin, ülkenin çıkarlarını düşündükleri için ek protokolü imzalamaya karar verdiğini, böyle önemli bir kararın ülkenin üst düzey yetkililerinin fikir birliğiyle alındığını kaydetti. 
     Şark Doğu gazetesi, Tahran'ın yine son dakika diplomasisiyle ek protokolü imzalamaya karar verdiğini, bunun da İran'ın uluslararası toplum tarafından yanlış tanınmasına yol açtığını yazarak, ''Ek protokolün imzalanması, sadece bir nükleer anlaşmanın imzalanması değil, başkaları tarafından yönetilen bir düzene dahil olmak anlamına geliyor'' ifadesine yer verdi. 
     İngilizce yayınlanan Iran News gazetesi, Avrupalı ülkeler ve Tahran arasında varılan anlaşmanın, 1979 yılındaki İslam Devrimi'nden bu yana İran diplomasisi için en açık zafer olduğu yorumunu yaparken, Iran Daily, ''Nükleer kriz sona erdi'' ve Tehran Times da ''İran-AB anlaşması dünya barışının yararına'' başlığını kullandı. 
     
</TEXT>
</DOC>
