<DOC>
<DOCNO> 162075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sonspo42.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor'dan Yanal'a tepki Futbolcularımızı ayartıyor... 
</HEADLINE>
<TEXT>

     Denizlispor yönetimi, eski futbolcularını Gençlerbirliği'nde toplayan Ersun Yanal'a tepki göstererek, Yanal'ı ''bazı oyuncuların aklını çelmekle'' suçladı. 
     Futbol Şubesi Sorumlusu Feridun Basmacı, görüşme yapmayı bekledikleri Mustafa Özkan'ın, Gençlerbirliği'ne imza atmasının etik açıdan doğru olmadığını savunurken, ''Menajeri olan ağabeyini Denizli'ye göndereceğini söyleyerek, bizi oyaladı. Sonra da Gençlerbirliği'ne imza attı. Bu davranışından dolayı kendisini kınıyorum'' dedi. 
     Bu transferden Gençlerbirliği çalıştırıcısı Ersun Yanal'ı sorumlu tutan Basmacı, şöyle konuştu 
     ''Geçen yıl para konusunda sorun yaşadığımız Veysel'i transfer ettirdi. Bu yıl da henüz bizimle görüşme bile yapmayan Mustafa Özkan'ı aldırdı. Ali Tandoğan da bu kulübe gidiyor. Yaklaşımını doğru bulmuyoruz. Kendisi bizim eski bir çalıştırıcımız. Yeni yeni iyileşmeye başlayan ilişkilerimizi, Mustafa Özkan'ın transferiyle tekrar sıkıntıya soktu.'' Basmacı, Mustafa Özkan'ın gitmesiyle forvette doğan boşluğu yabancı santrfor transferiyle kapatacaklarını sözlerine ekledi. 
     
</TEXT>
</DOC>
