<DOC>
<DOCNO> 164836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/siyaset/siy06.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski bakanları affetmiyorlar’ 
</HEADLINE>
<TEXT>

     SALİHA ÇOLAK Ankara 

     TBMM Yolsuzlukları Araştırma Komisyonu, zaman aşımı ve af engeline karşı önlem alıyor. Komisyon rapor yazım aşamasında eski başbakan ve bakanlarla bürokratlara ilişkin yolsuzluk ve usulsüzlük iddiaları hakkında soruşturma ve suç duyurusunda bulunmaya hazırlanırken dayanakları, af kapsamına giren maddelerle birlikte kapsam dışında kalan "ihaleye fesat karıştırma, dolandırıcılık" gibi hükümler oluşturacak. Böylece raporlarda, bakan ve başbakanlar hakkında af kapsamına giren görevi kötüye kullanma ve görevi ihmal suçlarının yanı sıra, çok sayıda af dışında kalan TCK hükmü sıralanacak. Af kapsamına giren hükümlerle ilgili karar da Yüce Divan aşamasına gelinirse mahkemeye bırakılacak. 
     
     RAPORDA BİRÇOK SUÇ VAR 
     Komisyon, eski bakan ve başbakanların birçok konuda kendilerine ulaşan, büyük çoğunluğu siyasi baskı nedeniyle sümenaltı edilen, yöneticilerin uyarıldığı inceleme ve denetim raporlarıyla yazışmaları Yüce Divan istemlerine dayanak gösterecek. Bilgisine başvurulan kişilerin verdiği yanıtlardan çok bu belgeleri esas alan komisyon, "kendilerine doğrudan bir çıkar sağladıkları" tespit edilemese bile, firmalara yapılan hukukdışı ödemeler ve ihalelerle satışların tümünden dönemin bakan ve bürokratlarını sorumlu tutacak. Komisyon af kapsamına girse de, 240 ve 230. maddelerde yer alan suçlarda olduğu gibi, yargıya gittiğinde geri dönecek birçok suçlamayı da rapora yansıtacak. Af ayıklaması ise Yüce Divan’a bırakılacak. 
     
     SANAL BÖCEK’ ALARMI 
     Bu arada, komisyon raporu tam bir gizlilik içinde yazabilmek ve dışarı sızmasını önlemek için güvenlik önlemlerini olağanüstü artırdı. Komisyon, "sanal böcek" önlemi alarak, bilgisayarların internet bağlantılarını söktü, telefonları da toplattı. 
     

</TEXT>
</DOC>
