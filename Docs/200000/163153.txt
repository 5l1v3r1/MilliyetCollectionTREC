<DOC>
<DOCNO> 163153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/yazar/uras.html </URL>
<DATE> 2003/06/14/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Devlet kesesinden 'şirket kurtarma'ya devam 
</HEADLINE>
<TEXT>

     Devlet kesesinden kurtarma deyimi aslında doğru bir deyim değil. Çünkü devlet kesesinden Aria'ya para aktarılacak ama... Bu para ile Aria'nın kurtulup kurtulamayacağı belli değil... 
     Aria abone sayısını artıramadıkça "devlet kesesinden aktarılacak para" hiçbir işe yaramaz. Hükümetin Aria'yı kurtarmak için parmağını taşın altına koyması, Hazine'den para aktarması yanlıştır. Cep telefonu piyasasının en canlı olduğu dönemde Aria'nın yabancı ve yerli ortakları ihalede rakipleriyle yarıştı. Devlet zoru ile değil, kendi rızalarıyla ve beklenenin üzerinde bir fiyat vererek bu işe soyundu. Ama şartlar beklenmedik şekilde değişti. Sadece Türkiye'de değil bütün dünyada cep telefonu işi kötüye gitti. Sadece Türkiye'de Aria güç duruma düşmedi. Dünyada çok sayıda cep telefonu işletmecisi sarsıntı geçirdi. 
     Serbest piyasa ekonomisinde "kazanç ile zarar ikiz kardeştir." Kimse "kazanç benim, zarar devletin" diyerek işe giremez. 
     Doyma noktasına gelmiş cep telefonu pazarında iki büyük işletmeci Turkcell ve Telsim belli bir yol almış durumda. Bu pazarda bundan sonra yeni işletmecilere yer olmadığı görülüyor. Bu nedenle büyük çabalara rağmen Aria pazar payını büyütemedi. Bunun için Aycell hiçbir şey yapamadı... Şimdi iki başarısız işletmeciyi birleştirerek ve de bunların cebine devlet kesesinden para koyarak ortaya çıkacak yeni işletmenin coşması ve koşması bekleniyor... Ekonomide işler "inşallah ve maşallah" ile yürümez. "Ekonomi hesap işidir." Doğru dürüst "yapılabilirlik raporu ve hesabı olmadan" yola çıktıkları için iki şirketin de nefesi kesildi. Şimdi birleşme sayesinde sorunların çözülmesi bekleniyor. Ama gene bir "yapılabilirlik raporu ve hesabı" yok... Birleşme ile ne değişecek Nereden, nasıl ve kaç yeni abone bulunabilecek Bulunabilecek abone sayısı yeni işletmeyi nasıl yaşatacak Bunlar açıklığa kavuşturulmadan Aycell ve Aria birleşmesini sağlayacak yasa taslağı Maliye Bakanlığı tarafından hazırlanarak ilgili kuruluşlara gönderildi. 
     Taslağa göre Aycell'in KDV dahil 3 milyar dolar değerindeki cep telefonu lisansı Ulaştırma Bakanlığı'na iade edilecek. Devlet 3 milyar dolar alacağını silecek... Lisans iade edilince, Türk Telekom, bugüne kadar lisans bedeline mahsuben ödediği 460 milyon dolar dolayındaki parayı geri alacak. Bu para ortaklık hissesine mahsuben Aria'ya aktarılacak. Türk Telekom Aria'ya yüzde 40 ortak olacak. Aria'da Telekom Italia Mobile'nin TIM ortaklık payı yüzde 40'a, İş Bankası'nın payı yüzde 20'ye düşecek... 
     Bütün bunlardan sonra Aria kurtulacak mı Bütün bunlar ülke ekonomisine ne getirecek Bunları tartışan yok... İş ki, "Berlusconi gücenmesin... Adama söz verdik .." 
     
     

</TEXT>
</DOC>
