<DOC>
<DOCNO> 189696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sonspo08.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da Koto adaylıktan çekildi 
</HEADLINE>
<TEXT>

     Trabzonspor'da, 26 Ekim'de yapılacak olağanüstü genel kurul öncesi Mahmut Koto, başkanlıktan adaylığını geri çektiğini açıkladı. 
     Koto, Trabzon Gazeteciler Cemiyeti'nde düzenlediği basın toplantısında yaptığı açıklamada, bordo-mavili kulübün her zamankinden daha çok birlik ve beraberliğe ihtiyaç duyduğu bir dönemde olduğunu ifade ederek, şunları söyledi 
     ''Şehirde, kulüp içerisinde ve en önemlisi de teknik kadro ve sporcularda birçok sorun var. Bizler, 13 ay süre ile kulübü iyi tanıyan, sorunlara vakıf ve çözüm üretecek yönetimin iş başına gelmesini istiyoruz. Trabzonspor'un zaman kaybına tahammülü yoktur. 26 Ekim'de seçilecek yeni yönetime maddi ve manevi destek vermek üzere başkanlıktan adaylığımı çekiyorum.'' Koto, 13 ay sonra yapılacak olağan genel kurulda başkanlığa adaylığını açıklayacağını ve bu süre içerisinde hep Trabzonspor'u takip edeceğini de sözlerine ekledi. 
     Koto'nun çekilmesiyle, genel kurul öncesi başkanlığa adaylığını açıklayanların sayısı Ahmet Ağaoğlu, Mehmet Öksüzoğlu ve Afacan Yılmaz Ergül olmak üzere 3'e düştü. 
     
</TEXT>
</DOC>
