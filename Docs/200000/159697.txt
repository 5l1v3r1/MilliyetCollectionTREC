<DOC>
<DOCNO> 159697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sondun34.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus televizyonu, Eurovision sonuçlarına itiraz etti 
</HEADLINE>
<TEXT>

     Rusya'nın Eurovision Şarkı Yarışması'na katılımını düzenleyen Kanal 1 Televizyonu, Sertab Erener'in ''Every Way That I Can'' parçasıyla birinci olduğu 2003 Eurovision sonuçlarına itiraz etti. 
     Kanal 1 Televizyonu sözcüsü İgor Burenkov, İrlanda'daki oylama sonuçlarının açıklığa kavuşturulması talebiyle, Eurovision'u düzenleyen Avrupa Radyo-Televizyon Yayıncılar Birliği'ne EBU başvurduklarını açıkladı. 
     İrlanda'da telefonla oylama sisteminde bozukluk olduğu açıklanarak oylamanın ulusal juri tarafından yapıldığını kaydeden Burenkov, şunları söyledi 
     ''İtirazımızın temelini İrlanda telefon şirketi Eircom'un oy verme sisteminde arıza olmadığı açıklamasına dayanıyor. Eircom, sistemlerinin düzgün çalıştığını açıkladı, ancak buradaki oylama ulusal juriye yaptırıldı. Eurovision rekabet kurallarına göre telefonla oylamanın mümkün olmaması veya sistemin çökmesi halinde ulusal juri oylamayı yapabilir. Ancak, Eircom, sistemlerinde bir arıza olmadığını söylüyor.'' Burenkov, telefonla oylamadan ulusal juri sistemine geçişin noter huzurunda yapılması gerektiğini, jurinin oluşturulması sırasında da noterin hazır olmadığı bilgisini elde ettiklerini öne sürdü. 
     Başvurularında Rus grubuna puan vermeyen ya da çok düşük puan veren İngiltere, Hollanda, Norveç, İsveç ve Malta'daki oylamanın nasıl yapıldığı konusunu da açıklığa kavuşturmalarını istediklerini belirten Burenkov, ''Oylamanın sonuçları bir sır değil. Dolayısıyla bunun kamuoyuna açıklanmasını istiyoruz'' dedi. 
     Burenkov, organizasyon komitesinin kendilerine cevap yolladığını söyledi, ancak cevabın içeriğini açıklamaktan kaçınarak, ''Organizasyon komitesinde noter bulunmadığı bildirildi'' demekle yetindi. 
     Türk grubunun performansını beğendiklerini ve zevkle izlediklerini ifade eden Burenkov, ''Şunu çok açık söyleyeyim. Bizim Türk grubuna yönelik herhangi bir eleştirimiz veya iddiamız yok. İyi bir performans sergiledi. Bizim ilgilendiğimiz sadece rekabet konularıyla ilgili'' diye konuştu. 
     
</TEXT>
</DOC>
