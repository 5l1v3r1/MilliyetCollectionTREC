<DOC>
<DOCNO> 198011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sonspo23.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Maccabi Hayfa'dan da UEFA'ya tepki 
</HEADLINE>
<TEXT>

     İsrail'in Maccabi Hayfa Kulübü Genel Menajeri Itimar Chizik, UEFA'nın İspanya'nın Valencia CF takımıyla yapacakları karşılaşmanın, Türkiye'den başka sahalara kaydırılması kararını üzüntüyle karşıladıklarını söyledi. 
     Itimar Chizik, UEFA Kupası 2. tur rövanş maçının daha önce planlandığı gibi İzmir'de yapılmamasını üzüntüyle karşıladıklarını kaydetti. 
     Chizik, ''Türkiye'de oynamak istiyorduk. İzmir'de terör tehlikesi görmüyoruz. Ancak UEFA böyle bir karar verdi. Bu duruma üzüldük. İzmir'de oynamaya alışmıştık'' dedi. 
     Valencia CF ile Hollanda'da karşılaşacaklarını söyleyen Chizik, ''Hollanda, Türkiye'ye göre daha uzak bir ülke. Takımımızda yorgunluk olacak. Bu turu geçersek, yeniden İzmir'de oynamak isteriz'' diye konuştu. 
     
     GENÇLİK VE SPOR İL MÜDÜRÜ'NÜN AÇIKLAMASI 
     Gençlik ve Spor İzmir İl Müdürü Sabri Sadıklar, karşılaşmada stat kullanımı için Maccabi Hayfa Kulübü ile protokol imzaladıklarını belirterek, şunları söyledi 
     ''Vali Yusuf Ziya Göksu önderliğinde yaptığımız toplantıda, maçın İzmir'de oynanması konusunda hiçbir sıkıntının yaşanmayacağı fikrine varmış ve tüm tedbirleri almıştık. Karara üzüldük. Maccabi Hayfalıların da üzüntü duyduğunu tahmin ediyorum. Çünkü İzmir onlara uğurlu gelmiş ve İzmir'de ev sahibi takım gibi olmuşlardı.'' Valencia CF karşılaşması için Maccabi Hayfa'nın stat kullanımı karşılığında 20 bin dolar yatırdığını kaydeden Sadıklar, ''Parayı iade edeceğiz. Konunun parasal yönü önemli değil. Valencia CF gibi bir takımı izleme fırsatını kaçırmış olduk'' diye konuştu. 
     Maccabi Hayfa, İsrail'de ''uluslararası müsabaka yapılmaması'' yönündeki yasak nedeniyle önceki UEFA Kupası maçlarını İzmir'de oynamıştı. UEFA, dana önce, Maccabi Hayfa-Valencia karşılaşmasının Türkiye'de yapılmaması yönünde karar almıştı. 
     
</TEXT>
</DOC>
