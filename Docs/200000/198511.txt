<DOC>
<DOCNO> 198511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sontur45.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
British Council "Türkiye'deki varlığımızı sürdürmeye kararlıyız" 
</HEADLINE>
<TEXT>

     British Council'ın, ''İstanbul'da yaşanan saldırılara rağmen Türkiye'deki varlığını devam ettirmekte kararlı olduğu'' bildirildi. 
     British Council'dan yapılan yazılı açıklamaya göre, yeni Türkiye Direktörü Chris Brown, güvenlik nedeniyle geçici bir süre için ofislerini kapattıklarını, ancak Türkiye ve İngiltere arasındaki ilişkileri güçlendirmek amacıyla çalışmalarına devam edeceklerini belirtti. 
     Bu süre içinde müşterilerine yeni programlar ve hizmetler sunmak istediklerini bildiren Brown, çok yakında online servislerini duyuracaklarını da kaydetti. 
     Sınavlar ve İngilizce Dil Eğitim Türkiye Direktörü Nic Humphries ise İngilizce kursları ve öğretmenlere yönelik kurslar için kayıtların kısa süreliğine dondurulduğunu, ancak kurumsal eğitim hizmetlerine devam edildiğini bildirdi. 
     Açıklamaya göre, British Council'ın sınav hizmetleri, planlandığı şekilde devam ediyor. 
     Avrupa Birliği sponsorluğundaki Jean Monnet Bursu için ise adaylar, 1 Aralık'a kadar British Council web sayfasında belirtildiği şekilde başvuru yapabilecekler. 
     
</TEXT>
</DOC>
