<DOC>
<DOCNO> 192050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sonspo19.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulak Ayaklarımız yere sağlam basıyor 
</HEADLINE>
<TEXT>

     Denizlispor Teknik Direktörü Giray Bulak, futbolcuların işlerini çok önemsediğini, bunun da ayaklarının yere daha sağlam basmalarını sağladığını söyledi. 
     Yeşil-siyahlılar, cumartesi günü kendi sahasında oynayacağı Diyarbakırspor maçının hazırlıklarını, bugün yapılan 2 antrenmanla sürdürdü. 
     Hazırlıkların iyi gittiğini belirten Bulak, ''Futbolcu arkadaşlarım gayretli. İşlerini çok önemsiyorlar. Bu da takım olarak ayaklarımızın yere daha sağlam basmasını sağlıyor'' dedi. 
     Bu hafta karşılaşacakları Diyarbakırspor'un tempolu oynayan, çok koşan ve mücadele eden bir takım olduğunu ifade eden Bulak, ''Ama biz de iyi takımız. Çalışmalarımızın karşılığını puan olarak alıyoruz. Rakibimiz karşısında disiplini elden bırakmadan, kazanmak için mücadele edeceğiz'' diye konuştu. 
     
     İŞADAMLARINA ÇAĞRI 
     Tesisleşme konusuna da değinen Bulak, Denizlispor'un tesis konusunda sıkıntıları bulunduğunu kaydederek, şunları söyledi 
     ''Fiziki şartlarımız kötü. Saunamız yok. Soyunma odalarımız iyi değil. Oturma salonumuz da öyle. Bu nedenle tesis çok önemli. Burada hizmet için varız. Yapacağımız iyi işlerden birisi de tesis olabilir. Denizlispor, sadece bu kulübü yönetenlerin takımı değil, tüm Denizli'nin takımı. Öyleyse imkanı olan buğday tanesi veya kibrit çöpü misali, gücü oranında maddi destek verebilir. Böyle bir hamleyle tesisleşmeyi gerçekleştirebiliriz.'' Bulak, tesislerden takımın altyapısını oluşturan 400 dolayında gencin yararlanacağını da belirterek, ''Ben yardımı kendime elbise, ayakkabı almak için istemiyorum. Tesis diyorum ve bunu da açıkça dillendiriyorum'' dedi. 
     
</TEXT>
</DOC>
