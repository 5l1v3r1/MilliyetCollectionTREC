<DOC>
<DOCNO> 196223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/ekonomi/eko08.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇEAŞ'ta Uzan dönemine 9.5 trilyon liralık ceza 
</HEADLINE>
<TEXT>

   
   Rekabet Kurulu, ÇEAŞ'a Uzanlar'a ait olduğu dönemde rekabet ihlali yaptığı gerekçesiyle 9.5 trilyon lira para cezası verdi. ÇEAŞ, elektrik nakil pazarındaki hakim durumunu kullanarak şikayet eden iki şirketin ürettiği elektriğin nakil sistemine bağlantısını engelledi. ÇEAŞ, Toros'un sisteme bağlantı noktasına ters röleler yerleştirdi. Böylelikle Toros'un sisteme erişerek ortaklarına enerji naklini engelledi. Enerjisa ise tesisleri 2001 Aralık'ında elektrik vermeye hazır olduğu halde ÇEAŞ bağlantı yapmayı reddettiği için yapamadı. 
   Bu arada İmar Bankası kayıtlarının kaybedilmesine ilişkin Şişli 3. Asliye Ceza Mahkemesi'nin "görevsizlik kararı" ile gönderdiği dava dosyası, İstanbul 2. Ağır Ceza Mahkemesi'nin de "görevsiz olduğunu" bildirmesi üzerine uyuşmazlığın giderilmesi için Yargıtay'a gönderildi. 
   
   
</TEXT>
</DOC>
