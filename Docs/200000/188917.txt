<DOC>
<DOCNO> 188917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/siyaset/siy05.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörlerle 'sil baştan' yaptı... 
</HEADLINE>
<TEXT>

   Rektörlerle toplanan Erdoğan, "Uzlaşmacı bir yasa için elimizden geleni yapalım. Toplumsal mutabakatla bu konuyu çözelim" dedi 
      BAHAR ATAKAN, ABDULLAH KARAKUŞ Ankara 

   
   Başbakan Recep Tayyip Erdoğan, rektörlere, "Genelkurmay'a fikirlerimi aktardım. Uzlaşmacı bir yasa için çalışalım" çağrısında bulundu. Erdoğan, Üniversitelerarası Kurul ÜAK Başkanı Prof. Dr. Ayhan Alkış'ı arayarak rektörlerle birlikte Ankara'ya davet etti. Rektörler önce AKP Grup Başkan Vekili Faruk Çelik ile bir araya geldi, ardından TBMM Milli Eğitim Komisyonu Başkanı Tayyar Altıkulaç'la görüştü. 
   Rektörler, İHL'lerle ilgili tasarının görüşülmesinin ertelenmesini ve bunun YÖK yasa taslağı içinde ele alınmasını önerdi. Kılavuz basımının geciktirilmesini soran rektörlere Altıkulaç, "Önemli olan daha sağlıklı bir modelin, çözümün ortaya konması ve uzlaşarak sonuçlandırılmasıdır. Kılavuzun basımı geciktirilebilir ya da en kötü ihtimal bir sene kaybın göze alınması söz konusu olabilir" yanıtını verdi. 
   Rektörler, Erdoğan'la görüşmelerinde de tasarının sınav sistemini yönetmelikle düzenleme yetkisini Milli Eğitim Bakanlığı'na veren maddesinin Anayasa'ya aykırı olduğunu savunarak, "6 - 7 bin kişi için yasa çıkarılması doğru olmaz" görüşünü iletti. 
   
   2004'e sarkmamalı 
   Rektörlere gerginlik istemediğini belirten Erdoğan da şunları söyledi "Bu iş dışarıda konuşulacak bir konu değil. Konuşmayın, bu işi bitirin. Uzlaşmacı bir yasa için elimizden geleni yapalım. Toplumsal mutabakatla bu konuyu çözmek istiyoruz. Art niyetli değiliz. Sizden de aynı tavrı bekliyoruz. Bir iki ay içinde çözülse güzel olur. Aralık sonuna kadar bitirin." 
   Alkış, toplantının ardından TBMM'ye sevk edilen tasarının Yükseköğretim Kanunu'nda değişiklik öngören taslağın içinde ele alınması konusunda görüş birliğine varıldığını bildirdi. Tasarının en erken bir ay sonra görüşülebileceği kaydedildi. 
   Erdoğan, bir kısım insanların bulanık suda balık avlamaya çalıştıklarını ifade ederek, "Su gayet net" dedi. Erdoğan, "İmam hatip okullarını Türkiye'ye bela edenler" veya "imam - hatip belası" gibi sözlerin çok çirkin olduğunun altını çizerek şöyle konuştu "İmam - hatip okullarını biz kurmadık. Bunun menşei Mustafa Kemal Atatürk'e dayanır. Ben de bu okulun mezunuyum. Bu ülkenin başına bela değil, ülkeme hizmet için o 'bela' diyenleri çok çok gerilerde bırakan bir insanım ve bu hakareti asla kabul edemem, affetmem ve bunu diyenlere kişisel dava açacağım." 
   
   Çelik'in verdiği rakamlar yanlış    Milli Eğitim Bakanı Hüseyin Çelik, Genelkurmay İkinci Başkanı Orgeneral İlker Başbuğ'un imam - hatip liselerine İHL ilişkin verdiği rakamların doğru olmadığını savundu, ancak bu sözleriyle kendi bakanlığının rakamlarını yalanlamış oldu. 
   Çelik, bir televizyon kanalında Başbuğ'un, "Diyanet'in imam ihtiyacı 5500, imam hatip mezunu 25 bin. Bu 25 binin neden artırılmak istendiğini anlamıyorum" açıklamasına, "Verdiği rakamlar doğru değil" yanıtını verdi. Ancak Çelik'in "doğru değil" dediği rakamların MEB'in istatistiklerinde de aynı olduğu ortaya çıktı. MEB'in 2001 - 2002 istatistiklerinde İHL'lerden 25 bin 437 öğrenci mezun olurken, bunların 11 bin 687'sinin erkek, 13 bin 750'sinin de kız öğrenci olduğu belirtildi. 
   Çelik, Milli Eğitim Bakanlığı'nın bazı uygulamalarına ilişkin eleştirilere de yanıt verdi. Oldukça heyecanlandığı gözlenen Çelik, ellerinden geldiğince titiz davrandıklarını belirterek, "Ben Bayındırlık Bakanı değilim. Beton dökmekle değil eğitimle uğraşıyorum" dedi. 
   
   
</TEXT>
</DOC>
