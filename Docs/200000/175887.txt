<DOC>
<DOCNO> 175887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sondun17.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İşten eve yürüyerek dönüldü, dondurmacılar dondurma dağıttı 
</HEADLINE>
<TEXT>

     Kuzey Amerika tarihinin en büyük elektrik kesintisi, New York başta olmak üzere ABD'nin Detroit, Cleveland ve Toledo gibi diğer büyük kentleriyle Kanada'nın Toronto ve Ottowa kentlerini karanlıkta bıraktı. 
     Elektrik şebekesinin çökmesiyle milyonlarca kişinin hayatı altüst olurken, yüz binlerce kişi metro ve asansörler gibi kapalı yerlerde mahsur kaldı. 
     Felaketin nedeni henüz açıklık kazanmazken, ABD Başkanı George Bush, ''Kesin olarak söyleyebileceğim tek şey bunun bir terör eyleminden kaynaklanmadığıdır'' diyerek, 11 Eylül terörist saldırıları hala hafızalarında taze olan Amerikalılara biraz rahat nefes aldırdı. 
     Kesintinin olduğu büyük kentlerde trafik neredeyse tamamen durdu. Sadece New York'ta yaklaşık 40 bin polis ve itfaiyeci düzeni sağlıyor. 
     Dondurmacılar, erimekte olan dondurmaları bedava halka dağıtırken, işten çıkan binlerce kişi evine yürüyerek dönmeye çalışıyor. 
     Kesinti nedeniyle tünellerde hareketsiz kalan yaklaşık 600 metro trenindeki binlerce yolcu polis gözetiminde tahliye edilirken, New York'un bazı mahallerine elektrik verilmeye başlandı. 
     Polis yetkilileri ve elektrik hizmetleri görevlileri, Manhattan hariç, Westchester County banliyösü, Long Island, Bronx, Brooklyn Queen's'de elektriğin verilmeye başladığını açıkladı. 
     Bu arada, Kanada'nın başkenti Ottowa'da ise karanlık, suçluları ve yağmacıları sokaklara döktü. 
     Polis şefi Vince Bevan, kentte ciddi yağmaların sürdüğünü söyledi. 
     New York kenti 1965, 1977, 1981 ve 1983'te de karanlığa gömülmüş ve can kaybı ile yaralanmaların yanı sıra yağma olaylarına sahne olmuştu. 
     
     KESİNTİNİN NEDENİ BELİRSİZ 
     Elektrik kesintisinin nedeni konusunda ABD ve Kanada topu birbirine atıyor. 
     Elektrik şebekelerindeki çökmenin nedenini bir ABD santraline yıldırım düşmesi olarak açıklayan, sonra bundan vazgeçen Kanada, daha sonra, olaya, bir ABD nükleer elektrik santralinin yol açtığını savundu. 
     Kanada Başbakanı Jean Chretien'in makamından yapılan açıklamada, kesintiye Pennsylvania'daki bir santralin devre dışı kalmasının yol açtığı bildirilirken, bir başka açıklamada ise nedenin, Niagara'daki elektrik santraline yıldırım düşmesi ya da santralde yangın çıkması olabileceği belirtildi. 
     Elektrik şebekesi operatörleri ise ABD ile Kanada arasındaki yüksek gerilim hatlarında bir arıza olabileceğini bildirirken, Başkan Bush, kesintinin nedenini araştırma ve aksaklığın bir daha tekrar etmemesini sağlama sözü verdi. 
     Kesinti nedeniyle New York ve Ontario'da olağanüstü hal ilan edildi. 
     Kesintiden etkilenen bölgelerde hava trafiği de birkaç saatliğine felç oldu. 
     New York bölgesinde uçuşların durdurulduğu 3 büyük havaalanı Newark, John F. Kennedy ve LaGuardia ile birlikte Kanada'daki Toronto ve Ottowa havaalanlarında uçuşlara kesintiden birkaç saat sonra yeniden izin verildi. 
     
     EKONOMİ 
     ABD ve Kanada'da elektrik şebekelerindeki arıza, New York borsasının kapanışından sonra meydana geldiği için hisse senedi fiyatları üzerinde etkili olmadı. 
     Toronto borsasının da her zamanki gibi yerel saatle 09.30'da açılacağı bildirildi. 
     Borsa'dan yapılan yazılı açıklamada, jeneratör yardımıyla da olsa açılışın zamanında yapılacağı belirtildi. 
     ABD ve Kanada'nın büyük kentlerinde aynı anda elektrik şebekelerinin olağanüstü biçimde çökmesinin ardından değer kaybetmeye başlayan dolar ise euro karşısında yeniden değer kazanmaya başladı. 
     
</TEXT>
</DOC>
