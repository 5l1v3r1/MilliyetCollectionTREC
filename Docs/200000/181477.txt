<DOC>
<DOCNO> 181477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sondun34.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, BM'de ağırlık kazanmak istiyor.. 
</HEADLINE>
<TEXT>

     AB Komisyonu, AB'nin BM ile ilişkilerinin ''yeni bir strateji'' ile değiştirileceğini ve geliştirileceğini açıkladı. 
     Brüksel'de konuya ilişkin strateji projesi hakkında bilgi veren yürütme organı Komisyon, ''AB'nin, BM sistemine daha sağlıklı ve yoğun katılımda bulunacağını'' duyurdu. 
     AB Komisyonu'nun dış ilişkilerden sorumlu üyesi Chris Patten, BM fonlarına en fazla para sağlayan katılımcı AB ülkelerinin, ''BM'deki siyasi ağırlığını artırmak için somut yöntemler geliştirmesi gerektiğini'' söyledi. 
     Bu yaklaşımı, AB Konseyi ve Avrupa Parlamentosu'na anlatacaklarını belirten Patten, gelecek hafta, New York'ta yapılacak BM Genel Kurul toplantısında da görüş belirteceklerini anlattı. 
     BM organlarında, AB yasa ve yetkilerine giren alanlarda ''AB temsilcileri'' bulundurulmasını öngören yeni strateji belgesinde, AB ülkelerinin BM'de ''tek sesli'' olması, AB ile BM arasında doğrudan diyalogun geliştirilmesi hedeflerinden söz ediliyor. 
     AB bütçesinden BM'ye her yıl 300 milyon euro aktarıldığı üzerinde duran Komisyon, AB üyesi ülkelerin ayrı ayrı verdikleri paranın da hesaplanması halinde, AB'nin BM fonlarını en fazla besleyen topluluk olduğunun görüleceğini belirtti. 
     AB'nin, genişlemesiyle BM'deki maddi ve siyasi ağırlığının artacağı görüşünde olan Komisyon, ''BM reformu konusunda da öneriler getirmek gerektiğini'' bildirdi. 
     ''AB'nin, bugünkü durumda, uluslararası kurumlarda ve sorunlara çözüm arayışlarında, ekonomik ve siyasi ağırlığına uygun bir etkinlik gösteremediği'' görüşünü belirten Komisyon, bu durumu değiştirmek için, ''BM bünyesindeki müzakerelere ve BM kararlarının uygulamasına daha etkili ve tek sesli katılım'' öngörüldüğünü duyurdu. 
     AB Komisyonu, ''AB'nin, BM'de, kendi kategorisinde boks yapabilmesi için, üye ülkeler arasında daha iyi bir koordinasyon gerektiğini'' anlatarak, AB üyesi ülkelerin BM'ye ortak tavırla gitmelerinin, örneğin BM Güvenlik Konseyi kararlarında görüş ayrılığına düşerek oylarını bölmemelerinin önemi üzerinde durdu. 
     
</TEXT>
</DOC>
