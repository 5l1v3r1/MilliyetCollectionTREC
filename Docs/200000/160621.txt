<DOC>
<DOCNO> 160621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sontur16.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den konvoy kazalarına karşı genelge... 
</HEADLINE>
<TEXT>

     CHP Genel Sekreteri Önder Sav, parti örgütüne bir genelge göndererek, Genel Sekreterliğin izni olmadan genel başkanın hiçbir gezisinde araç konvoyu düzenlenmemesini istedi. 
     Genelgesinde, CHP Genel Başkanı Deniz Baykal'ın yurt gezilerinin başladığını hatırlatan Sav, ''Gelibolu programında, parti otobüsü sürücüsünün ve Genel Başkanımızı izleyen partili araç konvoyundaki sürücülerin hiçbir trafik kuralı ihlali olmamasına karşın meydana gelen talihsiz ve elim kazada iki vatandaşımız can verdi'' dedi. 
     ''Gelibolu kazasına benzer durumların bir daha yaşanmamasını'' dilediklerini ifade eden Sav, genelgesinde şunları kaydetti 
     ''Bunun için dikkat, itina yetmiyor, tedbirli olmak gerekiyor. Bundan böyle, Genel Sekreterliğin izni olmadan Genel Başkanımızın hiçbir gezisinde araç konvoyu düzenlenmeyecek, yol boyunda kendiliğinden oluşacak konvoylara da izin verilmeyecektir. Genel Başkanımızı karşılama, eşlik etme ve yolcu etme il başkanlıklarının düzenleyeceği program dahilinde, parti meclisi üyeleri, yüksek disiplin kurulu üyeleri, eski ve yeni milletvekilleri, il başkanı, ilçe başkanı, belediye başkanları ve benzeri partililerimizin katılımı ile olabilecektir. Bu husus da konvoy düzenlemeyi gerektirmeyecek boyutta ayarlanacaktır.'' 
     
</TEXT>
</DOC>
