<DOC>
<DOCNO> 171635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sonspo05.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kobe, kendini affettirmek için eşine 4 milyon 'lık yüzük aldı 
</HEADLINE>
<TEXT>

     Bir kadına tecavüz etmek suçlamasıyla tutuklanıp, kefaletle serbest bırakılan Amerikan Profesyonel Basketbol Ligi NBA yıldızı Kobe Bryant, eşine 4 milyon dolarlık yüzük hediye etti. 
     People dergisinin haberine göre, Los Angeles Lakers takımında oynayan Kobe, yüzüğü, eşi ve 6 aylık kızıyla birlikte Santa Monica'daki bir kuyumcudan satın aldı. 
     Yüzüğün üzerinde 8 kıratlık mor bir elmas bulunduğu kaydedildi. 
     Yüzüğü satan Raffi adlı kuyumcu, ''çiftin çok mutlu göründüğünü'' söyledi. 
     İki yıl önce evlenen çiftin, nikah yüzüklerini de aynı kuyumcudan aldığı belirtiliyor. 
     19 yaşındaki bir kadın, cinsel tacizde bulunduğu ve zor kullandığı iddiasıyla 1 Temmuz'da Bryant hakkında şikayetçi olmuş, şikayeti inceleyen bölge savcısı, yeterli kanıt bulunduğuna karar vererek, Bryant hakkında tutuklama emri çıkarmıştı. 
     Colorado polisine 4 Temmuz'da teslim olan Bryant, 25 bin dolar kefalet ücretini ödeyerek aynı gün serbest kalmıştı. 
     
</TEXT>
</DOC>
