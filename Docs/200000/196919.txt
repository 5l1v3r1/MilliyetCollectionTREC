<DOC>
<DOCNO> 196919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sontur50.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da Büyükdere Caddesi, tek yönlü trafiğe açıldı 
</HEADLINE>
<TEXT>

     Levent Büyükdere Caddesi üzerindeki HSBC Bank Genel Müdürlüğü önündeki patlama nedeniyle yaklaşık 10 saattir trafiğe kapalı olan Büyükdere Caddesi, tek yönlü olarak Mecidiyeköy-Beşiktaş istikametinde trafiğe açıldı. 
     Büyükdere Caddesi üzerindeki patlama nedeniyle yolun Levent'ten Mecidiyeköy-Beşiktaş yönüne olan bölümündeki temizleme çalışmalarının ardından, saat 20.50 sıralarında buradan tek yönlü olarak araç geçişlerine izin verilmeye başlandı. 
     Yolun öteki istikameti ise HSBC Genel Müdürlüğü binası ile caddenin diğer bölümündeki temizlik çalışmaları nedeniyle halen trafiğe kapalı bulunuyor. 
     Bu arada, Beşiktaş Belediye Başkanı Yusuf Namoğlu, akşam saatlerinde tekrar olay yerine geldi. 
     Namoğlu, patlama dolayısıyla Levent'teki birçok binada hasar meydana geldiğini anlatarak, yarın sabahtan itibaren hasar tespiti yapacaklarını bildirdi. 
     Öte yandan, güvenlik barikatları, Zincirlikuyu girişinden Etiler Kavşağı'na, Levent tarafında da 1. Levent otobüs duraklarına kadar çekildi. Çok sayıdaki yerli ve yabancı basın mensubu ile canlı yayın araçları da, bu barikatların gerisine gönderildi. 
     
</TEXT>
</DOC>
