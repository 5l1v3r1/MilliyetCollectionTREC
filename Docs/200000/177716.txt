<DOC>
<DOCNO> 177716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/dunya/dun02.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Basra'da 3 İngiliz askeri öldürüldü 
</HEADLINE>
<TEXT>

      DIŞ HABERLER SERVİSİ 

   
   Irak'ın güneyindeki Basra kentinde üç İngiliz askeri, araçlarına düzenlenen saldırı sonucu hayatlarını kaybetti, bir asker de ağır yaralandı. 
   Saldırı, Basra'nın merkezinde dün sabah saatlerinde meydana geldi. Görgü tanıkları, bir kamyonet içindeki silahlı bir grup Iraklının, İngiliz askeri aracına ateş açtığını anlattı. Tanıkların ifadelerine göre, ateş altında kalan araç, yakındaki bir duvara çarptı. Üç asker açılan ateş sonucu hayatını kaybederken, ağır yaralanan bir asker de hastaneye kaldırıldı. Saldırı, haziran ayında altı İngiliz askerinin öldürülmesinden beri Irak'taki İngiliz birliklerine düzenlenen en büyük saldırı oldu. 
   
   Elçilik boşaltıldı 
   Irak'ın başkenti Bağdat'ta da, İngiltere Büyükelçiliği'nin tahliye edildiği bildirildi. İngiltere'de yayımlanan Times gazetesinin İngiltere Dışişleri Bakanlığı kaynaklarına dayandırdığı habere göre, geçtiğimiz çarşamba günü, BM merkezine düzenlenen saldırının hemen ardından alınan istihbarat uyarınca büyükelçilik görevlileri, Bağdat'ta koalisyon güçlerinin kontrolündeki bir binaya nakledildi. 
   
   
</TEXT>
</DOC>
