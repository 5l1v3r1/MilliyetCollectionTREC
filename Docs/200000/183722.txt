<DOC>
<DOCNO> 183722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/yazar/sazak.html </URL>
<DATE> 2003/09/21/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Temiz deniz 
</HEADLINE>
<TEXT>

   
   Uluslararası Kıyı ve Deniz Temizliği Kampanyası her yıl eylülün üçüncü haftasında yapılıyor ve iki yıldır bu etkinliğe Deniztemiz Derneği Turmepa önderliğinde Türkiye'deki sivil toplum kuruluşları katılıyor. İstanbul'da 8, Akçakoca'dan Bodrum Göcek'e, Hopa'dan Antalya'ya, Marmaris'ten İskenderun'a 24 bölgede yurttaşlar tarafından deniz ve kıyı temizliği yapılacak. 
   Gönüllü temizlik, Türkiye'nin elindeki son doğal hazine denizlerimize karşı toplumsal bilinçlenme yaratmanın sembolik bir ifadesi. 
   Marmara'dan sonra Ege ve Akdeniz de hızla kirleniyor. Denizlerimiz ölüyor. Karadeniz, Orta Avrupa'nın 'atık yolu' oldu. Tuna'ya dökülen kimyasallar ve İstanbul Boğazı'nda yoğunlaşan tanker trafiği nedeniyle Marmara soluk alamıyor. 
   Aşırı avlanma ve atıklar nedeniyle on yıl sonra Karadeniz'de balıkçığın da sonu gelecek. Uzmanlara göre 'bir trol teknesi bir kilo karides için 10 - 12 kilo deniz canlısı öldürüyor ' Yılda bir kez denizlerin temizliğine katılmak balıkçı lokantalarında keyif çatmanın gönüllü bir faturası olmanın ötesinde güzel bir hafta sonu uğraşıdır. 
   Ancak sivil toplum örgütlerinin duyarlılığı ve çevre dostu insanların katkıları ötesinde Türkiye'de denizleri korumanın yolu, kıyı kentlerimizin yerel yönetimleriyle Ankara'nın birlikte atacağı adımlardan geçiyor. Toplumsal seferberlikle, örgütlenme ve karar üretme mekanizmaları eş zamanlı gitmeli. Sinerji öyle doğar 
   Akdeniz ve Ege'de turizm potansiyeli yüksek ilçe belediyelerinin hepsi yaz aylarında bir kent nüfusuna erişiyor. Buralardaki sorunları yerel bütçelerle çözmek olası değil. Belediyelerin çoğu borçlu ve kendi kaderlerine terk edilmiş durumdalar. 
   Örneğin Muğla ili turizmden her yıl bütçeye milyar dolar kazandırıyor. Ancak Bodrum, Marmaris, Fethiye, Köyceğiz, Datça gibi 'vitrin' belediyelerin kendi yağıyla kavrulmaları olası değil. Altyapı sorunlarıyla boğuşuyorlar. 
   Oysa turizm gelirlerinin bir bölümü, o kıyıların gereksinimi olan yatırımlara ayrılsa, Akdeniz'i kurtarabiliriz 
   Muğla Valiliği deniz kirliliği ve alınması gereken önlemler konusunda bir rapor hazırlamış. Öncelikli sorun 'merkezi arıtma tesisleri'. 11 belediyede arıtmalar yetersiz, Fethiye, Bodrum, Marmaris'te hala evsel atıkların bir bölüme denize deşarj ediliyor. Günübirlik tur tekneleri de sintine sularını denize veriyor. Son felaket balık çiftlikleri. 
   Geleceğini yatçılığa bağlamış Gökova, Hisarönü, Göcek, Ölüdeniz'de teknelere marina hizmeti artarken, 'atıksu alınma merkezleri' oluşturulması zamanı gelmiştir. 
   Yapımı süren arıtmalar süratle tamamlanmalı, Akdeniz'in temizliği için AB fonları devreye sokulmalıdır. Çevre cezaları da mahallinde kullanılabilir. 
   Mavi yolcular için bugün eylem günü. Denizler, temizliğe çağırıyor. 
   
      
   
</TEXT>
</DOC>
