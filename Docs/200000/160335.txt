<DOC>
<DOCNO> 160335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/sondun08.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
"Blair, güvenilmez kaynaktan gelen Irak delilini kullandı" 
</HEADLINE>
<TEXT>

     The Independent on Sunday gazetesi, İngiltere Başbakanı Tony Blair'in İngiliz istihbaratının yönetiminden gelen uyarılara rağmen, ''güvenilmez bir kaynak'' olarak addedilen Iraklı bir rejim muhalifinin ortaya attığı ''Irak'ın kitle imha silahlarının 45 dakikada aktif hale gelebileceği'' bilgisini Irak savaşı öncesinde gerekçe olarak kullandığını öne sürdü. 
     Gazete, İngiliz istihbaratına dayandırdığı haberinde, sözü edilen Iraklı muhalifin, Ahmet Çelebi'nin Irak Ulusal Kongresi tarafından Amerikan istihbaratına kazandırıldığını, bilgiyi de Amerikalı yetkililere aktardığını bildirdi. Bu bilginin daha sonra Washington yönetimi tarafından rutin bilgilendirme çerçevesinde aktarıldığını da iddia eden gazete, İngiliz istihbaratının ise bu bilginin diğer istihbaratla örtüşmediği ve doğrulanmaya muhtaç olduğuna dair Blair'i uyardığını duyurdu. 
     Bilginin bütün bunlara rağmen Blair'in açıkladığı ünlü ''Irak dosyasına'' nasıl girdiği konusunun hem parlamentoda, hem de uluslararası arenada büyük tartışmalara yol açacağını da öne süren Independent, Silahlı Kuvvetler'den sorumlu Savunma Bakan Yardımcısı Adam Ingram'ın da bu bilginin tek bir kaynaktan geldiğini doğruladığını bildirdi. 
     Başbakanlık kaynaklarının ise istihbaratın daha tedbirli bir dille kaleme aldığı raporun kullanılmasının reddedildiği ve raporun daha ''cazibeli'' hale getirilmesinin istendiği yolundaki iddiaları reddetmekte olduğunu hatırlatan Independent on Sunday, Başbakanı zor günlerin beklediğini öne sürdü. 
     Tha Sunday Times gazetesi de bu konuda yayınladığı haberde, İngiltere Başbakanlığının istihbarat yetkilileri tarafından hazırlanan Irak raporuna müdahale ettiğinin kanıtlandığını yazdı. 
     Gazete, bu konuda ele geçirilen bir resmi yazışmanın, istihbarat yetkililerinin Başbakanlığın talebi üzerine yazdıkları 50 sayfalık raporun sonuç bölümünü çıkardıklarına işaret ettiğini bildirdi. 
     Bu yazışmayla Blair'in istihbarat tarafından hazırlanan rapora müdahale edilmediği yolundaki iddialarının yalanlanmış olduğunu savunan Times, çok sayıda milletvekilinin ise en kısa zamanda bu raporun çıkartılan sonuç bölümüyle birlikte, yani orijinal haliyle kendilerine açıklanması yolunda çağrıda bulunmaya hazırlandıklarını duyurdu. 
     Gazete, konuyla ilgili bir de kamuoyu yoklamasına yer verirken, İngiliz halkının yüzde 60'ının Başbakan Blair'in Irak'ın kitle imha silahları konusunda kamuoyunu aldattığına inandıklarını bildirdi. 
     YouGov tarafından yapılan araştırmaya göre, bu yüzde 60'lık kesimin yüzde 27'si, Blair'in yanıltma politikasını bilinçli olarak yürüttüğüne inanıyor. 
     Gazete, Blair'e güvenenlerin ve onun kendilerini aldatmadığına inananların oranının ise yüzde 29 olduğunu bildirdi. 
     Bu arada, halkın yüzde 30'a yakın bölümüyle İşçi Partisi seçmenin yüzde 13'lük bölümünün İngiltere'nin savaşa girmesinin tek sebebi olarak ''ABD Başkanı George Bush'un memnun edilmesi isteğini'' gördüklerini de belirten Times, yüzde 18'lik bölümün ise ''Blair'in tek derdi savaş dönemi başbakanı portresi çizmekti'' dediklerini kaydetti. 
     
</TEXT>
</DOC>
