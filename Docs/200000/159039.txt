<DOC>
<DOCNO> 159039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/soneko30.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine'nin "Kamu borç yönetimi raporu" 
</HEADLINE>
<TEXT>

     Hazine'nin, 2002 yılında Hazine garantili dış borç geri ödemelerinin yüzde 55'ini gerçekleştirdiği bildirildi. 
     Hazine Müsteşarlığı tarafından hazırlanan ''Kamu Borç Yönetimi Raporu''na göre, yerel yönetimlerin dış borç servislerinin yüzde 89'u Hazine tarafından üstlenildi. KİT'lerin 8 milyon dolarlık garantili dış borç ödeme yükümlülüklerinin yüzde 47'sini de yine Hazine üstlendi. 
     2002 yılı sonu itibariyle hazine garantili borç stokunun miktarı 10 katrilyon liraya ulaşırken, bu borçların 5.8 katrilyon lirası KİT'lerden, 2 katrilyon 346 trilyon lirası yerel yönetimler, 1.1 katrilyon lirası bütçe dışı fonlar ve 927 trilyon lirası ise kalkınma ve yatırım bankalarından kaynaklandı. 
     Hazine'nin alacak stokunun 2002 yılı itibariyle 36.6 katrilyon lira olduğu ifade edilen raporda, kurum ve kuruluş olarak bakıldığında en büyük payın 19.7 katrilyon lira ile bütçe dışı fonlar ve 9,8 ile de mahalli idarelerin aldığı kaydedildi. 
     Vadesi geçmiş alacaklar açısından ise 2002 yılı sonu itibariyle en büyük kısmı, bütçe dışı fonlar, mahalli idareler ve KİT'ler oluşturuyor. 
     Vadesi gelmiş alacakların kaynakları itibariyle dağılımında ise bunların yüzde 39'u garantili borçlardan, 25'i yap işlet devret projelerinden, yüzde 30'u iç borçlardan ve yüzde 6'sı dış ikrazlardan meydana geliyor. 
     Öte yandan bu yıl, Hazine garantili kredilerin geri ödemelerinin 1.4 milyar doları anapara, 234 milyon doları da faiz olmak üzere 1.6 milyar dolar tutarında gerçekleşmesi öngörülüyor. 
     
     KONSOLİDE BORÇ STOKU 243.1 KATRİLYON 
     Geçen yıl, konsolide borç stoku 149,9'u iç borç, 93,2'si de dış borç stoku olmak üzere toplam 243,1 katrilyon lira oldu. 
     Faiz yapısı açısından bakıldığında yüzde 42'si Türk Lirası, yüzde 29'u dolar, yüzde 12'si Euro, yüzde 13'ü SDR IMF borcu yüzde 1'i de diğerlerinden oluşan borçların, yüzde 55'i değişken, yüzde 45'i de sabit faizli. 
     
     BORCUN SÜRDÜRÜLEBİLİRLİĞİ 
     Öte yandan raporda program baz alınarak yapılan senaryoya göre, büyüme 2007 yılına kadar yüzde 5, faiz dışı fazla yine 2007 yılına kadar yüzde 6.5 olması halinde Türk Lirası cinsi reel faiz 2003 yılı için yüzde 20, 2004 ve 2005 yılı için yüzde 19, 2006 ve 2007 yılı için ise yüzde 18 olarak hesaplanıyor. 
     Aynı dönemde iyimser senaryoya göre, reel büyüme yüzde 6.5, TL cinsi reel faiz 2003 yüzde 15, 2004 ve 2005 de yüzde 14, 2006 ve 2007 yıllarında ise yüzde 13 olarak öngörülüyor. 
     Kötümser senaryoya göre ise reel büyüme yüzde 3.5, TL cinsi reel faiz 2003 yılı için yüzde 25, 2004 ve 2005 yılı için yüzde 24, 2006 ve 2007 yılları için ise yüzde 23 olarak bekleniyor. Program bazlı senaryoya göre, 2007 yılında net borcun GSMH oranın yüzde 60, iyimser senaryoya göre yüzde 48, kötümser senaryoya göre ise yüzde 75 olması bekleniyor. 
     Raporda, borcun sürdürülebilirliğinin sağlanmasında en önemli unsurlardan birinin reel faiz ve büyüme oranı ile tutarlı bir faiz dışı fazla büyüklüğü olduğu da kaydedildi. 
     Kamu borç stoku yüksek ülkelerde faiz dışı fazlanın, ''risk primini düşürmek, borcun sürdürülebilirliğini sağlamak, enflasyonist bekleyişleri ortadan kaldırmak, uygulanan ekonomi politikasının kredibilitesini artırmak, istikrarlı bir büyüme ortamı yaratmak'' için vazgeçilmez unsur olduğu ifade edildi. 
     
</TEXT>
</DOC>
