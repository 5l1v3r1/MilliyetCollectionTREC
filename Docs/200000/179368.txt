<DOC>
<DOCNO> 179368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sontur10.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş, Asgari Ücret Tespit Komisyonu'nun toplanmasını istedi 
</HEADLINE>
<TEXT>

     Türk-İş Genel Başkanı Salih Kılıç, yürürlükteki asgari ücretin satın alma gücünün 8 ayda yaklaşık yüzde 10 oranında gerilediğini belirterek, Asgari Ücret Tespit Komisyonu'nun bir an önce toplanarak yeni ücreti belirlemesi gerektiğini bildirdi. 
     Salih Kılıç, asgari ücretin özellikle pazarlık gücü zayıf işçiler açısından önemli olduğuna dikkati çekerek, asgari ücretin çok geniş bir kesimi ilgilendirdiğini kaydetti. 
     Yürürlükteki asgari ücrette, tespit edildiği yılbaşından bu yana aşınmalar meydana geldiğini belirten Kılıç, Asgari Ücret Tespit Komisyonu'nun bir an önce toplanarak yeni ücreti belirlemesini istedi. 
     Ülkede yaşanan ekonomik krizin faturasının satın alma gücü giderek gerileyen dar ve sabit gelirli kesimlere çıkarıldığını vurgulayan Kılıç, ''Siyasal iktidar, dar ve sabit gelirli kesimlere olumlu yaklaştığını, asgari ücreti yeniden ve insan onuruna yaraşır seviyede belirlemek üzere komisyonu toplantıya çağırarak kamuoyuna göstermelidir''dedi. 
     Türk-İş Genel Başkanı Salih Kılıç, asgari ücretin pazarlık ücreti olmadığını, ancak bu yılın başında yürürlüğe giren asgari ücretin işveren ve hükümet tarafından pazarlık konusu yapıldığını anlatarak, asgari ücretin DİE tarafından net 326 milyon 602 bin lira olarak hesaplanmasına karşın, net 225 milyon 999 bin lira olarak ilan edildiğini kaydetti. 
     Bu yılın başından beri gerçekleşen fiyat artışlarının düşük belirlenen yürürlükteki asgari ücreti daha da aşındırdığını ve satın alma gücünü 8 ayda yaklaşık yüzde 10 oranında gerilettiğini bildiren Kılıç, asgari ücretin bugün işçinin geçimini sağlamaktan uzak sefalet ücreti düzeyinde olduğunu savundu. 
     
     AÇLIK SINIRI VE ASGARİ ÜCRET 
     Türk-İş tarafından yapılan araştırmaya göre, 2003 Ağustos ayında dört kişilik bir ailenin sağlıklı, dengeli ve yeterli beslenebilmesi için yapması gereken asgari harcama tutarının 446 milyon lirayı aştığını ve bu tutarın yılbaşından bu yana 66 milyon lira artış gösterdiğini vurgulayan Salih Kılıç, buna karşılık asgari ücretin yürürlüğe girdiği yılbaşından bu yana sabit kaldığını bildirdi. 
     Asgari Ücret Tespit Komisyonu 5 işçi, 5 işveren ve 5 hükümet temsilcisi olmak üzere toplam 15 üyeden oluşuyor. 
     
</TEXT>
</DOC>
