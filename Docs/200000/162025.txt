<DOC>
<DOCNO> 162025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/soneko34.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Boing, THY'nin özelleştirilmesini bekilyor... 
</HEADLINE>
<TEXT>

     Boeing Ticari Uçaklar Satış Direktörü Aldo Basile, çeşitli nedenlerden dolayı Türk Hava Yolları'nın THY özelleştirilmesini dört gözle beklediklerini bildirdi. 
     Boeing şirketinin Ticari Uçaklar bölümünün her yıl geleneksel olarak düzenlediği bilgilendirme toplantısı, İstanbul'da gerçekleştirildi. 
     Toplantıda konuşan Boeing Ticari Uçaklar Satış Direktörü Aldo Basile, dünya havayollarının toplam zararının 2001-2002'de 31 milyar doları bulduğuna ve havayollarının son yıllardaki zararlarının toplamının, 1945 yılından bu yana elde ettikleri toplam kardan daha fazla olduğuna dikkat çekti. 
     Basile, Irak savaşı ve SARS'ın etkilerinin azalmasıyla hava trafiğinde yukarıya doğru bir çıkışın başladığına işaret ederek, ''Havayolları 2004'den itibaren artık karlı hale gelecek. Bu uçak satışlarını tetikleyecek ve 2005'den itibaren de uçak teslimatları olacak. Ancak Irak savaşı ve SARS'ın etkileri toparlanmayı geciktirebilir'' diye konuştu. 
     Uzun vadede global hava trafiğinin artacağını vurgulayan Basile, şunları kaydetti 
     ''Havacılık sektörünün uzun vadedeki büyüme potansiyeli yüksek. Önümüzdeki 20 yıl içinde yolcu sayısı yıllık ortalama yüzde 4.9, kargo miktarı ise yıllık ortalama yüzde 6 oranında artacak. Çin'de ise yüzde 9 yıllık büyüme öngörülüyor. Eğer havayolları hayata kalmak istiyorsa esnek ve verimli olmalı.'' Aldo Basile, havayollarının 2021'e kadarki yeni uçak ihtiyacının 20 binin üzerinde olduğunu belirterek, tek koridorlu uçakların pazarın en büyük payına sahip olacağını bildirdi. 
     Basın mensuplarının sorularını da yanıtlayan Basile, Türkiye'de büyük potansiyel olduğuna dikkat çekerek, şöyle dedi 
     ''Türkiye'de de dünya ortalamasına dayalı bir gelişme olacağını düşünürsek filo 2 katına çıkacak. Türkiye büyük fırsat sağlayan ülkelerden biri. Ekonomik büyüme ve turizmi de gözönüne alırsak önümüzdeki yıllarda yolcu sayısında artış olacak ve bu da havacılık sektörü açısından büyümenin olacağını gösteriyor. Boeing olarak Türkiye'de THY'ye asli satış yapan firma olmak istiyoruz.'' 
     
     THY'YE İLAVE UÇAK SATIŞI 
     Aldo Basile, geçtiğimiz günlerde bazı gazetelerde THY'nin Boeing'den yeni uçak alımına ilişkin haberler yer aldığının hatırlatılması üzerine de, ''THY'nin ilave uçak ihtiyacı olabilir diye söyleniyordu. Biz THY'nin, filosuna yeni uçaklar eklemek istediğini biliyorduk. Sürekli irtibat halindeydik. Pozisyonumuz şu bekliyoruz. THY'de yeni yönetim bir otursun, mevcut durumu bir değerlendirsin. Şu anda bekleme modundayız'' diye konuştu. 
     Türkiye'de küçük havayollarının THY'i uçak seçimi açısından örnek alabileceğini kaydeden Basile, ''THY'nin belirlediği çizgiyi takip ediyorlar. 737'de böyle oldu ve Türkiye için 737 standart haline geldi. THY, ülke içinde trend belirleyici durumda'' dedi. 
     Çeşitli nedenlerden dolayı THY'nin özelleştirilmesini dört gözle beklediklerini ifade eden Basile, devamla şöyle dedi 
     ''Özelleştirilmesi ile THY'nin daha verimli bir firma haline gelmesi söz konusu olacaktır diye düşünüyoruz. Piyasalardaki gelişmelere anında tepki verecektir diye ümit ediyoruz. Özelleştirme çok iyi bir fikir. Biz de mümkün olan en kısa sürede THY'nin özelleştirilmesini görmek isteriz.'' ABD ve Türkiye arasında Irak savaşıyla ortaya çıkan gelişmelerden etkileneceklerini düşünmediklerini dile getiren Basile, Irak pazarına ilişkin bir soru üzerine de, Boeing'in, ambargonun kaldırılmış olmasından memnuniyet duyduğunu söyledi. 
     Basile, ''Boeing'in Irak'ta bir geleceği olduğunu düşünüyoruz. Kapılar açıldığında biz de Irak'a gideceğiz ve uçak satmaya çalışacağız'' diye konuştu. 
     
     ''SÜPER VERİMLİ'' 7E7 
     Aldo Basile, ''süper verimli'' adı verilen Boeing 7E7 modelini tanıtırken de, yolcular için konforlu ve rahat olan modelin, e-destekli donanımıyla dünyaya bağlı kaldığını, aktarmasız uçuş imkanı sağladığını ve uçuş büyüsünü geri getiren harika bir deneyim yaşattığını söyledi. 
     Havayolları için verimli olan 7E7'nin, hafif, sessiz ve çevre dostu olduğunu anlatan Basile, ''2008'den itibaren kullanılmaya başlanacak olan bu uçak, yolculara uçuş zevkini aşılayacak. 2003 yılının son bölümü ve 2004 yılının başından itibaren siparişleri almayı hedefliyoruz'' diye konuştu. 
     Boeing Ticari Uçaklar Uluslararası Satışlardan Sorumlu Başkan Yardımcısı Douglas Groseclose de, Ortadoğu'daki gelişmeler ve SARS nedeniyle sektörün yine bir sıkıntı içinde olduğunu ancak Boeing'in iyimserliğini koruduğunu söyledi. 
     Groseclose, 200-250 kapasiteli, çift koridorlu, 13 bin 334-14 bin 816 kilometre menzilli ve parçalarının bir bölümü ABD dışında üretilecek olan 7E7 modelinin, THY için de cazip olacağını düşündüğünü ifade etti. 
     
</TEXT>
</DOC>
