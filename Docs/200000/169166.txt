<DOC>
<DOCNO> 169166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sontur13.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Beşir Atalay Türkiye'de 5 milyon yoksul var 
</HEADLINE>
<TEXT>

     Devlet Bakanı Beşir Atalay, ''Türkiye'de 2.5 milyondan fazlası işsiz olmak üzere, yaklaşık 5 milyon yoksul var'' dedi. 
     Devlet Bakanı Atalay, Bolu'da AK Parti İl Kongresi öncesi, basın mensuplarına açıklamada bulundu. 
     Yapılacak çalışmalar ile istihdamın artacağını, hayatın canlanacağını umduklarını bildiren Atalay, ''Bu konudaki çalışmalarımızı yakında açıklayacağız. Ayrıca, köylerde yaşayıp geliri olmayanlara, para yerine hayvan yardımı yapacağız. Hepimizin düşüncesi, herkesin en yüksek maaşı alabilmesi. Hükümet, ekonomi dengelerini bozmadan bunu zorluyor'' diye konuştu. 
     
     ''700 BİN ÖĞRENCİYE ÖĞLE YEMEĞİ'' 
     Devlet Bakanı Atalay, bakanlığına bağlı Sosyal Yardımlaşma ve Dayanışma Vakfı tarafından taşımalı eğitim kapsamında, 2003 yılında 700 bin öğrenciye öğle yemeği verileceğini belirterek, ''Taşımalı kapsamında taşınan öğrencilerin öğle yemeklerinin, Milli Eğitim Bakanlığı tarafından organize edilmesini istiyoruz. Kaynağın bizden ya da başka bakanlıktan karşılanması önemli değil. Gerekirse bu kaynağı biz karşılamaya devam ederiz'' dedi. 
     Bu arada, Atalay'ın yanına gelen İbrahim Yolcu isimli vatandaş, ''borcu olmadığı halde, evine 11 milyar lira elektrik parası geldiğini'' söyledi. Yolcu, ''Sayın bakanım, depremlerin ikisini de yaşadım. İş kazası geçirdim. Üç çocuk okutuyorum. Borcum yüzünden evime el konulmak isteniyor. Yardım edin'' dedi. 
     Bakan Atalay ise İbrahim Yolcu'nun verdiği evrakı alarak, konuyla ilgileneceği sözünü verdi. 
     
</TEXT>
</DOC>
