<DOC>
<DOCNO> 192146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/yasam/yas03.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet okuluna özel güvenlik çözümü... 
</HEADLINE>
<TEXT>

   Sarıyer'deki Şükrü Naili Paşa İlköğretim Okulu'nda velilerin de, öğrencilerin de, öğretmenlerin de içi rahat... Çünkü kapıda, 'kapı gibi' korumaları var... 
      Ümran Avcı 
   
   Gazetelerin üçüncü sayfalarına sık sık yansıyan 'Okul basıp sevdiği kızı öldürdü', 'Okul çıkışı kaçırıldı' haberleriyle bunalan bazı veliler, kendi paralarıyla, çocuklarının okuduğu okullara özel güvenlik tutmaya başladı. 
   
   Şüpheliler alınmıyor 
   Sarıyer'deki Şükrü Naili Paşa İlköğretim Okulu'na da, aynı endişeyi taşıyan velilerin bir araya gelmesiyle özel güvenlik konuldu. 432 öğrencinin eğitim gördüğü okulun kapısında saat 07.30'dan, 17.30'a kadar elinde cop ve dedektörle, özel güvenlik bekliyor. Ziyaretçiler okula aranarak alınıyor, şüpheliler okul bahçesine sokulmuyor. Okulun giriş ve çıkış saatlerinde güvenlik elemanı öğrencilere refakat ediyor. 
   Okul müdürü Bayram Ali Yaşar, velilerden gelen talep üzerine okula güvenlik görevlisi konulduğunu belirterek, uygulamalarını şöyle anlattı "Okulumuzda herhangi bir olay yaşanmadı, ancak başka okullarda yaşananlar velileri endişelendirmiş. Okul Aile Birliği kararıyla, özel güvenlik tutuldu. Şimdi velilerin içi rahat." 
   
   Kibarca uyarıyor 
   Öğrenciler arasında copla dolaşmayan özel güvenlik Cengiz Alkan da, zaman zaman 'Ben eski mezunum, basketbol oynayacağım' diyerek gelen işsiz güçsüzleri okula almadığını söylüyor. Alkan, "Özellikle alkollü olarak okul etrafında dolaşanları, müziği açık olarak otomobille okul önünde bekleyenleri kibarca uzaklaştırıyorum" diyor. 
   
   
</TEXT>
</DOC>
