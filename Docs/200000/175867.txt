<DOC>
<DOCNO> 175867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/yazar/sazak.html </URL>
<DATE> 2003/08/15/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Somali dersleri 
</HEADLINE>
<TEXT>

   
   Irak'a asker göndermeye hazırlanan Ankara'daki 'BM kararı tartışmaları' on yıl önceki Somali deneyimini çağrıştırıyor. 
   Somali'deki iç savaşa müdahale ederek, açlık çeken halka yardım yapılmasını engelleyen kabilelerin direncini kırmaya çalışan BM, çokuluslu bir barış gücü kurmuştu. 1993 - 94 yıllarında UNOSOM - II'nin komutanlığı Türkiye'ye önerildi ve Genelkurmay tarafından Korgeneral Çevik Bir'in yönetimindeki askeri birlik Somali'de görevlendirildi. 
   Çevik Bir, orada yaşadıklarını 'Somali'ye bir Umut' adıyla bir kitapta topladı. 
   Somali'de General Aideed tarafından BM güçlerine karşı sürdürülen 'gerilla savaşı'nda Amerikalı birliğinin pusuya düşürülme olayı 'Kara Şahin Düştü' adıyla Hollywood tarafından film yapılmıştı. 
   Kentteki kargaşa sırasında yalnız Amerikalılar değil, 'Müslüman' oldukları için Somali'de daha sıcak karşılanacakları düşünülen Pakistan ve Faslı askerler de pusuya düşürülerek vahşice katledildiler. 
   Kanadalı, Alman ve öteki Batılı birliklerin ise Somali'de görev yaptıkları sürece temel önceliklerinin kendi askerlerinin 'can güvenliğini sağlamak' olduğunu Çevik Bir'den dinlemiştim. 
   Nitekim Çevik Paşa da bu gerçekten hareketle Türk askerinin burnunu kanatmamak için büyük uğraş vermişti. 
   Somali anıları Irak'a da ışık tutacak niteliktedir 
   "BM'nin Somali'ye müdahale etmesindeki ana amaç 
   Somali'de baş gösteren açlık tehlikesini önlemek ve halka ihtiyaç duyduğu gıda maddelerini süratle ulaştırmak, 
   Kabileler arası birlik ve beraberliği sağlayarak iç savaşı sona erdirmek, 
   Somali'de ortadan kalkan devlet düzeninin, Somalilerce yeniden tesisine yardımcı olmaktı. 
   Somali halkına, BM Yasası'ndaki kuvvet kullanma yetkisinin ne anlama geldiği ile kuvvet kullanma durumunda kalırsak çatışma kurallarımızın ne olacağını çok iyi izah edilmeliydi. Bu maksatla psikolojik harekatın etkili bir şekilde uygulanması çok önem taşıyordu. 
   Tüm bu iyi niyet ve gayret dolu çalışmalarımıza rağmen, özellikle Mogadishu'da General Aideed fraksiyonunca BM askerlerine, Somali'yi işgale gelmiş yabancı bir güç gözü ile bakıldığı duyumlarını alıyor, bazen de emarelerini görüyorduk." 
   Somali bataklığından BM operasyonuyla amaçlanan hedefe tam olarak ulaşılamadı. 
   Çevik Bir'e göre 'askeri birliklerin kullanılması için yeterli planlama yapılmış ancak politik ve insani yardımlar konusunda uygulanacak strateji belirlenmemişti'. Katılımcı ülkeler arasındaki eşgüdümsüzlük ve yeterince kaynak tahsis edilmeyişi de Somali operasyonunu gölgelemişti. 
   En önemlisi de, 'insani yardım' amacıyla Somali'ye giden askeri birlikler kendilerini 'savaşın ortasında bulmuşlardı'. 
   İster Amerikalı, ister Türk, oraya kim giderse 'işgal gücü' olarak görülecektir. 
   
   
      
   
</TEXT>
</DOC>
