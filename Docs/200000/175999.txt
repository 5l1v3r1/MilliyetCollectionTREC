<DOC>
<DOCNO> 175999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur24.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sokaklarda 10 binlerce LPG'li bomba dolaşıyor" 
</HEADLINE>
<TEXT>

     TMMOB Makine Mühendisleri Odası İstanbul Şube Başkanı Üzeyir Uludağ, yasadışı LPG istasyonlarından kaynaklanan bir faciayla karşı karşıya bulunulduğunu belirterek, ''İstanbul'un sokaklarında 10 binlerce bomba dolaşmakta, her köşesinde de patlamaya hazır potansiyel bombalar bulunmaktadır'' dedi. 
     Bir grup meslek odası ve sivil toplum kuruluşu temsilcisi, TMMOB Makine Mühendisleri Odası İstanbul Şubesi'nde, ''LPG İkmal ve Akaryakıt İkmal İstasyonları'' ve deprem sonrası yangın riski konusunda bir bilgilendirme toplantısı düzenledi. 
     Toplantıda konuşan Uludağ, yasadışı olarak kurulan LPG istasyonlarını ''bomba'' olarak nitelendirerek, ''İnsanlar her an yasadışı LPG istasyonlarından kaynaklanan bir faciayla karşı karşıya' diye konuştu. 
     Uludağ, büyük bir bölümü doğal SİT alanı içinde bulunan tarihi ve turistik öneme sahip İstanbul'un ülke ekonomisinin de kalbini oluşturduğunu ifade ederek, şunları söyledi 
     ''İstanbul'un sokaklarında 10 binlerce bomba dolaşmakta, her köşesinde de patlamaya hazır potansiyel bombalar bulunmaktadır. İstanbul'da 527 akaryakıt ve LPG ikmal istasyonunun 186'sının ruhsatsız olduğu bilinmektedir. Ayrıca, kentte 200 bine yakıt LPG kullanan araç da sokaklarda denetimsiz dolaşmaktadır.'' Uludağ, bu konudaki denetim ve yetki karmaşasının önlenebilmesi için gerekli düzenlemelerin hemen yapılması gerektiğini de belirterek, her kentte ''LPG Akaryakıt İnceleme Komisyonu'' kurulmasını önerdi. 
     
     DEPREM VE YANGIN 
     Türkiye Yangından Korunma Vakfı Başkanı ve İTÜ Öğretim Üyesi Prof. Dr. Abdurrahman Kılıç da, yangınların yüzde 7'sinin LPG'den kaynaklandığını, ölüm ve yaralanmaların yüzde 60'ının ise bu yangınlardan olduğunu söyledi. 
     Deprem sonrası yangınların Türkiye'de üzerinde pek durulmayan bir konu olduğuna dikkati çeken Prof. Dr. Kılıç, İstanbul'da olabilecek 7.5 büyüklüğündeki bir deprem sonrası çıkabilecek yangınlar için hazırlanan senaryodan örnekler verdi. 
     İstanbul'da kış aylarında akşam saatlerinde meydana gelebilecek bir depremde yangınların büyük hasar vereceğinin sanıldığını anlatan Prof. Dr. Kılıç, bu nedenle doğalgaz hatları ve elektrik tesisatlarının sağlam olmasının önemine dikkati çekti. 
     
     LPG İSTASYONLARI VE DEPREM 
     Jeofizik Mühendisleri Odası İstanbul Şube Başkanı Doç. Dr. Oğuz Gündoğdu da, deprem sonrası çıkacak yangınların büyük bir risk oluşturduğunu ifade ederek, tarihdeki depremlerde İstanbul'un birkaç kez yandığını söyledi. 
     Erzincan depreminden sonra benzin istasyonlarının şehir dışına çıkarılması gerektiği konusunda bir rapor hazırladıklarını, artık LPG istasyonlarının da varolduğunu belirten Doç. Dr. Gündoğdu, bu konuda bir an önce önlem alınması gerektiğini vurguladı. 
     Doç. Dr. Gündoğdu, ''Çözüm, siyasal erkin ağırlığını koymasından geçiyor. Devletin sorumlu kurumları, 'Bu benim işim değil' diyor. Basit bir planlama ve uygun strateji ile sorun çözülür'' dedi. 
     Şehir Plancıları Odası İstanbul Şube Başkanı Ahmet Turgut da, LPG istasyonlarının kuruluşuyla ilgili bir kanunun olmadığını belirterek, bu konudaki yönetmeliğe de Danıştay'ın yürütmeyi durdurma kararı verdiğini hatırlattı. 
     
</TEXT>
</DOC>
