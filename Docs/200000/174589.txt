<DOC>
<DOCNO> 174589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/guncel/gun10.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Benim adım İstanbul 
</HEADLINE>
<TEXT>

   Büyük şehirlerde yaşamanın imajlar denizinde yüzmek anlamına geldiği belirten Orhan Pamuk, BBC'nin internet sitesinde İstanbul'u anlattı 
      DIŞ HABERLER SERVİSİ 

   
   Kentlerin edebiyat üzerindeki etkilerini ortaya çıkarmak için bir süredir tanınmış yazarlardan, yaşadıkları şehri kendileri için tasvir etmelerini isteyen BBC'nin internet sitesinde dün Orhan Pamuk'un İstanbul anlatımı yayımlandı. 
   
   16. yüzyılın İstanbul'u 
   BBC, "Türkiye'nin önde gelen romancılarından" diye tanıttığı Orhan Pamuk'un kitaplarında, medeniyetler çatışması ve bunda İslamın rolünün konu edildiğini belirtti. BBC'deki İstanbul yazısında, son kitabı "Benim Adım Kırmızı"nın da 16. yüzyıl İstanbul'unda geçtiğini belirten Pamuk, şöyle yazdı 
   "Kitabımı yazarken, eleştirmenlerin 'James Joyce'un Dublin için yaptığını Pamuk da İstanbul için yaptı' diyeceğini düşündüm... Eğer dünyanın bu köşesinde yaşıyorsanız, milliyetçiliğin getirdiği bütün endişelere takıntılı olursunuz, ülkeniz önemlidir, kentiniz önemlidir. 
   
   Balzac'ın Paris'i gibi 
   Eğer bu duygular içindeyseniz yapmanız gereken şey şehrinizi alıp Paris ya da Londra gibi görünmesini ve okunmasını sağlamaktır. Balzac'ın Paris'i ya da Dickens'ın Londra'sı gibi. Bu sayede kentiniz dünya edebiyatındaki yerini bulur." 
   Her kentin kendine has sesleri olduğunu belirten Pamuk, İstanbul'da vapurların "vvvuuuuuttt" diye düdük çaldığını, Boğaz'ın dalgalarının, martı sesleri eşliğinde karaya vurduğunu, eski kayıkların ise "pata, pata, pata" sesleriyle ilerlediğini söyledi. Yazar, "Dünyanın başka bir köşesinde bana bu sesleri dinletirseniz gözlerimi kapatınca hayalimde hemen İstanbul canlanır" dedi. 
   
   
</TEXT>
</DOC>
