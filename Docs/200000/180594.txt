<DOC>
<DOCNO> 180594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur43.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Film gibi yankesici takibi... 2 yaralı, 2 gözaltı... 
</HEADLINE>
<TEXT>

     Şişli'de yankesicilik yaptıktan sonra kaçmaya çalışan kişilerle polis arasında kovalamaca yaşandı. Olayda 2 polis memuru hafif şekilde yaralandı, 2 kişi gözaltına alındı. 
     Şişli Halaskargazi Caddesi'nde meydana gelen olayda, Hasan Sağlam'ın cebindeki 500 milyon lira, ''tantanacılık'' olarak da bilinen yankesicilik yöntemiyle çalındı. 
     Bu sırada annesi Zekiye Eren'i yakındaki bir hastaneye götürmekte olan sivil giyimli polis memuru Mehmet Şahin Eren, durumu fark ederek yankesicileri kovalamaya başladı. 
     Eren bu kişileri yakalamak üzereyken, olayı gören vatandaşların da araya girmesiyle arbede yaşandı. Şişli İlçe Emniyet Müdürlüğü'nde görev yapan polis memuru, bu sırada yüzünden aldığı darbeyle yaralandı. 
     Beyazıt Polis Merkezi'nde çalışan ve bir görev için hastaneye giden resmi kıyafetli polis memuru Nuri Atalay da durumu fark ederek yankesicileri kovalamaya başladı. Fakat Atalay'a da, Cemal Hişim'in kullandığı 34 DF 243 plakalı otomobil çarptı. 
     Yaralanan polis memurları Şişli Etfal Eğitim ve Araştırma Hastanesi'ne kaldırılırken, motorize polis timleri, yaşlarının 18'den küçük olduğu bildirilen ve üzerlerinden kimlik çıkmayan E.A. ile U.Y'yi gözaltına aldı. Bu kişilere çevredeki vatandaşlar da tepki gösterdi. 
     Hastaneye kaldırılan polis memurlarından Mehmet Şahin Eren tedavisinin ardından taburcu edilirken, yüzünde yaralanma ve göğüs kafesinde ezilmeler olan Nuri Atalay'ın bir süre daha tedavi göreceği öğrenildi. 
     Mağdur Hasan Sağlam, gazetecilere olayı anlatırken, yolda yürüdüğü sırada, 2 kişinin kendisinin önünde kavga etmeye başladığını, bunlardan birinin diğerini üzerine ittiğini ve ne olduğunu anlayamadan, cebindeki emanet 500 milyon liranın çalındığını söyledi. 
     Polis yetkilileri, çalınan paranın gözaltına alınan 2 kişinin üzerinden çıkmadığını, olaya karıştığı sanılan bir kişinin de arandığını bildirdiler. 

     
</TEXT>
</DOC>
