<DOC>
<DOCNO> 165140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sondun26.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair, çocuğa tokat atmaya karşı değil... 
</HEADLINE>
<TEXT>

     İngiltere Başbakanı Tony Blair, bazı milletvekillerinin, çocuklara tokat atmanın yasaklanması isteğine karşılık, ''meselenin, ailenin tercihi olduğunu'' bildirdi. 
     Blair'in sözcüsü, başbakan adına yaptığı açıklamada, ebeveynlerin, çocuklarını terbiye etmek ile uygulanan baskı sonucu onlara eziyet etmek arasındaki farkı bildiklerinden emin olduğunu kaydetti. 
     Yalnızca tokat attı diye ebeveyni suçlu konuma düşürmenin doğru olmadığını ifade eden sözcü, en doğru yolun, ebeveynlerin sağduyusuna güvenmek olduğunu belirtti. 
     Meclis sağlık komisyonu tarafından hazırlanan raporda, hükümete, tokadın yasaklanması çağrısında bulunulmuştu. 
     Komisyon Başkanı David Hinchliffe, birçok çocuğun yasalardaki boşluk nedeniyle acı çektiğini bildirmiş, ebeveynlerin ''çocuklarını terbiye ettikleri'' gerekçisini öne sürerek kendilerini savunduklarını söylemişti. 
     Bu arada, istatistikler, İngiltere'de her yıl yaklaşık 80 çocuğun ebeveynlerinden yediği dayak nedeniyle hayatını kaybettiğini gösteriyor. Bu sayının 30 yıldır değişmediği kaydediliyor. 
     
</TEXT>
</DOC>
