<DOC>
<DOCNO> 164906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sondun33.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
680 ton patlayıcıyla yakalanan gemi mürettebatı gözlatına alındı 
</HEADLINE>
<TEXT>

     Yunanistan Sahil Güvenlik birimlerinin dün gece ele geçirerek, ülkenin batısındaki Etoloakarnania bölgesinde yer alan Platiyali-Astaku limanına çekilen patlayıcı madde yüklü geminin 5'i Ukrayna 2'si Azerbaycan uyruklu, 7 kişilik mürettebatının gözaltına alındığı açıklandı. 
     Yunanistan Deniz Ticaret Bakanlığı ''Komor Birliği'' bandıralı ''Baltıc Sky'' adlı yük gemisinde, 680 ton çeşitli tip patlayıcı madde ve 8 bin adet fünye ele geçirildiğini duyurdu. 
     Geminin, Yunanistan Gizli Servisi, polis ve sahil güvenlik güçlerinin edindiği bilgiye göre 27 Nisan'da Arnavutluk'tan hareket ettiğini ve seyir defterinde varış limanı olarak Sudan'ın gösterildiği kaydedilen Bakanlık açıklamasında, ''Ancak, Baltıc Sky, 12 Mayıs'ta uğradığı Tunus'un dışında yaklaşık 2 aydır herhangi bir limana uğramadan seyretmiş. Bu arada 21 Mayıs'ta Çanakkale Boğazı'ndan geçmiş 22 Mayıs'ta ise İstanbul çevresinde görülmüş. 2 Haziran'da tekrar Çanakkale Boğazı'ndan geçmiş ve Yunanistan sularına doğru ilerlemiş'' denildi. 
     Geminin son 5 gündür Yunanistan sahil güvenlik özel birimleri tarafından terörle mücadele kapsamındaki operasyonlar çerçevesinde izlendiğini de belirten Bakanlık, bu birimlerin Akdeniz ve Yunan karasularında ''Kara listeye'' alınmış tekneleri takip ettiklerini kaydetti. 
     Baltıc Sky'ın Marshall adalarına kayıtlı Alpha Shipping şirketine ait olduğunun belirlendiğini de açıklayan Bakanlık, yüküne el konulması söz konusu olan geminin 1966 yılında Macaristan'da inşa edildiğini ve daha önce Kamboçya bandıralı olduğunu da bildirdi. 
     Bakanlık, Yunanistan'da bugüne kadar ele geçirilen en büyük patlayıcı madde yüküne ilişkin soruşturmanın sürdürüldüğünü de belirtti. 
     
</TEXT>
</DOC>
