<DOC>
<DOCNO> 161081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sontur17.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakem Dölek, Beşiktaş aleyhine açtığı davayı kazandı... 
</HEADLINE>
<TEXT>

     İstanbul 10. Asliye Hukuk Mahkemesi, Beşiktaş Jimnastik Kulübü BJK ve Başkanı Serdar Bilgili'nin, ''kişilik haklarına tecavüz ettikleri'' gerekçesiyle hakem Evren Dölek'e 8 milyar lira tazminat ödemesini kararlaştırdı. 
     İstanbul 10. Asliye Hukuk Mahkemesi'ndeki duruşmaya, davalılar BJK'nın avukatı Ömer Bedük, Bilgili'nin avukatı Cüneyt Gülbaş ile davacı Evren Dölek'in avukatları Nilgün Fidan ve Murat Söylemez katıldı. 
     Avukat Bedük, bilirkişi incelemesi yapılması yönündeki talebini içeren dilekçeyi mahkemeye verdi. 
     Görüşleri sorulan Dölek'in avukatlarından Fidan, davanın karar aşamasına geldiğini belirterek, ''yersiz olduğu için talebin reddedilmesi gerektiğini'' bildirdi. 
     Bilirkişi incelemesi konusundaki istemi reddeden hakim, BJK ile Serdar Bilgili'nin, davacı Evren Dölek'e 8 milyar lira manevi tazminat ödemesine hükmetti. 
     Dölek'in avukatları Söylemez ile Fidan, ''mahkemenin hükmettiği tazminatın miktarının değil davanın kabul görmesinin önemli olduğunu'' ifade ederek, ''bundan sonra kulüp yöneticilerinin daha dikkatli açıklama yapmaları gerektiğini'' söylediler. 
     
     DAVANIN GEÇMİŞİ 
     Evren Dölek'in avukatı Nilgün Fidan tarafından hazırlanan dava dilekçesinde, Türkiye 1. Süper Futbol Ligi'nde 14 Nisan 2002 tarihinde oynanan Beşiktaş-Fenerbahçe maçının BJK'nın 2-0 yenilgisiyle sonuçlandığı belirtilmişti. 
     ''Karşılaşmanın ertesi günü basın toplantısı düzenleyen Serdar Bilgili'nin, ortaya attığı asılsız iddialar nedeniyle Dölek'in kişilik haklarına tecavüz edildiği'' kaydedilen dilekçede, BJK ve Bilgili'den 25 milyar lira manevi tazminat istenmişti. 
     
</TEXT>
</DOC>
