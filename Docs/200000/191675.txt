<DOC>
<DOCNO> 191675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sontur22.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti'den Rektörler Yürüyüşü için savcılara çağrı .. 
</HEADLINE>
<TEXT>

     AK Parti Grup Başkanvekili Salih Kapusuz, rektörlerin Anıtkabir yürüyüşü ile ilgili olarak Cumhuriyet savcılarını göreve çağırdı. 
     Kapusuz, TBMM'de gazetecilerle sohbet ederken, rektörlerin Anıtkabir yürüyüşü sırasında bazı kişilerin ''ordu göreve'' pankartı taşımasının hatırlatılması üzerine, anma günlerini ve bayramları birlik beraberlik ve dayanışmanın sembolü olarak gördüklerini kaydetti. Kapusuz, kurallar içinde kalmak kaydıyla herkesin demokratik hakkını kullanmasından yana olduklarını belirterek, ''Demokratik hakların mutlaka kurallar çerçevesinde kullanılması lazım'' dedi. 
     Geçmişten günümüze sıkça kullanılan, ancak toplum tarafından hiçbir dönem tasvip edilmemiş, demode olmuş, ''son kullanma tarihi toplum tarafından görülen'' bu ve benzeri yaklaşım ve çağrıları tasvip etmenin mümkün olmadığını anlatan Kapusuz, şöyle konuştu 
     ''Kullandıkları araç da buna ters düşen bir araçtır. Siz Anıtkabir'e gideceksiniz, Cumhuriyet'in 80. yılını kutlayacaksınız ve antidemokratik, fevkalade yanlış ve suç teşkil eden adımlar atacaksınız, beyanda bulunacaksınız, pankart taşıyacaksınız. Cumhuriyet savcılarını göreve davet ediyorum. Mutlaka bu konuyu, sebep, sonuç ve sorumluları kimse izlemeli, takip etmeli ve görevlerini de yerine getirmelidirler. Aynı şekilde böyle bir yasadışı pankarta polisin müdahale etmemesini de anlamış değilim. Hem polis hem de savcılık incelemeli, suç teşkil eden hususlar varsa bunun da mutlaka gereği yapılmalıdır.'' 
     
     ''GÜRÜZ'LERİN ÜNİVERSİTESİ...'' 
     Kapusuz, üniversiteleri çok önemsediklerini, üniversiteleri şahıs üniversiteleri, ''Gürüz'lerin üniversitesi'' veya bu kurumları koltuk için kullanma adına her türlü yanlışa karşı olduklarını söyledi. Üniversitelerin Cumhuriyet'in üniversitesi, çağdaş, demokratik, ilim merkezli olmasını temenni ettiklerini anlatan Kapusuz, bunun için üzerlerine düşeni yerine getirmeye çalıştıklarını kaydetti. 
     Olağanüstü koşullarda, terör ve anarşinin üniversitelerde kol gezdiği dönemlerde ihtiyaç olarak getirilen YÖK'ün bundan sonra demokratik üniversite için genel anlamda eğitim politikalarını belirleyen ve üniversitelerin de kendileri tarafından demokratik yöntemlerle yönetilmesine önem verdiklerini belirten Kapusuz, bu yöndeki çaba ve gayretlerinin de sürdüğünü söyledi. 
     Kapusuz, bir soru üzerine, ''TSK'yı hiçkimse kendi emelleri için istismar etmemelidir. Ülkede her şey Anayasa, yasalar ve milletin iradesine göre şekillenmiş iktidar tarafından yerine getirilmelidir. Bunun dışında hiçkimsenin kural dışı bir yanlıştan veya yanlış anlamayı çağrıştıracak yanlışlıktan uzak durması gerekir'' dedi. 
     
</TEXT>
</DOC>
