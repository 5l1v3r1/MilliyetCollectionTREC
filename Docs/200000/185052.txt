<DOC>
<DOCNO> 185052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/siyaset/siy07.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İmam hatiplilere sınav kolaylığı 
</HEADLINE>
<TEXT>

   Hükümet, imam hatip mezunlarına meslek yüksekokullarına sınavsız giriş hakkı getiriyor 
   ANKARA ANKA 

   
   Üniversite sınavında meslek liselerine uygulanan katsayıyı kaldırarak imam hatip lisesi mezunlarına giriş kolaylığı sağlamaya hazırlanan hükümet, bu öğrencilerin sınavsız olarak meslek yüksekokullarına devam etmelerini sağlayacak bir düzenleme getiriyor. 
   Başbakanlık, meslek liselilerinin durumu ve üniversiteye giriş koşulları konusunda Milli Eğitim Bakanlığı ve uzmanlarla proje taslağı hazırladı. 2004 - 2005 eğitim - öğretim yılından itibaren uygulanması öngörülen projeyle imam hatip lisesi mezunları meslek yüksekokullarına sınavsız girebilecek. Bu amaçla meslek yüksekokulları bünyesinde ilahiyat bölümleri de kurulacak. 
   Hükümet, daha önce 2004 ÖSS'de meslek lisesi mezunu öğrencilerine uygulanan katsayıyı kaldıracağını açıklamıştı. Karar imam hatip lisesi mezunlarını üniversiteye girişte diğer okul mezunlarıyla aynı haklara sahip hale getirecek. 
   
</TEXT>
</DOC>
