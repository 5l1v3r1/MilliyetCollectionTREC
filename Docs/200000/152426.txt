<DOC>
<DOCNO> 152426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sontur08.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel okul fiyatları önümüzdeki ay açıklanıyor... 
</HEADLINE>
<TEXT>

     Ankara Özel Okullar Derneği Başkanı Yücel Kalınyazgan, özel okulların eğitim-öğretim ücretlerini Tüketici Fiyat Endeksinin TÜFE altında belirleyeceklerini bildirdi. 
     Özel Öğretim Kurumları Öğrenci Ücretleri Tespit ve Tahsil Yönetmeliği'ne göre, özel okullar 2003-2004 eğitim-öğretim yılının ücretlerini gelecek ay içinde ilan edecekler. 
     Yücel Kalınyazgan, özel okul sahipleri ile toplantılar yaptıklarını ve bu konuda karar aldıklarını söyledi. 
     ''Özel okulların TÜFE'nin altında fiyat uygulayacağını'' kaydeden Kalınyazgan, yönetmeliğe göre özel okulların fiyatlarını belirlerken, yapacakları yatırımlardan dolayı TÜFE'nin en fazla yüzde 10'unu da eğitim-öğretim ücretlerine yansıtabileceklerini belirtti. Bu oranı fiyatlara yansıtmamayı kararlaştırdıklarını bildiren Kalınyazgan, ancak okulların bu kararlara uyma zorunluluğu bulunmadığına işaret etti. 
     Özel okullar fiyatlarını, ''Devlet İstatistik Enstitüsü'nün nisan ayında, okulun bulunduğu il için ilan etmiş olduğu tüketici fiyat endeksine göre'' tespit ediyor. 
     Bu konudaki yönetmelik hükmü şöyle 
     ''Özel öğretim kurumları, sağladıkları eğitim-öğretim imkanlarına, gelişmelerine de imkan verecek yatırım ve hizmetlere, personel ve işletme giderlerine, Devlet İstatistik Enstitüsü'nün nisan ayı itibariyle ilan etmiş olduğu o ildeki yıllık tüketici fiyat endeksine göre tespit ve ilan ederler. Yatırımlardan kaynaklanan farklar, Devlet İstatistik Enstitüsü'nün nisan ayı itibariyle ilan etmiş olduğu, o ildeki yıllık tüketici fiyat endeksinin en çok yüzde 10'u kadar öğrencinin 1 yıllık eğitim ücretine yansıtılabilir.'' 
     
     KONTENJAN AÇIĞI 
     Kalınyazgan, bu arada Milli Eğitim Bakanı Hüseyin Çelik ile de görüştüklerini ve Bakanlığın özel okullardan ''hizmet satın alması'' konusunu ele aldıklarını anlattı. 
     Özel okullarda şu anda 250 bin kontenjanın boş olduğunu, bunun 10 bin dersliğe, 200 okula karşılık geldiğini kaydeden Yücel Kalınyazgan, ÖSYM'nin veya Milli Eğitim Bakanlığı Sınavlar Dairesi Başkanlığı'nca yapılacak ''ciddi bir sınavla öğrenci alınmasını istediklerini'' söyledi. 
     Çocuklarını özel okullarda okutan velilerin desteklenmesi amacıyla eğitim-öğretim için ödedikleri paranın vergiden mahsup edilmesi talebinde bulunduklarını belirten Kalınyazgan, ''Eğitim-öğretim ücretinden KDV geri çekme gibi bir projeleri var. Eğer çekilirse biz bunu ücrete yansıtmayı planlıyoruz'' diye konuştu. 
     





</TEXT>
</DOC>
