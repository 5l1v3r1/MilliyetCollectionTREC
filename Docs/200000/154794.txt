<DOC>
<DOCNO> 154794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sondun25.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin Başbakanı "SARS ile mücadele etmeyen cezalandırılacak" 
</HEADLINE>
<TEXT>

     Dünya Sağlık Örgütü DSÖ Genel Direktörü Gro Harlem Brundtland, akut solunum yetmezliği sendromu SARS salgınının Çin'de henüz yavaşlamadığını, salgının dünya çapında azaldığını söylemek için de henüz erken olduğunu açıkladı. 
     Brundtland, Brüksel'de düzenlediği basın toplantısında, SARS salgınının Vietnam'da durduğunu, Kanada'da da bu yönde ilerlendiğini belirterek, ancak ''Salgının toplam tablosunda bir yavaşlama olup olmadığını bugün kesin olarak söyleyemeyiz'' dedi. 
     Gro Harlem Brundtland, Çin'de salgınla ilgili henüz bir yavaşlama görülmediğini, Hong Kong'da da salgının halen hatırı sayılır bir boyutta olduğunu kaydetti. 
     Çin Başbakanı Wen Jiabao da, Pekin'de SARS krizinin ağırlaştığını belirterek, yetkililere bu hastalıkla mücadele etmemeleri halinde cezalandırılacakları uyarısında bulundu. 
     Yerel Çin medyasında yer alan haberlere göre, Wen, Pekin'de salgının halen ciddiyetini koruduğuna dikkati çekti. 
     Wen, tüm düzeylerde görevli yetkililerden SARS'a karşı mücadelede çok çalışmalarını isteyerek, aksi halde cezalandırılacaklarını söyledi. 
     SARS nedeniyle dünyada ölen 479 kişiden 214'ü Çin'de, Çin'dekilerin 107'siyse Pekin'de bulunuyor. 
     
</TEXT>
</DOC>
