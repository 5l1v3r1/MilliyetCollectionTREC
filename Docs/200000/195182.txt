<DOC>
<DOCNO> 195182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/spor/yture.html </URL>
<DATE> 2003/11/13/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Bu takımda hayat var 
</HEADLINE>
<TEXT>

   
   Avrupa Ligi'nde geçtiğimiz hafta deplasmanda İspanya'nın güçlü takımı Tau Ceramica'yı "can verip can aldığı" kora kor bir oyun ile yenen Efes Pilsen dün gece karşısında beklemediği kadar kötü bir Asvel buldu. 
   Maça çok iyi hazırlandığı daha ilk dakikada göze çarpan Efes, belki de tarihinin en kolay Avrupa Ligi maçlarından birini oynadı. Oyuna herzamanki sert savunma ve hızlı hücum düşüncesiyle giren Efes, kapasitesinin yarısını bile ortaya koymadan farkı açmaya başladı. Mrazek dışında tamamı siyahi ve atletik oyunculardan kurulu Asvel'in bu özelliği Abdi İpekçi'de para etmedi. Asvelli oyuncular Efes'in artık "taşlaşmış" savunmasına duvar gibi çarpıp geri dönünce Lacivert - Beyazlılar devre sonunda skoru ikiye katlayıverdi. 
   Efes'in bu direnci karşısında guardı çok çabuk düşen Asvel'in dengesiz şut girişimleri ikinci yarıda da devam edince fark daha da açıldı. Asvel'in oyuna erken havlu atması da Efes'in performansını olumsuz yönde etkilerken düşen tempo skorun da kısır kalmasına yol açtı. Efes, belki de Türkiye Ligi'nde bile en zayıf rakibi karşısında dünkü kadar kolay kazanamazdı. 
   Lacivert - Beyazlılar, oynadığı iki maçta da geçtiğimiz sezonlara oranla çok daha savaşçı, çok daha iyi savunma yapan ve bu yönüyle hücumda da yaratıcılığı ön plana çıkarmayı başaran bir kimlik kazandığını ortaya koydu. Coach Oktay Mahmuti'nin Efes'te Aydın Örs'ün sembol haline getirdiği savunma anlayışına sınıf atlattığı açıkça görülüyor. 
   Bu sezon yeni transferler Prkacin, Ermal, Nikolic ve Langdon'un takımda savunma yönü ön plana çıkan Kaya, Kerem, Alper ve Ender gibi oyuncularla kısa sürede bütünleşmesi, Mahmuti'nin yabancı oyuncu seçimlerini de ne kadar yerinde yaptığını açıkça gösteriyor. Turnuvanın belki de "en sert ve mücadeleci" takımı olan Efes'in Final Four için her zamankinden daha umutlu olmaya hakkı var. Tabi bu güzel oyunuyla tribünlerde kendisini destekleyen daha çok seyirci görmeye de .. 
   
      
</TEXT>
</DOC>
