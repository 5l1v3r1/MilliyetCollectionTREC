<DOC>
<DOCNO> 185280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sondun13.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İşyeri aşkları ne kadar sürüyor 
</HEADLINE>
<TEXT>

     ABD'de yapılan bir araştırma, işyeri aşklarının sadece yüzde 16'sının uzun süreli olduğunu, çoğunun bir yılı aşmadığını ortaya çıkardı. 
     MSNBC kanalının araştırmasına göre, iş arkadaşıyla aşk ilişkisine girenlerin yüzde 17'si, ilişkinin birkaç gün ya da birkaç hafta sürdüğünü söyledi. İlişkinin birkaç hafta ile bir yıl arasında devam ettiğini söyleyenlerin oranı yüzde 36 iken, ''İlişkimiz 1 ile 5 yıl arasında sürdü'' diyenlerin oranı yüzde 31 oldu. 5 yılı aşan uzun süreli ilişki yaşayanların oranı sadece yüzde 16'da kaldı. 
     ''Ofis Aşkları'' The Office Romance isimli kitabın yazarı Dennis Powers, ''her yıl yaklaşık 8 milyon kişinin işyerinde aşk ilişkisine girdiğini ve bu sayının giderek arttığını'' belirtti. 
     İşyeri aşklarının olumsuz yanlarını da inceleyen yazar Powers, ''İşyerinde başlattığınız ilişki evliliğe gitse bile, şayet günün birinde boşanırsanız, eski eşinizle aynı işyerinde çalışmak sizin açınızdan bir çeşit manevi işkence olmaz mı '' sorusunu gündeme getirdi. 
     Çiftlerin mutluluğuna gölge düşürebilecek bir başka durum ise erkeğin değil de, kadının terfi etmesi ve erkeğin o mevkiye asıl kendisinin layık olduğunu düşünmesi halinde ortaya çıkıyor. Çiftlerden birinin işini kaybetmesinin de, yine evlilik yaşamında olumsuzluklara yol açtığı uzmanlar tarafından ifade ediliyor. 
     İşyerinde biri ya da ikisi de evli kadın ve erkek arasında başlayan aşkların, ABD'de giderek artan boşanma olaylarında etken olduğu ve oranı yüzde 50'lere yükselttiği verilen haberler arasında. 
     
</TEXT>
</DOC>
