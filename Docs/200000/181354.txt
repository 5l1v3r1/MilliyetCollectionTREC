<DOC>
<DOCNO> 181354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sontur31.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "İktidar sarhoşluğu bitti, iktidar şımarıklığı başladı" 
</HEADLINE>
<TEXT>

     CHP Genel Başkanı Deniz Baykal, ''Türkiye'nin iyi yönetime ihtiyacı var, iyi yönetim öncelikle dürüst yönetim olmalıdır'' dedi. 
     CHP Parti Meclisi PM İzmir'de toplandı. Baykal, basına açık bölümde yaptığı konuşmada, Türkiye'nin iyi yönetilmediğini, iktidarın dürüst davranmadığını öne sürdü. 
     CHP'nin bugün kuruluşunun 80. yıldönümünün kutlandığını belirten Baykal, ''Bir siyasi partinin Türkiye gibi kesintilerin yaşandığı, değişimlerin olduğu bir bölgede 80 yıl topluma hizmet vermesi, dünya ölçüsünde saygı gösterilmesi gereken bir başarıdır'' dedi. 
     İzmir'in kurtuluşundan, askeri mücadeleden bir yıl sonra, CHP'nin askeri harekatın bir siyasi başarıya dönüştürülmesi için kurulduğunu belirten Baykal, en sıkıntılı günlerinin 12 Eylül iktidarı ile yaşandığını, 12 Mart'ta demokrasi dışında askeri zorlama ile iktidarın CHP'ye verilmek istendiğini, ancak bunun kabul edilmediğini kaydetti. 
     CHP'nin 1992'de yeniden kurulması ile siyasal dengelerin değiştiğini belirten Baykal, 1994 seçimlerinde alınan 4.75'lik oyun umutların yok edilmesine izin vermediğini ve artık partisinin ''Türk siyasi hayatının temel taşlarından biri'' olduğunu söyledi. 
     CHP'nin temel ilkelerinin, Türkiye'nin temel ilkeleri olmaya devam ettiğini belirten Deniz Baykal, şunları söyledi 
     ''Kısa bir süre önce Başbakan'ın Biz laik bir Avrupa'ya girebiliriz dediğine tanık olduk. Dini duyguları istismar eden bir partinin genel başkanının bunu anlama noktasına gelmiş olması, sevindirici. Türkiye'nin Başbakanı, Avrupa'da laikliğin gerekliliğini anlatıyor. Laikliğin önemini Hıristiyan Avrupa'ya girmeye çalışınca mı anlıyorsun Bu Türkiye'nin büyüklüğünü, Atatürk ilke ve inkılaplarının büyüklüğünü gösterir. Laiklik, ülkemizin en önemli ihtiyacı olmaya devam ediyor.'' 
     
     İHTİYAÇ, İYİ YÖNETİM 
     Türkiye'nin iyi bir yönetime, ekonomiyi yeniden şekillendirecek bir hükümete ihtiyacı olduğunu belirten Baykal, iyi yönetimin öncelikle ''dürüst olması'' gerektiğini vurgulayarak, ''Türkiye'nin iyi yönetime ihtiyacı var. İyi yönetim, öncelikle dürüst yönetim olmalıdır. Türkiye'nin dokunulmazlığa ihtiyacı olmayan, ondan medet ummayan bir iktidara ihtiyacı var'' diye konuştu. 
     
     ''İKTİDAR ŞIMARIKLIĞI'' 
     Hükümetin üslubunda son günlerde dikkati çeken değişiklik olduğunu ileri süren Baykal, sözlerini söyle sürdürdü 
     ''İktidarda dışlayıcı, dayatmacı, zorlayıcı üslubun başladığını görüyoruz. Köylülere gözünüzü toprak doyursun , işçilere yürürseniz yürüyün diyen iktidar, şimdi de Yargıtay Başkanı'na karşı ne söylediğini bilmeyen, bırakın bir Başbakan'ın, herhangi bir insanın ağzına yakışmayacak bir ifadeyle konuşuyor. İktidar sarhoşluğu bitti, iktidar şımarıklığı başladı. Senden büyük Allah var Padişahım . Böyle bir siyasi terbiye anlayışı, herkesin kulağına küpe olsun diye söylenmiş. Birilerinin bunu Başbakan'a hatırlatması lazım. Yargıtay Başkanı, sahipsiz değildir. Türkiye'de Başbakan'ın husumetini çeken insanlar, sahipsiz değildir.'' 
     
     ''SEÇİMLER ZAMANINDA YAPILACAK'' 
     Yerel seçimlerin zamanında yapılacağını, bu seçimlerin Türkiye'nin geleceği için ''çok önemli'' olacağını belirten Deniz Baykal, ''Yerel seçimlerde Türkiye'nin bu iktidara bir uyarı yapmasına şiddetle ihtiyaç var. Toplumun tüm kesimleri tedirgin. Bu tepkinin ortaya konması lazım'' diye konuştu. 
     Cumhuriyet Meydanı'nda bugün yapılan Kurtuluş törenlerine katıldığını, ancak burada okunan telgraf mesajlarında Atatürk'ün adının geçmediğini kaydeden Baykal, ''Atatürk'ün adını bile söylemeye cesareti olmayanlarla uğraşıyoruz. CHP olarak ulusal bütünlüğümüzü, demokrasinin işletilmesini sağlamaya çalışıyoruz'' dedi. 
     Deniz Baykal, konuşmanın ardından partisine katılan İzmir'in Menderes İlçesi Belediye Başkanı Ergun Özgün ile Büyükşehir Belediyesi'nin meclis üyeleri Mustafa Ak ve Hamdi Yapıcı'ya parti rozetini taktı. 
     
</TEXT>
</DOC>
