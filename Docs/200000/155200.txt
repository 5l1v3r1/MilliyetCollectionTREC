<DOC>
<DOCNO> 155200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sontur36.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Orgeneral Büyükanıt "Wolfowitz'in açıklamalarını anlamadım" 
</HEADLINE>
<TEXT>

     Genelkurmay İkinci Başkanı Orgeneral Yaşar Büyükanıt, ABD Savunma Bakan Yardımcısı Paul Wolfowitz'in açıklamalarına ilişkin olarak, Türk Silahlı Kuvvetleri'nin TSK her zaman kendine düşen görevi demokratik yollarla, usulüne uygun yerine getirdiğini söyledi. 
     İsrail Büyükelçiliği'nin Sheraton Oteli'nde verdiği resepsiyonda Wolfowitz'in açıklamalarında yer alan askeri konulara ilişkin değerlendirmede bulunabileceğini ifade eden Büyükanıt, Wolfowitz'in, ''TSK'nın liderlik görevini iyi yerine getirmediğine'' ilişkin sözlerini anlayamadığını kaydetti. 
     TSK'nın görevini yerine getirdiğini vurgulayan Büyükanıt, tezkere meclise gittikten sonra silahlı kuvvetlerin tekrar herhangi bir girişimde bulunmasının demokratik bir ülkede normal olmayacağını belirterek, ''Sağlıklı bir değerlendirme olarak görmüyorum. Ama saygı duyuyorum. Öyle düşünüyorlar. TSK, kendisine düşen görevi her zaman demokratik yollarla, usulüne uygun yerine getirir. Şimdiye kadar getirmiştir, bundan sonra da getirecektir'' dedi. 
     Orgeneral Büyükanıt, bir soru üzerine, 30 Nisan'da ABD Genelkurmay Başkanı Orgeneral Richard Myers'ın Genelkurmay Başkanı Orgeneral Hilmi Özkök'ü aramadığını, bu çerçevede Türk askerinin Kuzey Irak'tan çekilmesine yönelik bir durum görmediğini söyledi. 
     Genelkurmay İkinci Başkanı Orgeneral Büyükanıt, Kuzey Irak'ta şu anda 5 bine yakın silahlı terörist bulunduğunu ve bunların hedefinin Türkiye olduğuna dikkati çekti. 
     
     ''GÜVENLİK ORTAMI SAĞLANDIKTAN SONRA...'' 
     Türkiye'nin güvenlik mülahazalarının Kuzey Irak'ta her zaman varolduğunu ve bunun devam ettiğini bildiren Orgeneral Büyükanıt, şöyle konuştu ''Oradaki güvenlik ortamı merkezi Irak yönetimi tarafından sağlandıktan sonra, zaten Kuzey Irak'ta ne işimiz var Şimdi hudutlarımızı biraz daha ilerden koruyabilmek için, 1997'den beri oradayız. Oradaki tehlike ortadan kalktıktan sonra, Kuzey Irak'ta hiçbir işimiz yok. Orada olmamız, tamamen PKK KADEK terör örgütünün varlığından kaynaklanıyor.'' Büyükanıt, bir soru üzerine, Irak'ta kaotik bir ortam bulunduğunu belirterek, ABD üst düzey yetkilileriyle temas halinde olduklarını kaydetti. 
     Şu anda bir sıkıntının olmadığını, ancak koşulların her gün değişebildiğine işaret eden Büyükanıt, Wolfowitz'in İncirlik Üssü'ne ilişkin ifadelerinin hatırlatılması üzerine de, ABD ile Türkiye arasında ekonomik ve askeri işbirliği anlaşması bulunduğunu söyledi. Orgeneral Büyükanıt, ''Bu hala yürürlükte. Muharip unsurları olmasa bile bakım unsurları var'' dedi. 
     Türkiye ile ABD'nin 50 yıldır stratejik ortak olduğuna dikkati çeken Orgeneral Büyükanıt, bu ortaklığın Irak konusunda değişmeyeceğini belirterek, ''Türkiye ile ABD, askeri manada işbirliğine devam edecek. ABD de devam edecektir. Buna kesinlikle inanıyorum'' diye konuştu. 
     Orgeneral Büyükanıt, son olarak, bütün sorunların aşılabileceğini belirtti ve ''Aşılmaması için hiçbir neden yok'' ifadesini kullandı. 
     
</TEXT>
</DOC>
