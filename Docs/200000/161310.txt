<DOC>
<DOCNO> 161310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sontur16.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusal Program'ın 15 Haziran'a kadar tamamlanması bekleniyor 
</HEADLINE>
<TEXT>

     Avrupa Birliği Genel Sekreterliği ABGS tarafından koordinasyonu ve yazım çalışmaları süren güncellenmiş Ulusal Program'ın UP 15 Haziran'a kadar tamamlanması ve Temmuz ayı içinde AB'nin yetkili makamlarına sunulması planlanıyor. 
     Genel Sekreterlik'te, programın kaleme alınması ve ilgili kurumlarla görüş alışverişleri sürüyor. 
     Edinilen bilgiye göre, program için belirlenen son tarih 15 Haziran. Önceki programın aksine, çevirisi bu kez Sekreterlik çalışanları tarafından yapılacak olan UP'nin yaklaşık 500 sayfa olması beklenen tam metninin Temmuz ayında, ana hatlarını belirleyen özet metninse daha önce AB yetkililerine sunulması öngörülüyor. 
     Kaynaklar, UP'nin hazırlanmasında AB tarafından sunulan Katılım Ortaklığı Belgesi'nin KOB yanı sıra AB'den ilk UP'ye gelen eleştirileri, sivil toplum örgütleri ile bürokrasinin görüşleri ve diğer aday ülkelerin, özellikle de yapısı Türkiye'ye çok benzeyen Polonya'nın UP'sini de göz önünde bulundurduklarını belirterek, güncellenmiş UP'de önemli yapısal değişikler bulunduğuna dikkat çekiyorlar. 
     
     SOMUT VE AYRINTILI TEDBİRLER 
     İlk UP'ye gelen temel eleştirinin ''ifadelerin muğlaklığı'' olduğunu belirten kaynaklar, bu şekilde kaleme alınan programın hayata geçirilmesinde bürokratların da kimi zaman zor durumda kaldığını kaydederek, eleştirilerin ve uygulama sorunlarının aşılabilmesi için güncellenmiş UP'de yapısal değişiklik yapıldığını ifade ediyorlar. 
     Buna göre UP, Türkiye'nin AB üyeliği konusundaki kararlılığını teyit etmek amacıyla, somut ve ayrıntılı tedbirlerin kesin takvime bağlı olarak belirtildiği bir şekilde kaleme alındı. 
     Daha sistematik biçimde hazırlanan yeni UP'de uygulamaya yönelik idari kapasiteye ilişkin olarak ayrıntılı ve somut bilgilere yer veriliyor. Bu çerçevede Türkiye, UP ile birlikte uygulamada idari kapasiteye ilişkin bilgileri detaylandıran bir eylem planını da AB'ye sunacak. Eylem planları, genellikle müzakereler başladıktan sonra aday ülkeler tarafından hazırlanıyor. 
     Yine ilk UP'nin aksine, güncellenmiş UP'de mali kaynaklara ilişkin daha somut ifadelere yer verilirken, yapısal değişiklik ve reformlar için gereken maliyetin ne kadarının ulusal bütçeden ya da AB fonlarından sağlanacağı mümkün olduğunca belirtildi. UP'de kısa vadeli tedbirler için 2003-2004, orta vadeli tedbirler için de 2005 yılı sonu son tarih olarak gösterildi. 
     Kıbrıs ve Ege konularının ilk UP'de olduğu gibi bu kez de siyasi kriterler bölümünde değil, giriş bölümünde yer almasına kesin gözüyle bakılan UP'de, tüm çabalara karşın, yine de AB'nin beklenti ve standartlarının altında kalma olasılığı bulunan başlıklar bulunuyor. 
     Kaynaklar, AB'den eleştiri alabilecek konular arasında hizmetler, sermayenin serbest dolaşımı, ulaştırma başlığı altında bulunan deniz ulaşımı ve devlet yardımları konularının bulunabileceğine işaret ediyorlar. 
     Tüm değişiklikler için gerekli toplam maliyete ilişkin kesin rakamın henüz netlik kazanmadığını ifade eden kaynaklar, toplam maliyetin en fazla yüzde 10-15'inin AB tarafından karşılanabileceğini kaydediyorlar. Maliyetin en büyük kalemini, toplam maliyetin dörtte üçünü kapsaması beklenen tarım alanındaki yapısal değişiklikler oluşturuyor. 
     
</TEXT>
</DOC>
