<DOC>
<DOCNO> 182154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sontur15.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay'ın bitmeyen seçimi... 
</HEADLINE>
<TEXT>

     Yargıtay 8. Ceza Dairesi başkanlığı için yapılan yasal değişiklikten sonra aday olan 3. Ceza Dairesi Üyesi Muhittin Mıhçak tekrar aday olmayacağını bildirdi. 
     Geçmişte 8. Ceza Dairesi üyeliği de yapan Mıhçak, A.A muhabirine yaptığı açıklamada, seçimlerin kilitlenmesi üzerine yapılan yasal değişlikten sonra aday olduğunu kaydetti. 
     Değişikliğe rağmen yapılan 5 turdan sonuç alınamadığını anımsatan Mıhçak, ''Ben kilitlenen bir seçimin çözülmesi ve yargının yıpranmaması için aday oldum. Ancak, yine sonuç alınamadı. Yeniden aday olmayacağım'' dedi. 
     Yargıtay 8. Ceza Dairesi Başkanlığı için geçtiğimiz Mart ayından başlayan seçimlerin 114 turundan sonuç alınamamıştı. 
     Yargıtay Yasası'nda yapılan değişikliğin ardından Mıhçak ile birlikte 8. Ceza Dairesi üyesi Serpil Çetinkol da yeni adaylar olarak seçimlere katılmıştı. Ancak, diğer adaylar 8. Ceza Dairesi Üyesi Zeki Aslan ve 2. Ceza Dairesi Üyesi Yusuf Kenan Doğan'ın da yarıştığı seçimler sonucunda yapılan 5 turda hiçbir aday salt çoğunluk olan 126 üyenin oyunu alamamıştı. 
     Seçimlere önümüzdeki hafta Aslan, Çetinkol ve Doğan'ın aday olarak katılacağı turlarla devam edilecek. İlk 3 turda seçilen olmazsa 4. ve 5. turlara 3. turda en çok oy alan 2 aday arasında devam edilecek. Bu turlarda da sonuç alınamazsa başa dönülerek yeni aday bildirimi ile seçimlere devam edilecek. 
     
</TEXT>
</DOC>
