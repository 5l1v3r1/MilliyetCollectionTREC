<DOC>
<DOCNO> 182398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sondun04.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Papa'nın sağlık durumu endişelendiriyor... 
</HEADLINE>
<TEXT>

     Katolik dünyasının ruhani lideri Papa İkinci Jean Paul, Slovakya ziyaretini tamamlayarak bu akşam Roma'ya döndü. 
     Papalık tarihinde en çok seyahat eden papa olan 83 yaşındaki Polonyalı Karol Wojtyla, 102. uluslararası gezisi olan Slovakya ziyaretinden bu akşam döndü. 
     Katolik dünyasının ruhani lideri, 4 gün süren Slovakya gezisindeki ilk gününde yaptığı konuşmayı, hastalığının verdiği yorgunlukla yarıda kesmek zorunda kalmıştı. 
     Verilen bilgilerde, Papa'nın sağlık şartlarından dolayı Slovakya'dan uçağa binip Roma'ya gelmesi konusunda Vatikan'daki yetkililerin zor karar verdikleri, bazılarının Papa'nın yolculuk yapmasından endişe duyduğu belirtildi. 
     Roma'daki Ciampino Havaalanı'na TSİ 21.00'de gelen Papa'nın, Vatikan yerine yazlık mekanı Castel Gandolfo'ya götürüldüğü kaydedildi. 
     Bu arada İtalyan devlet televizyonu RAI2'nin ana haber bülteninde, Roma'ya gelen Papa'nın çok yorgun olmasına karşın, sağlık durumuyla ilgili ciddi bir endişe bulunmadığı ifade edildi. 
     Uzun süredir parkinson hastası olan Papa İkinci Jean Paul, 16 Ekim'de papalık görevindeki 25. yılını tamamlayacak. 
     
</TEXT>
</DOC>
