<DOC>
<DOCNO> 194567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/soneko09.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv sektörü tarihi rekora yakın... 
</HEADLINE>
<TEXT>

     İhracatını hızla artıran otomotiv sektörü, 2000 yılındaki 468 bin 381 adetlik tarihi üretim rekorunu yıl bitmeden bu ay kırmaya hazırlanıyor. 
     Otomotiv Sanayii Derneği OSD verilerine göre, Ekim ayında 59 bin 949 adetlik üretim yapan sektörün 10 aylık üretimi 436 bin 165 adede yükseldi. Ekim ayı ve 10 aylık üretim artışı yüzde 55 olarak belirlendi. 
     2000 yılındaki üretim rekorunun yakalanması için bu ay sadece 32 bin 216 adetlik üretim yapılması yeterli olacak. Aralık ayındaki üretim de hesaplandığında, sektör üretimde rekor çıtasını 500 bin adedin üzerine çıkartacak. 
     Sektörün 10 aylık üretimi, otomobilde yüzde 37 artışla 226 bin 464 adede, ticari araç üretimi yüzde 75 artışla 185 bin 514 adete, traktör üretimi de yüzde 170 artışla 24 bin 187 adede ulaştı. 
     Üretim artışı minibüste yüzde 103, kamyonette yüzde 77, büyük kamyonda yüzde 87, otobüste yüzde 66, midibüste yüzde 47 oranında gerçekleşti. Küçük kamyon üretimi ise yüzde 2 azaldı. 
     Sektörde Ocak-Ekim döneminde 149 bin 807'si otomobil olmak üzere toplam 269 bin 600 adet araç satıldı. 
     Son 10 yılın ortalama toplam pazar verilerine göre, Ocak-Ekim döneminde toplam pazar 304 bin 200 adet olarak belirlendi. Bu yılın 10 aylık satışları ortalamanın ancak yüzde 88.6'sı düzeyinde kaldı. 
     Ekim ayındaki toplam pazar da 2002 yılı Ekim ayına göre yüzde 170 oranında artışa rağmen, 71 bin 73 adetlik 2000 Ekim ayı toplam pazar değerini yakalayamadı. 
     
     İTHAL OTOMOBİL SATIŞI YERLİYİ KATLADI 
     2002 Ocak-Ekim dönemine göre, bu yıl aynı dönemde toplam otomobil satışları yüzde 135 arttı. 
     149 bin 807 adetlik otomobil satışının 100 bin 190'ını ithal, 49 bin 617 adedini yerli üretim oluşturdu. Bu dönemde yerli otomobil satışları yüzde 91, ithal otomobil satışları ise yüzde 165 arttı. İthalatın pazar payı Ocak-Ekim döneminde yüzde 67, Ekim ayında ise yüzde 69 gibi çok yüksek bir oranda gerçekleşti. 
     10 aylık toplam hafif ticari araç satışları yüzde 98 artışla 98 bin 445 adet oldu. İthal hafif ticari araç satışları yüzde 131 artışla 41 bin 265 adet, yerli hafif ticari araç satışları yüzde 80 artışla 57 bin 180 adede çıktı. 
     
     5.2 MİLYAR DOLARLIK İHRACAT 
     Sektörün ihracatı da Ocak-Ekim döneminde yüzde 41 artışla 290 bin 812 adede yükseldi. 
     Otomobil ihracatı yüzde 25 artışla 171 bin 605, ticari araç ihracatı yüzde 67 artışla 109 bin 49 adede, traktör ihracatı yüzde 185 artışla 10 bin 158'e çıktı. 
     Uludağ İhracatçı Birlikleri'nin verilerine göre, 2003 yılı Ocak-Ekim dönemi sektör ihracatı 2002 yılı aynı dönemine göre yüzde 52 arttı ve 5.2 milyar ABD Doları oldu. 
     Ocak-Ekim döneminde Oyak Renault 75 bin 889 adet otomobil, Tofaş 34 bin 921 adet otomobil ve 34 bin 764 adet hafif ticari araç olmak üzere toplam 69 bin 685 adet hafif araç, Ford Otosan 60 bin 183 adet hafif ticari araç, Toyota ise 50 bin 97 adet otomobil ihraç etti. 
     
</TEXT>
</DOC>
