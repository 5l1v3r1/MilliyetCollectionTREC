<DOC>
<DOCNO> 188164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sonspo14.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor... Mahmut Koto da adaylığını açıkladı... 
</HEADLINE>
<TEXT>

     Trabzonspor'da, 26 Ekim tarihinde yapılacak olağanüstü genel kurul öncesi Mahmut Koto, başkanlığa aday olduğunu açıkladı. 
     Trabzon Gazeteciler Cemiyeti'nde adaylığını açıklayan Koto, profesyonel bir kadro ile yola çıktığını belirterek, ''Amacım Trabzonspor'a çok iyi başkan olmak ve Trabzonspor'u zirveye taşımaktır'' dedi. 
     Koto, kendisinin Rizeli olduğunu da ifade ederek, sözlerini şöyle sürdürdü 
     ''Rizeli olmam birşeyi değiştirmez. Ben çok iyi bir Trabzonsporluyum. Bu işin içinden zaferle ayrılacağıma inanıyorum. Trabzonspor'un iyi bir yere gelmesi için mücadelem sürecek. Göreve gelmeden öncede 10 milyon dolar, bankaya bloke edeceğiz. 2 futbolcu da kadroya katacağız.'' Trabzon'da bazı isimlerle görüştüğünü de ifade eden Koto, ''Beni evlatları gibi bağırlarına bastılar. Ben zaten Trabzonsporluyum ve Trabzonspor'a hizmet etmek istiyorum'' diye konuştu. 
     
</TEXT>
</DOC>
