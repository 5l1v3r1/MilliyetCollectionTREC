<DOC>
<DOCNO> 176558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sontur20.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendisine sarkıntılık eden adamı döverek öldürdü... 
</HEADLINE>
<TEXT>

     Kayseri'de dün işlenen cinayet olayının sanıklarından Saniye Y, Nevzat Güler'i kendisine sarkıntılık ettiği için döverek öldürdüğünü söyledi. 
     Eşi M.Y. ve gelini F.B. ile birlikte Cumhuriyet Savcılığı'na getirilen Saniye Y. 37 , namusunu temizlemek için cinayet işlediğini ve pişman olmadığını bildirdi. 
     Nevzat Güler'in evine gelerek kendisine tecavüz girişiminde bulunduğunu öne süren Saniye Y, şöyle konuştu 
     ''Olaydan bir gün önce, daha önceden hiç tanımadığım Nevzat Güler, gelinim R.B'yi kaçırmıştı. Dün de, benim evime üzerinde sadece iç çamaşırı olduğu halde geldi. Evde ben ve diğer gelinim F.B. vardı. Nevzat Güler bana arkadan sarıldı, tecavüz edeceğini söyledi. Ben direnince aramızda boğuşma başladı. Yerde üzerinde ekmek yaptığımız tahta masa vardı. Ona takılıp düşünce, masanın kopan parçasını elime geçirip vurmaya başladım. Hala bana tecavüz edeceğini söylüyordu, kendimi kaybettim. Bir süre sonra yerde cansız yatmaya başladı, ölmüştü. Daha sonra durumu polise haber verdik.'' M.Y. de, Nevzat Güler ile gelininin kaçırılması olayı nedeniyle aralarında tartışma çıktığını, dün de evine gelip eşine sarkıntılık ettiğini, kendisinin cinayet olayından daha sonra haberi olduğunu anlattı. 
     Kayseri'de dün Seyrani Mahallesi'nde, Nevzat Güler darp edilerek öldürülmüş halde bulunmuş, olayla ilgili Saniye, M. ve M. Y. ile F. B. gözaltına alınmıştı. 
     
</TEXT>
</DOC>
