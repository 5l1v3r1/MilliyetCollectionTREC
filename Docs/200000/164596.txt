<DOC>
<DOCNO> 164596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/soneko09.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD Başkanı "Kriz konuşuluyorsa tedbirler alınmalı" 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Ali Bayramoğlu kural ve kuralları siyasetçilerin bozduğu görüşünü savundu. Kuralları düzene sokmak içni insanların eğitimli, bilgili, tecrübeli hale getirilmesi gerektiğini belirten Bayramoğlu, ''Ama bu siyasetçiler gibi olmayacak'' dedi. 
     Türkiye'de acilen enflasyon muhasebesi sistemine geçilmesi, gelir ve giderlerin kayıtlandırılması gerektiğini belirten Bayramoğlu, şöyle konuştu 
     ''Bugün yüzde 40 devalüasyon yapılmalı. Eğer bugün kriz konuşuluyorsa şimdiden tedbir alınmalıdır. Ben yüzde 40 devalüasyon yapılmasını 1999 yılında söylemiştim ama dikkate alınmadı. Bu önerim kabul edilseydi, 2000 ve 2001 krizleri yaşanmazdı. Kriz bir yerlerde konuşuluyorsa, tedbirler şimdiden alınmalı.'' 
     
     ATO BAŞKANI 
     Ankara Ticaret Odası ATO Başkanı Sinan Aygün, Uluslararası Para Fonu'nun IMF , memurun antibiyotiğine, emeklilik kesintisine, asgari ücretlinin vergisine karışırken, yüksek fiyatla enerji alımlarına ses çıkarmadığını söyledi. 
     Turizm, Ekonomi, Bilimsel Araştırma, Tanıtma Merkezi TEBİAT tarafından düzenlenen 5. Ekonomi Zirvesi sürüyor. Toplantının ''Kuraldışı Ekonomi ve Çıkış Yolları'' konulu oturumunda konuşan ATO Başkanı Aygün, hükümeti ve IMF politikalarını eleştirdi. Kuraldışılığın ortadan kaldırılması için öncelikle kuraldışı olan milletvekili dokunulmazlığının kaldırılması gerektiğini söyleyen Aygün, kuraldışı ekonominin en büyük sorununun da kayıtdışı bütçe olduğunu öne sürdü. 
     IMF politikaları devam ettiği sürece Türkiye'nin bir yere gelmesinin mümkün olmadığını ileri süren Aygün, şöyle konuştu 
     ''IMF memurun antibiyotiğine, ilacına, emeklinin kesintisine, çiftçinin ürününe, taban fiyatına, asgari ücretlinin vergisine karışıyor, vergilerin artırılmasını istiyor. Hükümet IMF talimatıyla işçilere sıfır zam öneriyor. Çiftçiye gözünü toprak doyursun diyor ama yüksek fiyatla enerji alımlarına ses çıkarmıyor, karşı çıkmıyor. Enerji alımlarında milyar dolarlar gidiyor. Türkiye'nin en büyük ayıbı bunlara karşı çıkmaması. Türkiye'nin önünün açılması için ulusal politikalar geliştirmemiz gerekli.'' Türk ekonomisinin tıkanma noktasına geldiğini belirten Aygün, ''Türkiye ekonomisi moralle, hayallerle, vaadlerle bir yere gitmez. Hala iyimserlik havası var. Önümüzdeki Ekim, Kasım aylarında Türkiye'de yeni bir daralma var. Hükümet eski hatalardan ders almıyor'' diye konuştu. 
     CHP Grup Başkan Vekili Mustafa Özyürek de, hükümetin politikalarını eleştirdi. Vergi affı, orman affı gibi afların yaygınlaştırılmaması gerektiğine dikkati çeken Özyürek, ''bu tür aflar, kuralsızlığı ve kayıtdışılığı artırıyor. Türkiye, vergi kaçıramayanlar için vergi cehennemi'' dedi. 
     Özyürek, ülkede kuraldışılığın önlenmesi için dokunulmazlıkların kaldırılmasını istedi. 
     
</TEXT>
</DOC>
