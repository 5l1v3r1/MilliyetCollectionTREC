<DOC>
<DOCNO> 177705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sontur25.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı "Otobüs fiyatına uçağa binilecek" 
</HEADLINE>
<TEXT>

     Ulaştırma Bakanı Binali Yıldırım, bu ülkenin insanının artık uçağa Ne zaman binebilirim hayalini kurmayacağını belirterek, ''Otobüs fiyatına yakın bir fiyatla vatandaşımız uçağa binecektir'' dedi. 
     ''7. Refahiye Kültür ve Bal Festivali'' etkinliklerine katılmak üzere Erzincan'ın Refahiye İlçesi'ne gelen Bakan Yıldırım, ilçe girişinde, Vali Refik Aslan Öztürk, İlçe Kaymakamı Halil Canavar ve öteki yetkililer tarafından karşılandı. 
     Yıldırım, festivalin düzenlendiği İlçe meydanında yaptığı konuşmada, 59. Hükümet'in kuruluşundan bugüne kadar ülkenin birikmiş büyük sorunlarını çözdüğünü ve çözmeye devam edeceğini söyledi. 
     Bakan Yıldırım, hükümetin kurulduğu anlarda Irak, Kıbrıs, AB ve ekonomik kriz gibi sorunların bulunduğunu belirterek, şöyle devam etti 
     ''Bu sorunların üstesinden gelmek ve halkın beklediği iş ve aş ortamını oluşturmak bizim en önemli görevimizdi. Bu sorunların birçoğunun üstesinden geldik. Başarılı bir kriz yönetimiyle nisan ayından itibaren ekonomide bahar havası estirmeye başladık. Biz hükümet olarak icraatlarımızı ortaya koyarken, TBMM'de boş durmadı. 200'ün üstünde bir yasayı Meclis'ten geçirdi. Bu sayı Cumhuriyet tarihi için önemli bir rekordur.'' ''Artık yollar yapılıyor, yolsuzluklar devri kapanıyor'' diyen Bakan Yıldırım, şöyle devam etti 
     ''Biz yolsuzluklarla mücadele ederken, bazıları boş durmayacak. Ama biz halktan aldığımız güçle bu yolsuzlukların üzerine sonuna kadar gideceğiz. Hala telefonu olmayan mezradan, yolu ve suyu olmayan köylerden bahsediyoruz. Cumhuriyetimizin 80. kuruluş yıldönümüne yaklaştığımız bugünlerde bu sorunları konuşmamamız gerekiyor. Şimdiye kadar bu sorunların çoktan giderilmesi lazımdı. Ancak biz, bu sorunların hepsini çözeceğiz.'' 
     
     ''UÇAĞA BİNMEK ARTIK HAYAL OLMAYACAK...'' 
     Bakan Yıldırım, kendisinin Refahiye'ye bağlı Kayı Köyü'nde doğup büyüdüğünü hatırlatarak, şöyle devam etti 
     ''Biz küçükken köyün tarlalarında gökyüzünden geçen uçaklara bakardık. Uçaklar ufuktan kayboluncaya, boynumuz ağrıyıncaya kadar bakar ve onlara kendimizin de ne zaman bineceğinin hayallerini kurardık. Bu ülkenin insanı artık uçağa Ne zaman binebilirim hayalini kurmayacak. Bunun çalışmasını hızlı bir şekilde yürütüyoruz. Otobüs fiyatına yakın bir fiyatla artık vatandaşımız uçağa binebilecektir.'' Refahiye Kaymakamı Halil Canavar ise ilçenin 120 köyünün bulunduğunu, bu köylerde yaşayan vatandaşların balcılıkla uğraştıklarını belirtti. Kaymakam Canavar, festivalin ilçenin geçim kaynağı olan balın tanıtımı için çok önemli bir etkinlik olduğunu kaydetti. Refahiye Belediye Başkanı Vedat Aydın da, gurbette yaşayan Refahiyelileri biraraya getirmek amacıyla festival düzenlediklerini kaydetti. 
     Festival etkinliklerinde düzenlenen bal yarışmasında birinci olan Subay Fidan'a, Bakan Yıldırım tarafından 3 altın hediye edilirken, etkinlikler folklor gösterileriyle devam ediyor. 
     Geceyi Kayı Köyü'nde bulunan akrabalarının yanında geçirecek olan Bakan Yıldırım, ilçede temel atma ve açılış törenlerine de katılacak. 
     
</TEXT>
</DOC>
