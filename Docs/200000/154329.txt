<DOC>
<DOCNO> 154329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/ekonomi/eko10.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Verimlilik artışı ile 10 yılda 6 milyon yeni iş yaratılabilir 
</HEADLINE>
<TEXT>

     ANKARA AA 

     Dünyanın en etkili yatırım danışmanlık kuruluşlarından McKinsey'e bağlı McKinsey Global Institute MGI , Türkiye'nin, 2015 yılına kadar verimliliğini en az iki katına çıkarma potansiyeli olduğunu bildirdi. MGI'nın "Türkiye Verimlilik ve Büyüme Atılımının Gerçekleştirilmesi" adlı raporuna göre, Türkiye, 2005 - 2015 döneminde gayri safi yurtiçi hasıla da yılda yüzde 8.5 seviyesinde sürdürülebilir bir büyüme sağlayabilir, 6 milyon iş imkanı yaratabilir. 
     Türkiye'ye, gelecek 10 yıl içinde, GSYİH'nin yüzde 2.5'i oranında doğrudan yabancı sermaye girişi gerçekleşebileceği de vurgulanan raporda, hızlı verimlilik artışı için hükümete, 'kayıtdışılığın azaltılması' önerisinde bulunuldu. Raporda, Türkiye'de, kanuni yükümlülüklerin yerine getirilmesini sağlamaktaki yetersizliklere dikkat çekilerek, 1963'ten bu yana 10 defa vergi affı, 1984'ten bu yana 5 defa sosyal güvenlik prim affı ilan edildiği ifade edildi. 
     Raporda, konut inşaat sektöründe arazi kullanımı ve pazardaki engeller, yanlış yönlendirilen devlet teşvikleri, mobil iletişim sektöründeki yüksek vergiler, bisküvi ve şekerleme imalatı sektöründe rekabet kurallarının tutarlı biçimde uygulanmaması gibi unsurlar, verimliliğin önündeki diğer engeller olarak gösterildi. 
     

</TEXT>
</DOC>
