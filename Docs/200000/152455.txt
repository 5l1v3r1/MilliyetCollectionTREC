<DOC>
<DOCNO> 152455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sontur37.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevinde hamile kalan tutuklu kadın doğum yaptı... 
</HEADLINE>
<TEXT>

     Kartal Özel Tip Kapalı Cezaevi'nde siyasi suçtan 2 yıldır tutuklu bulunan ve Balkan kardeşler cinayeti davası sanığı Seylan Çördük'ten hamile kaldığı öne sürülen Kadriye Kübra Sevgi, doğum yaptı. 
     Kadriye Kübra Sevgi'nin avukatı Bilal Kalaycı'dan alınan bilgiye göre, doğum sancılarının başlaması üzerine Sağmalcılar Devlet Hastanesi'ne gönderilen Sevgi, bir erkek çocuk dünyaya getirdi. 
     Bebeğin sağlık durumunun iyi olduğunu belirten avukat Kalaycı, Sevgi'nin annesi Melda Sevgi'nin hastaneye gittiğini, Çördük'ün annesi Gül Hatun Çördük'ün de Almanya'dan gelerek bebeğin velayetini aldıktan sonra, bebeği bu ülkeye götüreceğini söyledi. 
     Sol A Blok 9. koğuşta kalan Kadriye Kübra Sevgi'nin hamile olduğunun ortaya çıkması üzerine cezavinde soruşturma başlatılmış ve Adalet Bakanlığı'ndan 2 müfettiş cezaevinde incelemelerde bulunmuştu. 
     İfadesi alınan Sevgi, aynı cezaevinde Sol A Blok 7. koğuşta kalan tutuklu Seylan Çördük'ten hamile olduğunu iddia etmişti. 
     Kadriye Kübra Sevgi, Çördük'ün bebeğin babası olup olmadığının belirlenmesi amacıyla DNA testi için Adli Tıp Kurumu'na sevk edilmiş, ancak anne karnında yapılması sakıncalı görülen DNA testi için bebeğin doğmasının beklenmesine karar verilmişti. 
     





</TEXT>
</DOC>
