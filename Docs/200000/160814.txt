<DOC>
<DOCNO> 160814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sonspo02.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
En hırçın takım Fenerbahçe.. 
</HEADLINE>
<TEXT>

     Birinci Süper Futbol Ligi'nde 2002-2003 sezonu da geride kalırken, 18 takım içinde futbolcuları kırmızı kart görmeyen takım olmadı. 
     Toplam 80 kırmızı ve 1327 sarı kartın gösterildiği bu sezonun ''en centilmen takımları'', futbolcuları yalnızca 1'er kırmızı kart gören İstanbulspor ve Gaziantepspor'du. Bu takımlardan İstanbulspor'un futbolcuları 69, Gaziantepspor'un futbolcuları ise 79 sarı kartla cezalandırıldı. 
     34 hafta süren bu sezon, futbolcularına toplam 8 kırmızı, 73 de sarı kart çıkan Fenerbahçe ile 7 kırmızı ve 79 sarı kartı bulunan Denizlispor, ''en hırçın takımlar'' olarak göze çarptı. 
     Bu arada Samsunspor, 89 ile en fazla sarı, Fenerbahçe de 8 ile en fazla kırmızı kart gören ekip olurken, Elazığsporlu futbolculara ise yalnızca 57 sarı kart çıktı. 
     
</TEXT>
</DOC>
