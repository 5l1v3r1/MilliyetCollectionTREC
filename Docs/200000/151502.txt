<DOC>
<DOCNO> 151502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/spor/aspo.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
NOUMA süper çalım attı 
</HEADLINE>
<TEXT>

Sabah dedi ki "Pascal Nouma ölmedi. Yaptığım hareket böyle düşünenlere cevaptı"... Öğlen dedi ki "Hareketimin, ne toplum, ne Fener ne de Galatasaray ile ilgisi yok" 
     MEHMET DEMİRCAN 

     Özür diledi 
     FENERBAHÇE maçındaki çirkin hareketiyle bir anda ülke gündemine oturan Pascal Nouma dün iki farklı kişilik gösterisinde bulundu. Fransız futbolcu, sabah saatlerinde yapılan tele röportajda, bu hareketi kendisini bitirmek isteyenlere yaptığını söyledi. Ancak öğle saatlerinde düzenlenen basın toplantısında herkesten özür diledi ve hareketinin kimseyle ilgili olmadığını ileri sürdü. 
     
     'Aramıza giriyorlar' 
     NOUMA, verdiği tele demeçte, bazı kesimlerin kendisini sürekli eleştirdiğini belirtti. Beşiktaşlı futbolcu, "Beni adeta bitirmek istiyorlar. Son dönemde üzerime çok gelindi. Ama Pascal'ı bitiremezler. Çünkü Pascal ölmedi. Yaptığım hareket, böyle düşünenlere yanıttı. Ben birileri istiyor diye değişemem, ben buyum. Beşiktaş'ı seviyorum. Ama aramıza girenler var. Attığım golle onlara yanıt verdim" dedi. 
     
     'Yanlış anlaşıldı' 
     FRANSIZ futbolcu öğlenki basın toplantısında ise yaptığı hareket nedeniyle özür diledi. Nouma sinirli başladığı açıklamada, uzun zamandır gol atamadığını, bu tür gollerin özellikle derbilerde çok önemli olduğunu vurguladı. Siyah - Beyazlı oyuncu, "İki yıl önceki eleştirilerle karşı karşıya kalıyordum. Fenerbahçe'ye gol atmanın zevki bir başka. Ama sevincim yanlış anlaşıldı" diye konuştu. 
     
     'Sadece sevinç' 
     NOUMA, golde yaşadığı mutluluğu dile getiremeyeceğini belirterek, "Bu hareketimin ne toplum, ne Fenerbahçe, ne de Galatasaray ile ilgisi yok" ifadesini kullandı. Basın toplantısında bulunan Kıvanç Oktay, hareketi yönetim olarak onaylamadıklarını söyledi, "Lütfen olayı başka boyutlara taşımayalım" uyarısında bulundu. Sinan Engin de aynı görüşte olduğunu tekrarladı. 
     
Bileti kesildiBeşiktaş yönetimi, sezon sonunda sözleşmesi biten Nouma ile yollarını ayıracak 
     SİYAH - Beyazlı yönetim, çirkin sevinci ile gündeme gelen Nouma ile sezon sonunda sözleşme yenilemeyecek. Başkan Serdar Bilgili, Lucescu, Yıldırım Demirören ve Kıvanç Oktay, maç sonrası bir araya gelerek, olayı tartıştılar ve Fransız futbolcunun gönderilmesini kararlaştırdılar. Tüm bu isimler, Nouma'nın hareketini bir kez daha izleyerek, karara vardılar. 
     BİLGİLİ ve Lucescu, ortak görüşte birleştiler. İkili, "100 yıllık kulübe yakışmayan davranış içinde bulundu. İsteyerek ve art niyetli yapmasa da, kötü örnek oldu. Yeni sezonda yollarımızı ayırmak en doğru karar" dediler. Nouma ve futbol komitesinden ayrıntılı rapor isteyen yönetim önümüzdeki haftaki toplantıda Fransız futbolcunun ceza alıp almayacağına karar verecek. 
     
Savunma önemli      CEMAL ERSEN 

     NOUMA'NIN yaptığı hareketle ilgili bugün federasyona yollayacağı savunma, cezasının şiddetini de etkileyecek. PFDK'na dün sevk edilen Fransız oyuncunun eyleminin, ahlaki boyutu ile hukuki tarafının ortaya büyük çelişki çıkaracağı iddia edildi. Gözlemcilerin, "Sol elini şortunun içinde edep yerine sokmuş, elini burada 1-2 dakika tutup tribünlere göstermiştir" ifadelerinin Nouma'ya asgari 2 maç ceza gerektireceği belirtildi. 
     FUTBOL Federasyonu başkanı Haluk Ulusoy'un da, Nouma'nın yaptığı harekete "Büyük terbiyesizlik. Disiplin Kurulu, talimat ne gerektiriyorsa cezalandırmalı" diye tepki gösterdiği öğrenildi, Ayrıca, geçmişteki örneklerin aksine gözlemcilerin maç bittikten kısa süre sonra olayı, raporlarına yazdıklarının medyaya duyurulmasının, üst düzey yönetiminin talimatı ile gerçekleştiği iddialarına yol açtı. 
     
'3 maç alırdı'      UEFA Tahkim Kurulu Asbaşkanı Avukat Dr. Levent Bıçakçı, UEFA'ya böyle bir dosyanın gelmesi halinde, Nouma'nın mutlaka ceza alacağını söyledi. Bıçakçı, "Hakemin raporuna yazıp yazmaması önemli. Eğer raporuna yazdıysa, Disiplin Kurulu'na gönderilir. Bu ahlakla ilgili davranıştır. Bunun karşılığı da en az 3 maç men cezasıdır. UEFA Disiplin Komitesi'ne de böyle bir rapor gelse en az 3 maç oynamama cezası verilir" dedi. 
     
'Hapse bile girer'      NOUMA'NIN sevincine bir ilginç yorum da Avukat İsmail Atak'tan geldi. Beşiktaşlı futbolcunun bu tavrının, şikayet edilmesi durumunda TCK'nın 576. maddesinde belirtilen edebe aykırı hareketler kapsamına girebileceğine dikkat çeken Atak, bir aya kadar hafif hapis veya para cezasına mahkum olmasının söz konusu olduğunu ifade etti. 
     
PARDON Her gün bayram      Beşiktaş Nouma'yı ikinci kez transfer etmek zorunda kalınca, önüne on maddelik "yasaklar" listesi koymuştu ya "hareket" listede yok. 
     Ne bilsin Fransız .. 
     Biz yazamayız... Olası bir kaza durumunda, kaçan şampiyonluğun öyküsü Playboy'da... 
     Nouma rahat. Ona her gün bayram... 
     Davranış bozukluğuna sahip futbolculardan medet uman Beşiktaş kahroluyor. 
     "Göstere göstere" geldi ve aynı şekilde gidiyor Pascal. 
     Şimdi Elazığ deplasmanında Beşiktaş hücum hattında kimler oynar, belli değil. 
     Ancak Nouma'nın bundan sonraki maçlarında bazı fenni sünnetçiler ile psikiyatristlerin yorum yazma ihtimali var. E.G 
     


SPOR 




























</TEXT>
</DOC>
