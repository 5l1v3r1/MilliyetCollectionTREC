<DOC>
<DOCNO> 180233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sondun14.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
BM'de sigara içmek yasaklandı... 
</HEADLINE>
<TEXT>

     New York'ta sigara içilebilen en son yerlerden biri olan BM binasında da sigara içmek, Genel Sekreter Kofi Annan'ın talimatıyla yasaklandı. 
     Annan'ın yayınladığı genelgede, ''1 Eylül'den itibaren bina merkezinde sigara içilmesinin yasaklandığı ve kararın, pasif içiciler için yarattığı riskleri bertaraf etmek amacıyla alındığı'' kaydedildi. 
     Buna rağmen bazı diplomatlar ''dokunulmazlıkları'' olduğunu savunarak, bina içinde sigara içebileceklerini öne sürüyorlar. 
     Sigara tiryakiliğiyle tanınan Rusya'nın BM Daimi Temsilcisi Sergey Lavrov, kendisini sigara yakarken gören gazetecilere, ''Annan bu binanın sahibi değil'' açıklamasında bulundu. 
     BM sözcüsü Fred Eckhard ise ''sigara yasağının özellikle BM çalışanlarını bağladığını'' belirtti, ''ancak diplomatların da karara saygılı olacaklarını ümit ettiklerini'' vurguladı. 
     Genel Sekreterin genelgesinden sonra ikinci bir genelge yayınlayan BM İnsan Kaynakları Müdürü Denis Beissel, ''sigara içme yasağına uymayan personelin disiplin cezası alabileceği'' uyarısında bulundu. 
     New York kent yönetimi, geçen yıl ABD'deki en sıkı sigara içme yasağı kurallarını koymuş ve kentteki tüm kapalı yerler, ofisler, bar ve lokantalar ile kamuya mahsus alanlarda sigara içilmesini yasaklamıştı. 
     
</TEXT>
</DOC>
