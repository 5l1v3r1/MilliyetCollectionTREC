<DOC>
<DOCNO> 181454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sondun11.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çenesi en güçlü hayvan hangisi .. 
</HEADLINE>
<TEXT>

     Timsahların, tüm canlılar aleminde en güçlü çeneye sahip yaratıklar olduğu saptandı. 
     Uzmanlar, yaptıkları araştırmalar sonucunda, timsahların ısırma gücünün sırtlanlar, aslanlar ve hatta köpek balıklarından daha güçlü olduğunu belirledi. 
     Florida Zooloji Üniversitesi tarafından yapılan araştırmanın sonucuna göre, 4 metrelik orta boy bir ''alligator''un ısırma gücü 963 kilogramı buluyor. Büyük boy ''alligator''ların ısırma gücünün ise 1340 kilograma kadar çıktığı bildirildi. 
     Florida Devlet Üniversitesi paleobiyolojistlerinden Greg Erickson, ''Timsahların ısırma gücü inanılmaz bir şey. Tüm dünyada gerçek ısırma şampiyonu timsahlar'' diye konuştu. 
     Timsahların geniş ağızlarında 80 diş bulunuyor. Timsahlar, bu dişleriyle ırmaklarda yaşayan kalın kabuklu kaplumbağaların kabuklarını bile kırabiliyor. 
     Resmi kayıtlara göre ise Florida'da, 1948 yılından bu yana 13 kişi timsahlara yem oldu. 
     
     NASIL ÖLÇÜLDÜ 
     Uzmanlar, timsahların ısırma gücünü ölçebilmek için, uçlarında madeni plakalar bulunan uzun borular kullandı. Üzerleri deri kaplı bu boruların içine hassas ölçüm aletleri yerleştirildi. Timsahlar boruyu ısırınca, içindeki cihazın ısırma gücünü ölçtüğü kaydedildi. 
     Timsahların, bazen boruları yakaladıktan sonra ne kadar çekilirse çekilsin, 20 dakika kadar bırakmadıkları da saptandı. 
     Araştırmanın, timsahların beslenme alışkanlığı ve hangi avları tercih ettiğini belirlemek amacıyla yapıldığı kaydedildi. 
     
</TEXT>
</DOC>
