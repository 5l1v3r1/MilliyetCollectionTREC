<DOC>
<DOCNO> 177538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sontur47.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Endüstri Holding'e 120 milyar liralık icra... 
</HEADLINE>
<TEXT>

     Endüstri Holding'in Aksaray'da bulunan Eplas Plastik Fabrikası'nda 5 adet üretim makinası, 120 milyar liralık ödenmeyen çek nedeniyle haczedilerek yediemine teslim edildi. 
     Endüstri Holding'ten 120 milyar liralık çekini tahsil edemeyen Yakup Kara'nın iki avukatı, Konya 8. İcra Dairesi'nden çıkan icra kararını Aksaray 1. İcra Müdürlüğü'ne iletti. 
     Daha sonra, icra memurlarıyla birlikte Aksaray'da Endüstri Holding'e ait Eplas Plastik ve Yapı Elemanları Sanayi ve Ticaret A.Ş'ye gelen avukatlar, burada bulunan her biri 30-35 milyar lira değerindeki 5 adet plastik döküm makinesini haczettiler. 
     Makineleri Aksaray'da kaldıracak büyüklükte bir vinç bulunamadığı için Konya'dan 40 ton yük kapasiteli vinç istendi. 
     Vincin gelmesinin ardından 5 adet döküm makinası, ayrı ayrı kamyonlara yüklenerek, Aksaray'da Musa Buldadere'ye ait yediemin deposuna teslim edildi. 
     Haczedilen makinelerin, Endüstri Holding yetkililerinin 7 gün içinde değer tespitine itiraz etmemeleri durumunda kısa sürede satışa çıkarılacağı bildirildi. 
     
</TEXT>
</DOC>
