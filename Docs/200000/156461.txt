<DOC>
<DOCNO> 156461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sontur15.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof.Işıkara ''Depreme en hazırlıklı kentler İzmir ve Bursa'' 
</HEADLINE>
<TEXT>

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü eski Müdürü ve Bursa Büyükşehir Belediye Başkanı Danışmanı Prof. Dr. Ahmet Mete Işıkara, olası bir depreme en hazırlıklı kentlerin Bursa ve İzmir, en hazırlıksız olanın ise İstanbul olduğunu bildirdi. 
     Prof. Dr. Işıkara, Bursa Kız Lisesi'nde multivizyon eşliğinde verdiği ''deprem'' konulu konferansta, Türkiye'nin bir deprem ülkesi olduğunun unutulmaması gerektiğini belirterek, afet bilincini yükseltirken, risk miktarını azaltmanın gerçekçi bir yaklaşım olacağını vurguladı. 
     Anadolu'da yılda bir kez 6.3 ve daha üzerinde deprem olma olasılığının yüzde 60 olduğuna dikkati çeken Prof. Dr. Işıkara, '' Deprem olacak mı sualini artık sormayın. Deprem olacakmış gibi önleminizi alın'' dedi. 
     Prof. Dr. Işıkara, Bursa'da İznik İlçesi, kentin güney doğusu ve Kütahya'nın Tavşanlı İlçesi dolaylarının büyük risk taşıdığına işaret ederek, Orhaneli ve Büyükorhan ilçeleri dışındaki yerleşim birimlerinin birinci derece deprem bölgesinde bulunduğunu belirtti. 
     Risk faktörlerinin başında, yapı tasarım ve inşaatlarının teknik kurallara ve Deprem Yönetmeliği'ne uygun yapılmamasının geldiğini, bu konudaki risklerin mutlaka azaltılması gerektiğini anlatan Prof. Dr. Işıkara, ''Biz maalesef yapılması gerekenlerin hiçbirini yapmadık. yapılmaması gerekenlerin hepsini yaptık'' diye konuştu. 
     Prof. Dr. Işıkara, yapısal olmayan tehlikelerin ise ikinci derecede önemli olduğunu, ancak burada da can kaybı ve yaralanmaların meydana geldiğini dile getirerek, ağır eşyaların zemine yakın yerlere konulması ve duvara monte edilerek sabitlenmesinin riskleri azalttığını belirtti. 
     Hafif yaralanmaların yüzde 68'i, orta düzeyde yaralanmaların yüzde 45'i ve ağır yaralanmaların yüzde 9'unun yapısal olmayan nedenlerden kaynaklandığını kaydeden Prof. Dr. Işıkara, burada eğitim ve tatbikatların hayati derecede önem taşıdığını söyledi. 
     Prof. Dr. Işıkara, Bursa'da, 512 bin 1 adet konuttan sadece 70 bin 258'inin deprem sigortası yaptırdığını, bunun yüzde 13.7'ye denk geldiğini ifade ederek, toplumsal bilinç konusunda yapılması gereken daha çok şey olduğunu vurguladı. 
     ''Deprem anında altın kural sakin olmaktır, panik yapmamaktır'' diyen Prof. Dr. Işıkara, daha sonra öğrencilere tatbikat yaptırdı. 
     
     ''EN BÜYÜK KIRILGANLIK KAMUDA'' 

     Prof. Dr. Işıkara, gazetecilerin okulların depreme dayanıklılığının denetlenmesi konusundaki çalışmalara yönelik sorularını yanıtlarken, Milli Eğitim Bakanlığı'nın ülke genelindeki tüm okulların deprem açısından elden geçirilmesini amaçlayan bir genelge yayınladığını ve 4-5 Mayıs'ta 81 ilin valisine gönderildiğini, bunun devlet tarafından atılan çok önemli bir adım olduğunu söyledi. 
     Prof. Dr. Işıkara, gerçekten değil, acılardan korkulması gerektiğini ifade ederek, şunları söyledi 
     ''Bunun çaresi var. Geçici bir mekanda eğitime devam edebilirsiniz. Ama o çocuklar, işte Bingöl'de gördüğünüz gibi enkaz altında kalmaz. Sadece okulların değil, Türkiye'deki tüm kamu kurum ve kuruluşlarının gözden geçirilmesi gerekir. Devletin bir çare bulması lazım. Özel binalarda yapı denetim kuruluşları var. 15 yıl da bir sorumlulukları var. Ama, devletin kendi denetleme sistemini yaratması lazım. En ucuza veren müteahhide değil, en doğru yapana ihaleyi verecek bir sistem getirilmeli. Pülümür'de, Bingöl'de böyle, her yerde böyle. En büyük kırılganlık kamuda. Devletin kendisini etkin şekilde denetleyecek bir sistemi getirmesi lazım. Örneğin, Bingöl'de Bayındırlık Müdürü İskan müsaadesi vermiş o okula. Buna bir çare bulunmalı, bulunmazsa daha çok acılarla karşılaşırız.'' Afet sonrası müdahale çalışmalarında istenilen düzeye hala ulaşılamadığını belirten Prof. Dr. Işıkara, ''Olası bir depreme en hazırlıklı kentlerin Bursa ve İzmir, en hazırlıksız olanın ise İstanbul'' dedi. 
     
</TEXT>
</DOC>
