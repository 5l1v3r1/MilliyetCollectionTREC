<DOC>
<DOCNO> 190325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/yasam/ayas.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Öyle korkuttular ki, yüzlerine bakamadı 
</HEADLINE>
<TEXT>

   Öğrencileriyle yürürken saldırıp çantasını gasp eden kapkaççıların ağır yaraladığı Funda Öğretmen, DGM'de korkudan sanıkları teşhis edemedi 
      Beril Özcan 
   
   Öğrencilerinin gözleri önünde kapkaçılar tarafından yerde sürüklenerek ağır yaralanan öğretmen Funda Erdin'in de aralarında bulunduğu 34 mağdurlu kapkaç çetesi davası İstanbul 6 No'lu DGM'de başladı. 
   Duruşmaya, 'çıkar amaçlı suç örgütü kurarak gasp ve oto hırsızlığı yaptıkları' iddiasıyla 2 yıldan 117 yıla kadar değişen ağır hapis cezaları istemiyle yargılanan tutuklu sanıklar Turan Uludağ, Hakan Macit, Ahmet Kıvanç Aymutlu, Erhan Marik ile tutuksuz Hasan Dever katıldı. Çetenin lideri olduğu öne sürülen Uludağ, sadece iki kapkaç olayını Macit'le yaptığını kabul etti. Macit de aynı kapkaç suçlarını ve bir oto hırsızlığını üstlendi. Diğer sanıklar ise tüm suçlamaları reddetti. 
   
   'Poliste de bakamadım' 
   Duruşmada 13'ü kadın 22 mağdur dinlendi. 13 kadın müştekiden altısı, kapkaç sırasında sürüklendiklerini ve yaralandıklarını anlattı. 
   Geçen yıl Anadoluhisarı'nda öğrencileriyle yürürken kapkaça uğrayan öğretmen Erdin, korkudan mahkeme heyetinin teşhis etmesini istediği sanıklara dikkatli bakamadı. Erdin olayın şokunu hala taşıdığı söyleyerek "Poliste de teşhis edemedim korkudan bakamadım. Bunlar beni sürükleyen kişiler mi bilmiyorum. Şu anda bile çok korkuyorum" dedi. 
   Dört sanığın tutukluluk halinin devamına karar veren mahkeme heyeti, duruşmayı dosyadaki eksiklerin giderilmesi için erteledi. 
   
   
</TEXT>
</DOC>
