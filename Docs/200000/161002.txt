<DOC>
<DOCNO> 161002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/soneko25.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB, 2002 ekonomi raporunu açıkladı... 
</HEADLINE>
<TEXT>

     Türkiye Odalar ve Borsalar Birliği TOBB , uygulanan istikrar programlarının bir kısmından olumlu sonuçlar alınmış olmasına rağmen sağlanan başarının kalıcı olmadığını bildirdi. 
     Odalar Birliği'nin ''Ekonomik Rapor 2002'' başlıklı raporu yayımlandı. 
     Raporda, Türk ekonomisinin üçü son 10 yılda olmak üzere otuz yıla yakın süre içinde pek çok kriz ile karşı karşıya kaldığı belirtilerek, bu süre içinde yaşanan krizlere çözüm bulabilmek amacıyla istikrar programları uygulamaya konulduğu hatırlatıldı. 
     Raporda, ''İstikrar programlarının bir kısmından olumlu sonuçlar alınmış, ancak sağlanan başarı kalıcı olmamıştır'' görüşüne yer verildi. Ekonominin genel yapısını ve büyüme hızını olumsuz yönde etkileyen, gelir dağılımını bozan ve toplumun önemli bir kısmını spekülatif faaliyetlere yönelten yüksek ve yapışkan enflasyonun temel sorunların başında yer almaya devam ettiği kaydedilen raporda, Türkiye'nin içinde bulunduğu olumsuzluklar ve sıkıntıların sürdürülemez boyutlara ulaştığı, içinden çıkılması gittikçe zorlayan bir hale dönüştüğü vurgulandı. 
     
     ''ENFLASYONU DÜŞÜRME PROGRAMI BAŞARISIZ'' 
     Türkiye'de 2000 yılından itibaren iki ciddi kriz yaşandığına dikkat çekilen raporda, bu krizler sonrasında 22 Şubat 2001 tarihinde döviz kurlarının dalgalanmaya bırakılarak, kurların serbest piyasa koşulları altında belirlenmesi esasının kabul edildiği hatırlatıldı. 
     Raporda, böylece dalgalı kur sistemine geçildiği belirtilerek, ''2000 yılı başından beri uygulanmakta olan, döviz kurunu nominal çapa olarak kullanan Enflasyonu Düşürme Programı başarısızlıkla sonuçlanmıştır'' denildi. Geçen yıl ekonomideki büyümenin iki kez revize edilmesine karşın yıl sonunda GSMH'deki büyümenin tahminlerinde üzerine çıkarak yüzde 7.8 düzeyinde gerçekleştiği belirtilen raporda, bu durum şöyle açıklandı 
     ''Ekonomik istikrarın sağlanması, bekleyişlerde meydana gelen iyileşme, stokları yenilemek ve ihracattaki artışı karşılamak için yapılan üretim, tarımsal üretimde gerçekleşen artış, nihai tüketim harcamalarındaki sınırlı canlanma ve 2001 yılında yaşanan yüksek oranlı daralmanın yarattığı zayıf baz yılı etkisi, 2002 yılındaki büyümede belirleyici olmuştur.'' 
     
     İÇ BORÇ STOKU 
     Raporda, 2002 yılında ekonominin genelinde görülen büyümenin, lokomotif sektörlerden biri olan inşaat sektörüne yansımadığı da kaydedilerek, 2001 yılında yüzde 5.5 küçülen inşaat sektörünün, 2002 yılında da yüzde 4.9 küçüldüğü, belediyeler tarafından yapı ruhsatı verilen toplam inşaat alanında 1998 yılından beri yaşanmakta olan düşüşün, 2002 yılında da devam ederek yüzde 40 azaldığı kaydedildi. 
     Raporda, 2002 yılında uygulanan ekonomik istikrar programının en önemli hedeflerinden birisinin, iç borç stokunu istikrarlı bir yapıya kavuşturarak çevrilebilir hale getirmek olduğu da belirtildi. 
     
</TEXT>
</DOC>
