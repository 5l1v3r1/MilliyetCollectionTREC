<DOC>
<DOCNO> 164008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/ekonomi/eko06.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi görüşmeleri kapıda 
</HEADLINE>
<TEXT>

Dışişleri Müsteşarı Ziyal'in bir kısmının Irak'ta harcanacağını açıkladığı 8.5 milyar dolarlık ABD kredisinin koşulları netleşmeye başladı 
     YASEMİN ÇONGAR Washington 

     Bush yönetiminin Türkiye'ye vermeyi planladığı 8.5 milyar dolarlık kredi paketinin vade ve koşulları, önümüzdeki günlerde başlaması beklenen ikili görüşmelerde kesinleştirilecek. Beklentiler, kredinin birkaç yıla yayılacağı ve en az dört dilim halinde verileceği yönünde. Bu dilimlerin serbest bırakılmasının IMF ile yapılan gözden geçirme çalışmaları ile paralel yürütülmesi de olası. 
     
     'Başından söyledik' 
     Washington ziyaretini sürdüren Dışişleri Bakanlığı Müsteşarı Büyükelçi Uğur Ziyal, kredi girişimlerinin iki ülke yetkilileri arasında, "çok yakında" başlayacağını açıkladı. Ziyal, 8.5 milyar doların "Irak bağlantılı" bir finansman kaynağı olduğunu ve Türkiye'nin de bunun bir bölümünü, Irak'ın yeniden yapılandırılmasında harcayacağını bildirdi. 
     ABD'li bir yetkili, Milliyet'e bilgi verirken, "Bu kredinin, Türkiye'nin iktisadi programının ve gereksinimlerinin göz önünde tutularak verilmesi, Başkan Bush'un ilk önerisinde ve Kongre'nin kararında mevcut. Türk hükümeti de bu kredinin, iktisadi programın işleyişine paralel olarak verilmesinden yana olduklarını belirttiler" dedi. Yetkili, "Bu, krediye IMF koşulu anlamına gelmez mi " sorusunu ise, "Yeni bir koşul söz konusu değil, başından itibaren IMF ile temas halinde olacağımızı söyledik" diye yanıtladı. 
     ABD'nin, 8.5 milyar dolarlık kredinin verilmesini, IMF'nin iktisadi programa ilişkin gözden geçirme çalışmalarına paralel olarak zamanlaması, en azından kredi paketinin ilk dilimlerinin, IMF programının rayında yürümesi ile koşullandırılmış olması anlamına gelecek. Halen geçerli olan stand - by anlaşması kapsamında, Türkiye'nin IMF ile, Ekim 2004 tarihine dek sekiz ayrı gözden geçirme dönemini tamamlaması gerekiyor. 
     

</TEXT>
</DOC>
