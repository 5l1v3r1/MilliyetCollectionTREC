<DOC>
<DOCNO> 184862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/ekonomi/eko02.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz bitiyor, tüketici eski markalarına dönüyor... 
</HEADLINE>
<TEXT>

   Krizde, 'daha ucuz' diye talep görerek yüzde 69 büyüyen market markaları pazarındaki yükseliş, bu yıl ilk sekiz ayda yüzde 39'da kaldı. Üst gelir grubu ulusal markalara yöneldi 
      EKONOMİ SERVİSİ 
   
   Tüketicinin 2000 ve 2001 krizinde ağırlık verdiği 'özel marka' olarak nitelendirilen market markaları pazarının büyüme hızı yüzde 69'dan yüzde 39'a geriledi. 
   Zincir marketlerin ulusal markalara göre daha düşük fiyatla tüketiciye sundukları özel markalar, kriz döneminde üst gelir grubu da dahil her kesimden talep görmüştü. Ancak ekonomide esen bahar havası tüketiciyi kriz öncesindeki tercihlerine döndürmeye başladı. Başta orta ve üst gelir grubu ulusal markalara yönelirken, tüketici özellikle temizlik ve kozmetikte daha çok güvendiği ve alıştığı markaları tercih etmeye başladı. 
   
   'İmaj kaybı var' 
   Posta gazetesinin sponsorluğunda düzenlenen 'Özel Markalar Konferansı'nda konuşan Retailing Institute Genel Müdürü Renan Burduroğlu, özel markaların toplam 40 milyar dolarlık tüketim pazarı içinde 260 milyon dolarlık pay aldığını belirtti. Burduroğlu alt gelir grubunda özel marka kullanımının artarak sürdüğünü söyledi. Pazarın büyüme hızının düşmesinde, mağaza açılışındaki duraklama ve bu markaların imaj kaybının da etkili olduğunu belirten Burduroğlu, özel markaların yalnızca fiyat rekabeti için değil, marka sahibinin imajını güçlendirici araçlar olarak algılandığını söyledi. 
   Türkiye'de organize perakende içinde market markalarının payı yüzde 11 düzeyinde. Bu oran Almanya'da yüzde 25, İngiltere'de yüzde 35'lerin üstünde. 
   
   Özel Marka Ödülleri dağıtıldı    Özel Markalar Konferansı'nda, "Yılın Özel Markaları" ödülleri dağıtıldı. Marka sahibi perakendeciler, markayı üretenlerle pazarlayan ajansların ödüllendirildiği törende, gıda kategorisi ödülünü perakendeci kuruluş olarak zeytinyağı, balık konservesi ve beyaz peynirle Migros aldı. Üreticiler olarak zeytinyağında Başer Gıda, balık konservesinde İstanbul Gıda, beyaz peynirde Doğruluk, tasarım ajansı dalında da DCW ödüle layık görüldü. Temizlik ürünlerinde Migros perakendeci, DCW tasarım ajansı ödülünü alırken, üretici olarak Oksa Kimya, Sudesan, Günsu ödüllendirildi. 
   
   Jüri ödülü Tansaş'ın 
   İçecek kategorisinde DiaSA perakendeci, Gülsan Gıda üretici, Dia İspanya tasarım ajansı ödülünü aldı. Gıda dışı ürünlerde marka sahibi perakendeci ödülü Watson TV ile Metro Cash Carry'ye verilirken, üretici Vestel ile tasarım ajansı Metro AG ödüle layık görüldü. Jüri özel ödülünü Tansaş aldı. 
   
   
</TEXT>
</DOC>
