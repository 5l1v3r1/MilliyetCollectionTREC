<DOC>
<DOCNO> 180107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur43.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlıktan "Alman olun" haberlerine yalanlama 
</HEADLINE>
<TEXT>

     Başbakanlık Basın Merkezi, Başbakan Recep Tayyip Erdoğan'ın Almanya'da Türk dernekleri temsilcileri ile yaptığı görüşmede, Almanya'da yaşayan Türkler'e 'Alman olun' tavsiyesinde bulunduğuna dair haberleri yalanladı. 
     Başbakanlık Basın Merkezi'nden yapılan yazılı açıklamada, bazı basın yayın organlarında Başbakan Erdoğan'ın Almanya seyahatinde Türk dernekleri temsilcileri ile yaptığı görüşmede ''Almanya'da yaşayan Türkler'e 'Alman olun' tavsiyesinde bulunduğuna'' dair, ''yalan, yanlış ve kasıtlı bazı haber ve yorumların yer aldığı'' belirtildi. 
     Başbakan Erdoğan'ın, söz konusu toplantıda Türk dernekleri temsilcilerine ''Alman toplumu ile entegrasyondan korkmamalarını, Alman vatandaşlığına geçen Türkler'in Türklükten ve ulusal değerlerimizden uzaklaşmış sayılmayacaklarını, entegrasyon ile asimilasyonun aynı şey olmadığını, asimile olamamak için de Alman toplumu ile entegre olurken başta Türkçe olmak üzere milli değerlerimizi hassasiyetle koruyup geliştirmemiz gerektiğini'' söylediği ifade edildi. 
     Açıklamada, bu ifadelerin, bugün bazı basın yayın organlarında yer aldığı şekliyle ''Almanlaşmaya teşvik'' olarak yorumlanabilmesinin ancak ''kasıt ve kötü niyetli bir habercilik'' anlayışı ile açıklanabileceği belirtilerek, şöyle denildi 
     ''Yine bazı basın-yayın organlarında Başbakan'ın 'Berlin'de düzenlenen toplantıya çağrılmayan bazı dernek temsilcileri ile kaldığı otelde gizlice görüştüğü' yolunda hayal mahsulü ve kasıtlı bazı 'haberler' yer almıştır. Sayın Başbakan, Berlin'de düzenlenen toplantıda, Almanya'da faaliyet gösteren legal Türk derneklerinin temsilcileri ile hep birlikte görüşmüş, bunun dışında toplantıya katılmayan herhangi bir dernek ve kuruluş temsilcisi ile gizli ve özel bir görüşmesi olmamıştır. 
     Başbakan Erdoğan'ın çok başarılı ve verimli geçen Almanya seyahatini gölgelemeye yönelik bu tür yanlış, yalan ve kasıtlı haberlere bundan önce olduğu gibi bundan sonra da aziz milletimizce itibar edilmeyecektir.'' 
     
</TEXT>
</DOC>
