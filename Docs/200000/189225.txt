<DOC>
<DOCNO> 189225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/yazar/cemal.html </URL>
<DATE> 2003/10/17/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Hortumcu 
</HEADLINE>
<TEXT>

   
   Türkiye'deki yolsuzluk çarkı... Banka hortumculuğuyla medya... Ve toplumda yer etmiş yapanın yanına kar kalır duygusu... Bakın bu açılardan Aydın Doğan ne diyor 
   "Bundan bir süre önce Cumhurbaşkanı'na, Başbakan'a ve BDDK Başkanı'na birer mektup yazdım. Bu mektupları bugüne kadar kamuoyuna açıklamadım. 
   Özel mektuplardı. 
   O mektuplarda, Türkiye'yi ağır ekonomik krize sokan 10 aileden 5'inin medya sahibi olduğunu ve bunların hortumladıkları parayı ödememek ve cezasını çekmemek için bütün devlet kurumlarına şantaj yaptığını belirttim. Devletin bu tarihi yolsuzluğun üstüne gitmesi gerektiğini yazdım. 
   Ayrıca, ben medya konusunda yapılacak bir araştırmada gönüllü olarak sanık sandalyesine oturmaya hazır olduğumu bildirdim. 
   Bu arada Kelkit'te birkaç hafta önce yaptığım bir konuşmada, Başbakan'dan ve devletin bütün kurumlarından hortumcuların üzerine gitmelerini istedim. Yolsuzlukla, hortumculukla, hırsızlıkla, mafya ile mücadele eden herkese, her siyasi partiye ve kuruma elimden gelen her türlü desteği vermeye hazır olduğumu açıkladım. 
   Şimdi size bir şey söyleyeyim. 
   Bana yatını sat diyenler, acaba hortumladıkları milletin parasını ödemek için dışarıdaki hesaplarından kaç kuruş parayı getirmişler Boğaz'daki yalılarından, dışarıdaki evlerinden, şirketlerinden vaz mı geçmişler " Milliyet, 15 Ekim 03, s. 11 
   Altını çizmekte yarar var. 
   Bunlar içtenlikli sözler. 
   Eğer bu toplumda yapanın yanına kar kalır duygusu silinecekse... Eğer gün gelecek, bu toplumun vicdanında da adalet duygusu yer etmeye başlayacaksa... O zaman çare yok, Aydın Doğan'ın bu satırlarının altında yatan hesaplaşmayı Türkiye'nin yapması gerekiyor. 
   Hem de öncelikli olarak... 
   Bunun için yasalardaki boşlukların doldurulması şart. Ağırdan almayan, gerçekten adalet dağıtan çağdaş bir yargı düzeni için köklü bir reformu gerçekleştirmek en büyük görev. Borçluyu koruyan sistemin değişmesi bir başka ihtiyaç. 
   Adam gibi denetim mekanizmalarının bir an önce kurulması ve idarede bunları rafa kaldırmayacak reformcu düzenlemelerin de yapılması lazım. 
   Siyasetin finansmanını şeffaf kurallara bağlamanın ve hortumcuyla siyaset kurumunun arasına duvar çekmenin akılcı yollarını bulmak bir başka önkoşul... 
   Şu sıralar AKP hükümeti olumlu bir adım atmış durumda. Adalet Bakanlığı'nca hazırlanan tasarı, 11 yasayla 1 yasa hükmünde kararnamede değişiklik öngörüyor. Böylece batık bankalardan tahsilatın hızlandırılması gündemde. 
   Adalet Bakanı Cemil Çiçek tasarıyla ilgili olarak şunları söylemiş 
   "Bankalarını hortumlayanları dünyanın neresinde olurlarsa olsun takip edeceğiz. Yaşadıkları sürece biz bu adamların peşinde olacağız. Yataklarında rahat yatamayacaklar. Yurtdışı dahil, nereye giderlerse gitsinler. Bugün olmazsa yarın, yarın olmazsa öbür gün... Kendilerinden olmazsa çocuklarından, kim olursa olsun bu borçlar alınacak." 
   Dileriz lafta kalmaz. 
   Dileriz yasalar uygulanır. Ve hortumcunun yanına kar kalmaz 
   
      
   
   
</TEXT>
</DOC>
