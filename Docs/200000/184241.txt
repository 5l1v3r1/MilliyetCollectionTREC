<DOC>
<DOCNO> 184241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/spor/spo03.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler korkmasın 
</HEADLINE>
<TEXT>

   Fatih Terim, Türkiye'de yabancıların kılına bile zarar gelmeyeceğini savunup, imalı cevap verdi "Biz ne yaparsak kendi kendimize yaparız" 
      HARİKA VARDAR 

   
   Yıldız adayı Sabri 
   UEFA'NIN resmi tanıtım kanalı ISN TV önceki akşam Galatasaray Teknik Direktörü Fatih Terim ile futbolculardan Bülent, Hakan Şükür ve Frank de Boer ile röportaj yaptı. Cim - Bom'a döndüğü ilk sezonunda ikinci olmalarının hayal kırıklığı yarattığını belirten Terim, Sarı - Kırmızılılar'ın yeni yıldız adayının Sabri olduğunu ifade etti. 
   
   Terim'den gönderme 
   TERİM, Türkiye'nin futbol sevilme oranı olarak dünyadaki ilk sırayı alacak düzeyde olduğunu vurguladı. İngiliz futbolculara da gönderme yapan Cim - Bom'un çalıştırıcısı, "Korkmalarına gerek yok. Taraftarımız yabancıya bir şey yapmaz. Biz ne yaparsak, kendi kendimize yaparız Bu yıllardır böyle olmuştur" ifadesini kullandı. 
   
   Altaylı'ya dava    TÜRKİYE Spor Yazarları Derneği, "Galatasaray düşmanı şerefsiz spor medyası" ifadesini kullanan Fatih Altaylı için maddi ve manevi tazminat davası açmayı kararlaştırdı. TSYD bildirisinde, "Altaylı bu kez çizmeyi aştı. Davanın yanı sıra Altaylı zaten giremediği basın tribünlerine bundan sonra hiç alınmayacak, gerekirse kolluk güçleri devreye sokulacaktır" denildi. 
   
   TGC'den kınama    TÜRKİYE Gazeteciler Cemiyeti Fatih Altaylı'nın, Galatasaray - Fenerbahçe derbisi öncesi ve sonrasında bir grup spor gazetecisi için sarf ettiği sözlerin kabul edilemez olduğunu bildirdi. TGC tarafından yapılan yazılı açıklamada, gazetecilik işlevinin yerine getirilmesinde Türkiye Gazetecileri Hak ve Sorumluluk Bildirgesi'nde yer alan kurallara uyulmasının zorunlu olduğu belirtildi. Altaylı'nın suçlamasının meslek ilkeleri ile bağdaşmadığının da altı çizildi. 
   
   Vali'den açıklama    İSTANBUL Valisi Muammer Güler, Galatasaray - Fenerbahçe maçında protokol tribününde oturan Fenerbahçeli yöneticiler ile taraftar tribününe yakın locada oturan bazı Galatasaraylı taraftarlar arasındaki sözlü tartışma sırasında yaşanan gerginliği doğruladı. Ancak Vali, bu gerginlik anında üzerine viski bardağının isabet etmediğini söyledi. 
   
   
</TEXT>
</DOC>
