<DOC>
<DOCNO> 155351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/soneko27.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı En büyük engel kamunun finansman ihtiyacı 
</HEADLINE>
<TEXT>

     Tarım ve Köyişleri Bakanı Sami Güçlü, ''şu andaki en büyük ayak bağımız, gelişmenin önündeki en büyük engel, kamu kesiminin aşırı finansman ihtiyacıdır'' dedi. 
     Bakan Güçlü, Niğde Özel İdare Müdürlüğü Salonu'nda, Vali Vekili Ardahan Totuk'tan ilin soruları hakkında bilgi aldı. Bakan Güçlü, buradaki konuşmasında, bir şehrin gelişmesi için birden fazla faktörün bir arada bulunması gerektiğini kaydetti. 
     Bir taraftan eğitim ve kültür, diğer taraftan da sosyal altyapı, müteşebbis insan gücü, tarım ve sanayi için gerekli sermaye birikimi ve benzeri unsurların birleştiği bölgelerde, iktisadi kalkınmanın gerekli şartlarının oluşabileceğine dikkati çeken Güçlü, şunları söyledi 
     ''Cumhuriyet döneminde belli zaman dilimlerinde ülkemiz çok hızlı kalkınmıştır. Atatürk'ün yönettiği kalkınma hamlesi, Türkiye'de ilk sanayinin kurulduğu dönemdir. Belirli zaman dilimleri, Türk ekonomisinin altın yılları olarak tarihte yerini almıştır. Buna bir halka daha ekleme fırsatı şu an doğmuştur. Eğer AKP iktidarı Türkiye'nin içinde bulunduğu şartları, anormallikleri normalleştirebilirse, kısa sürede biriken enerjisini kalkınma halmesine dönüştürebilecek durumdadır. Buna ait bütün belirtiler mevcuttur. Ama bizim şu andaki en üyük ayak bağımız, gelişmenin önündeki en büyük engel, kamu kesiminin aşırı finansman ihtiyacıdır. Bu bizim nefesimizi tüketmektedir.'' Ülkede yaşanan sorunlara kalıcı çözüm üretmek için öncelikle borç meselesinin üstesinden gelinmesi gerektiğini vurgulayan Bakan Güçlü, şöyle devam etti 
     ''Bu konuya yönelik yoğun bir çalışma veriyoruz. Türkiye'nin borç sorununu kabul edilebilir bir seviyeye indirmeden, bu ülkede önemli işler yapma imkanı söz konusu değildir. Dolayısıyla hükümetimizin ekonomik olarak yapacağı en önemli iş, borç sorununu makul bir seviyeye indirmektir. Bunu da yapmaktadır. AKP elindeki sınırlı kaynağı, ülkenin ihtiyacı olan alanlara aktarmada sıkıntı yaşamaktadır. Öncelik olarak bu temel sorunu çözmek zorundadır. Eğer büyümeyi hızlandırır, enflasyonu düşürmeye devam eder, faiz oranlarının düşmesini sağlarsak, suyun üzerinde kalabilme ve nefes alma imkanına kavuşacağız. Bizim temiz havaya ihtiyacımız var. Ciğerlerimiz su altında kalacağımız süreyi azaltmaktadır.'' Türkiye'nin sahip olduğu potansiyelle bu sorunları aşabileceğini ifade eden Güçlü, konuşmasını şöyle sürdürdü 
     ''Aslında ülkemizin potansiyeli inanılmazdır. Mevsim, tarım bakımından çok uygun geçmiştir. Bahar, bütün ülkede verimliliği artıracak biçimde gücünü toprağa yansıtmıştır. Bu sene 20-21 milyon tonu buğday olmak üzere 30 milyon ton civarında tahıl hasadı bekliyoruz. Bu, Türk toplumunun temel ihtiyaçlarını karşılayacak ürünlerde bolluk demektir. Kurumlarımız sezona hazırlanmaktadır. İklim Şartları, üreticimizin yüzünü güldürmektedir. Hükümetimiz de güldürmeye devam edecektir.'' Bakan Güçlü, daha sonra Tarım İl Müdürlüğü'nü ziyaret ederek İl Müdürü Hacı Mehmet Şen, Köyhizmetleri İl Müdürü Rustem Kılınçarslan, Patates Araştırma Enstitüsü Müdürü Hüseyin Onaran ve Orman Ağaçlandırma Başmühendisi Mehmet Arık'tan çalışmaları hakkında brifing aldı. 
     
</TEXT>
</DOC>
