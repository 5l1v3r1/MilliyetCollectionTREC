<DOC>
<DOCNO> 156201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sonspo13.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Galatasaray'ı rehavet bitirdi... 
</HEADLINE>
<TEXT>

     Türkiye Basketbol Ligi play-off çeyrek finalinde Fenerbahçe'ye 83-66 mağlup olan Galatasaray'da, gözler 3. maça çevrildi. 
     Galatasaray Antrenörü Erman Kunter, Fenerbahçe karşısında oyuncuların rehavete girdiğini ve bu nedenle maçı yitirdiklerini söyledi. 
     Kunter, rakipleri karşısında bu sezon 3 galibiyet aldıklarını vurgulayarak, ''Bu nedenle Fenerbahçe büyük direnç gösterdi. Maça asıldılar. Bizim oyuncularımızın üzerinde ise 2-0 önde olmanın rahatlığı vardı. Maç içinde de istediğimiz şeyleri yapamadık. Fenerbahçe ise her açıdan iyi oynadı'' diye konuştu. 
     Fenerbahçe karşısında 2. periyotta kötü bir oyun sergilediklerini kaydeden Kunter, şöyle konuştu 
     ''3. periyotta maça asıldık. Biz daha önce de Fenerbahçe karşısında 14-15 sayı geriye düşmüştük. Bu nedenle maça kötü başlamak yenilgide etken olmadı. Genelde arkadan gelip Fenerbahçe maçını kazanmıştık. Ayrıca ilk maça göre düşüş yaşayan Lyday de genç bir oyuncu. Henüz oyunu sırtlama deneyimine sahip değil. 15 Mayıs Perşembe günü Fenerbahçe ile önemli bir maç yapacağız. Taraftarlarımızın da maça geleceğine inanıyorum. Güzel bir atmosferde olaysız bir maç olsun istiyoruz.'' 
     
</TEXT>
</DOC>
