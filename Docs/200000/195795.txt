<DOC>
<DOCNO> 195795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sontur35.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Memurun alacağı zamma IMF kara verir oldu" 
</HEADLINE>
<TEXT>

     Türkiye Kamu-Sen'e bağlı Türk Eğitim-Sen Genel Başkanı Şuayip Özcan, ''O kadar ileri gidildi ki memurun alacağı zamma, IMF kara verir oldu'' dedi. 
     Türk Eğitim-Sen Bursa 2 No'lu Şubesi'nin verdiği iftar yemeğine katılan Özcan, yaptığı konuşmada, ''kamu çalışanlarına yönelik yanlışlıkların devam ettiğini'' savundu. 
     Çıkarılan yasaları eleştiren Özcan, ''Önümüze konulan Kamu Reformu Yasa Taslağı'nı kiminle istişare ettiklerini sorduk, hiçbir cevap veremediler. 'Hortumcuların, talancıların önünü geçeceğiz' diyorlar ama aldığını, el koyduğunu yabancı şirketlere peşkeş çeken bir yasa karşımıza çıkıyor'' diye konuştu. 
     Özcan, ''Bizler, sivil toplum örgütüyüz ve camiamızın hak ve özgürlüklerini korumakla yükümlüyüz. Çözüm, birlik ve beraberlikten geçer. Bu birlikteliği parçalamak isteyenler, aramıza nifak sokacaktır. Tehditlerle bu birlikteliği de yok etmeye çalışıyorlar'' dedi. 
     
</TEXT>
</DOC>
