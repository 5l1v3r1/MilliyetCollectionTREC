<DOC>
<DOCNO> 197447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/soneko02.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Şeker bayramına şeker gibi ihracat rakamıyla giriyoruz 
</HEADLINE>
<TEXT>

     Devlet Bakanı Kürşad Tüzmen, Bayram arifesinde ihracatın 42 milyar doları aştığını belirterek, ''Şeker Bayramı'na şeker gibi bir ihracat rakamıyla giriyoruz'' dedi. 
     İhracatta gelinen son durumla ilgili olarak soruları yanıtlayan Bakan Tüzmen, 2003 yılında gerçekleştirilen ihracat artışını 2004 yılında da sürdürmek istediklerini söyledi. 
     Bu yılın sonunda ihracatın 46-48 milyar dolar arasında olacağını ifade eden Tüzmen, Türk ihracatçılarının bu yıl bütün olumsuz koşullara rağmen büyük bir performans gösterdiklerini kaydetti. 
     Ramazan Bayramı'na 42 milyar doları aşan bir ihracatla girildiğini anlatan Tüzmen, şöyle konuştu 
     ''Biliyorsunuz bu bayramın bir diğer adı Şeker Bayramı'dır. Şeker Bayramı'na ihracatçılarımız şeker bir ihracat rakamıyla giriyor. İhracatçılarımız şu ana kadar 42 milyar doları aşan bir ihracat gerçekleştirdiler. Biz ihracattaki artış hızımızı 2004 yılında da sürdürmeyi amaçlıyoruz. İhracatçılarımızın performansını görünce bunu başaracağımıza inanıyorum.'' 
     
     İHRACATÇILARIN GİRDİ MALİYETLERİ 
     Bakan Tüzmen, bir soru üzerine, ihracatçıların girdi maliyetlerinin dünya fiyatlarına çekilmesi çalışmalarının devam ettiğini belirterek, ''Biliyorsunuz bir yıldır girdi faaliyetlerine fazla bir zam yapılmadı. Faiz oranları düştü. Tabiki bunları yeterli görmüyoruz'' dedi. 
     Türk ihracatçısının dünya pazarında rakipleriyle rekabet edebilmeleri için çeşitli çalışmalar sürdürdüklerini anlatan Tüzmen, ihracatçıların girdi maliyetlerinin dünya fiyatlarına çekilmesi konusunda olanaklar içinde en iyisinin yapılacağını bildirdi. 
     
     GÜMRÜK KAPILARI 
     Sınır kapılarında oluşan uzun kuyruklarla ilgili bir soru üzerine Bakan Tüzmen, sınır kapılarında yaşanan kuyrukların asıl nedeninin ihracatta yaşanan artış olduğunu söyledi. 
     Bu kuyrukların azalması ve ihracatın engellenmemesi için gereken tüm önlemleri aldıklarını anlatan Tüzmen, şunları kaydetti 
     ''Tatil süresince büyük şehirlerdeki gümrüklerimiz ve ihracatçı birliklerimiz ihracatçıya hizmeti sürdürecektir. Küçük merkezlerdeki gümrüklerimizde de nöbetçi memurlar görev yapacaktır. Bunlar şu anda aldığımız önlemlerdir. Biz önümüzdeki dönemde gümrüklerimizi geleceğe hazırlayacağız. 2010 yılında dış ticaret hacmimizin 250 milyar dolara ulaşacağını hesaplıyoruz. Gümrüklerimizi de buna uygun olarak hazırlayacağız. Artık en az önümüzdeki 5-10 yılı hesaplayarak hareket etmek zorundayız.'' 
     
</TEXT>
</DOC>
