<DOC>
<DOCNO> 172925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/spor/ykoksaldi.html </URL>
<DATE> 2003/08/01/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Birbirini anlamak 
</HEADLINE>
<TEXT>

   
   Juventus ile 3 İtalya şampiyonluğu, 2 Lig, 1 İtalya kupası, 1 Şampiyonlar Ligi, Süper Kupa ve Kıtalararası şampiyonluk kazanan üstat Lippi, nasıl 2. sezonunda lig başlar başlamaz bir kulüpten kovulma noktasına gelir Kovan Inter ise şaşmamak lazım. O Lippi geri döndüğü Juventus'ta şampiyonluklara devam ediyor, Inter hala arıyor. Geçen hafta Inter kalecisi Toldo açıkladı "Interli yöneticiler Juventuslu yöneticileri örnek almalı". Inter sağlıksız yapının en iyi örneklerinden biri. Her sezon para saçıp aynı mevkiye oyuncu yığan, sürekli hoca değiştirip, sistem kuramayan ve disiplin sorunlarıyla çalkalanan bir kördüğüm. Inter'de her hoca, yıldızların kaprislerine kurban edilme ve ilk sezonunda şampiyon olma zorunluluğu altında ezilme tehlikesiyle yaşar. Daum da benzer ortamın içinde. Hep camia dinamiklerine ve baskılara mağlup düşmüş, planını yarım sezonun ötesine taşıyamamış bir yönetim ve kulüple beraber. Daum, saha içi ve dışında takımla ilgili tüm kontrolü eline almak, sistemine uygun çalışma ortamını yaratmak koşuluyla geldi. Şimdilik istediğini elde etmiş görünüyor. Fenerbahçe gibi kulüplerde teknik direktörler daha fazla korumacı ve sert olmalı. Daum, işinin antrenman sahasında bitmediğini, aldığı her kararda Fenerbahçe'nin yapısını düşünmek zorunda olduğunu biliyor. Taviz vermeden çözüm üretebilmesi ve bir sonraki adımda karşılacağı problemleri kestirebilmesi için bu şart. 
   Daum'un hedefi net Bu sezonu şampiyon kapatacak değil, 2 sene sonra sürekli şampiyonluklara ulaşacak, Avrupa kupalarında turlar görecek bir takım. Geçen sezondan beri ilk 11'de oynayacak genç milli oyuncuların transferi böyle bir hedefi şart koşuyor. Fenerbahçe klasiğine aykırı kısacası. Bunu camiaya öğretmek zorunda. Mustafa Denizli ilk sezonunda şu mecburiyeti belirtiyordu "Fenerbahçe bu sezon şampiyon olmalı. Sonra kadroyu gençleştireceğiz ve ileriye dönük bir ekip kuracağız". Şampiyonluk geldi, ama Şampiyonlar Ligi'nde çeyrek final açgözlülüğüyle değişim ortamı yok edildi. 
   Löw, Parreira, Osieck de yoldan çıkan futbol anlayışını bir çizgiye çekmeye çalışırken Fenerbahçe geleneklerine yenik düştüler. Daum yorumlarında sonuçların aşırılıklarından uzak, temel futbol gereklerini kazandıran kademeli bir başarı peşinde. Bu ciddi bir mütevazilik ve "Fenerbahçe 1. değilse gerisi boş, hemen Avrupa'da finale çıkalım" dolduruşundan vazgeçmeyi gerektiriyor. 
   
   
</TEXT>
</DOC>
