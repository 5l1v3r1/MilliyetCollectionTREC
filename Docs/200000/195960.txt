<DOC>
<DOCNO> 195960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur32.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP mitingine polis müdahale etti... 
</HEADLINE>
<TEXT>

     Demokratik Halk Partisi DEHAP , Diyarbakır ve Adana'da miting düzenledi. 
     Diyarbakır'da İstasyon Meydanı'ndaki mitingde konuşan DEHAP Genel Başkan Yardımcısı Kemal Peköz, Avrupa Birliği yolunda yapılan düzenlemeleri olumlu bulduklarını kaydetti. Daha sonra çeşitli müzik grupları konser verdi. Miting sırasında kalabalık sloganlar attı. 
     Mitingden sonra Ofis semtine doğru yürüyüşe geçen ve terör örgütü elebaşı lehine sloganlar atan kalabalık dağılmayınca polis müdahale etti. Çıkan olaylarda aralarında polislerin de bulunduğu bazı kişiler yaralandı. Bir polis memurunun silahının yanlışlıkla ateş alması sonucu ayağından yaralandığı belirtildi. Yaralılar, çeşitli hastanelerde tedavi altına alındı. 
     Adana'da Uğur Mumcu Meydanı'nda düzenlenen mitingde konuşan DEHAP Genel Başkanı Tuncer Bakırhan, ülkedeki sorunların demokratik bir şekilde çözümlenmesi gerektiğini söyledi. 
     Mitingde kadın ve çocuklar çoğunlukta ve ön saflarda yer aldı. 
     
</TEXT>
</DOC>
