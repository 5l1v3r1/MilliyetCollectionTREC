<DOC>
<DOCNO> 168418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/spor/spo04.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gurbette rezalet 
</HEADLINE>
<TEXT>

Trabzon'un dün Austria Wien ile oynadığı hazırlık maçı çıkan olaylar yüzünden yarım kaldı. Aybaba, Sommers ve Hüseyin'in kırmızı kart görmesinden sonra takımı sahadan çekti. Fatih yan hakeme tokat attı 
     Aybaba çıldırdı 
     TRABZONSPOR'UN dün Austria Wien ile yaptığı hazırlık maçında olaylar çıktı, Avusturya takımının 1 - 0 önde götürdüğü karşılaşma 30. dakikada yarıda kaldı. Maçın 9. dakikasında Sommers yaptığı sert müdahale sonrası kırmızı kart gördü. Ardından Avusturyalı hakem Sober, 22. dakikada sarı kartı olan Hüseyin'e kırmızı kart gösterince çılgına dönen Teknik Direktör Samet Aybaba sahaya girdi ve hakemle tartıştı. Aybaba "Hazırlık maçında böyle kararlar verilir mi" diyerek oyuncuları saha dışına çağırdı. 
     
     Çabalar yetersiz kaldı 
     SAMET Aybaba orta hakem Sober ile tartışırken, Fatih Tekke de yardımcı hakeme tokat attı. Daha sonra Austria Wien yöneticilerinin de araya girmesiyle ortam yumuşadı ve Trabzonspor yeniden sahaya döndü. Ancak oyunun sertleşmesi üzerine, 30. dakikada Samet Aybaba, oyuncularını bir kez daha saha dışına çıkardı ve karşılaşmaya devam etmeyeceklerini belirtti. Avusturyalı hakem Sober ise Trabzonspor soyunma odasına girip oyuncu ve yöneticilerle görüştükten sonra, kırmızı kart gören Sommers, Hüseyin ile yardımcısına tokat atan Fatih'i FİFA'ya şikayet edeceğini söyledi. 
     

</TEXT>
</DOC>
