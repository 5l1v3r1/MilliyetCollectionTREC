<DOC>
<DOCNO> 160194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/soneko15.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerjimizin yüzde 22'si kayıp 
</HEADLINE>
<TEXT>

     TMMOB Elektrik Mühendisleri Odası EMO Genel Başkanı Cengiz Göltaş, Türkiye'de üretilen elektrik enerjisinin yüzde 22'sinin kayıp ve kaçaklara gittiğini söyledi. 
     Göltaş, EMO Adana Şubesi'nce düzenlenen ''Enerji kaynakları ve enerji politikaları'' konulu panelde, Avrupa Birliği AB ülkelerinin, enerji tüketimlerinin yüzde 5,6'sını yenilenebilir kaynaklarından sağladığını ve bu oranın 2010'da yüzde 12'ye çıkarılmasının planlandığını bildirdi. 
     Göltaş, Türkiye'de ise yenilenebilir enerji kaynaklarının tüketim içindeki payının 2000 yılında yüzde 11 olduğunu, bu rakamın 2010 yılında yüzde 7'ye düşmesinin beklendiğini ifade ederek, ''Ülkemiz, enerji tüketiminin yüzde 36'sını ulusal kaynaklardan karşılıyor ve bu oran 2023'te yüzde 20'lere düşecek'' dedi. 
     Dünyada genel enerji tüketimi içerisinde elektrik enerjisinin payının yüzde 50'lere ulaştığını vurgulayan Göltaş, kayıp ve kaçaklara da işaret ederek, şöyle konuştu 
     ''Japonya'da yüzde 3,6, Finlandiya'da yüzde 4,1, Almanya'da yüzde 9, Belçika'da yüzde 5,2, Avusturya'da yüzde 6,5, ABD'de yüzde 7,7, Yunanistan'da yüzde 7,8, Kore'de yüzde 7,9, Fransa'da yüzde 7,9, İsveç'te yüzde 8,2 olan elektrik enerjisi kayıp ve kaçakları Türkiye'de yüzde 22'dir. Kayıp-kaçaklardan dolayı oluşan maliyet ise yılda 1,5 milyar dolardır.'' Dünya nüfusunun yüzde 20'sinin toplam enerjinin yüzde 60'ını tükettiğini belirten Göktaş, dışa bağımlılıktan kurtulmak için Türkiye'nin linyit, hidrolik ve jeotermal gibi çeşitli kaynaklarını en iyi şekilde değerlendirmesi gerektiğini sözlerine ekledi. 
     
     ENERJİDE PLANSIZLIK 
     EMO Adana Şube Başkanı Ahmet Sarı ise enerji sektörünün Türkiye'de karamsar bir tablo çizdiğini, elektrik tüketimi bedellerinin büyük boyutlarda olduğunu, bunun da sanayileşmeyi olumsuz etkilediğini söyledi. 
     Sarı, ''Ülkemizde, elektrik enerjisi 5 senti geçmeyecek fiyatlarla tüketiciye ulaşmalı. Hatta, sanayiciye daha da aşağı fiyatlara satılmalı, ithal enerjiden süratle vazgeçilmelidir'' dedi. 
     Panelde, TBMM Enerji Danışmanı Necdet Pamir ile Elektrik Yüksek Mühendisi Gültekin Türkoğlu da, Türkiye'nin enerji durumu ve gelecekteki stratejileri ile ilgili bilgiler verdiler. 
     Hekimevi'nde düzenlenen panele, bazı milletvekilleri, meslek odalarının şube başkanları, sivil toplum kuruluşu temsilcileri ile diğer ilgililer katıldı. 
     
</TEXT>
</DOC>
