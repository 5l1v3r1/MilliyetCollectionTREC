<DOC>
<DOCNO> 177485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sonspo20.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutlualp Trabzon'da seyircimizi kabullenmediğim doğru değil 
</HEADLINE>
<TEXT>

     Fenerbahçe Kulübü Yönetim Kurulu Üyesi Hakan Bilal Kutlualp, Trabzonspor maçında taraftarlar arasında yaşanan olaylar esnasında, seyircilerini sahiplenmediği şeklinde ortaya atılan iddiaların gerçeği yansıtmadığını söyledi. 
     Kutlualp, Trabzonspor Kulübü Asbaşkanı Erol Tuna'nın, kendisi hakkında söylediğini belirttiği ''Taraftarlarını sahiplenmedi'' şeklindeki ifadelerin doğru olmadığını kaydetti. 
     Tuna'nın, protokol tribününde kendisine yapılan sözlü saldırıların fiili saldırılara dönüşmemesi amacıyla maç sonuna kadar yanında oturduğunu belirten Kutlualp, ''Maç sonrasında oluşan atmosfer gereği bu şekilde açıklama yapmış olabilir'' dedi. 
     Protokol tribününde oturan insanların kendisine ve taraftarlarına yönelik küfürlü sözler kullandığını anlatan Hakan Bilal Kutlualp, yaşanan tartışmaları iyi niyetle yatıştırmaya çalıştıysa da aksine daha sert tepkiyle karşılaştığını bildirdi. 
     Kutlualp, şöyle konuştu 
     ''Protokol tribününde söylenen kötü sözlere, 'Futbol sahalarında bu tür görüntüleri hiçbir zaman tasvip etmiyoruz. Maalesef tansiyonu yüksek maçlarda bunlar olabiliyor. Burada misafiriniziz, küfür etmeyin, ayıp oluyor' şeklinde karşılık verdim. Ama daha fazla tepki gördüm. Saldırılar devam etmesin diye Erol Tuna benim yanımda oturdu. Biz seyircimize her zaman sahip çıkarız. Trabzonsporlu olsun, Fenerbahçeli olsun, kimsenin burnunun dahi kanamasını istemeyiz. Saha içindeki mücadele ve netice ayrı bir şey, tribün olayları ayrı. Hepsini ayrı değerlendirmek lazım. Saha dışındaki olaylar skoru değiştirmez.'' 
     
</TEXT>
</DOC>
