<DOC>
<DOCNO> 183749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/sondun23.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Afrika'nın önündeki en büyük engel AIDS... 
</HEADLINE>
<TEXT>

     BM'nin AIDS ile mücadele kurumu UNAIDS, AIDS'in Afrika'nın kalkınmasının önündeki en büyük engel olduğunu, ancak hastalığın doğru programlar ve gerekli kaynaklarla zaptedilebileceğini bildirdi. 
     UNAIDS'in, Kenya'nın başkenti Nairobi'de düzenlenen 13. Uluslararası AIDS Konferansı'nda yayımladığı raporda, yeni ve etkili program ve yöntemlerin, hastalığa yakalananların tedavisini mümkün kıldığı ve virüsün yayılmasını önleyebildiği belirtildi. 
     Çeşitli ülkelerden yaklaşık 8 bin doktor, araştırmacı ve siyaset adamının katıldığı zirvede konuşan UNAIDS müdürlerinden Michel Sidibe, HIV ve AIDS'in, gelişen bir sorun olarak kabul edilmesinin önemli olduğunu vurguladı. 
     Afrika'da 30 milyon kişi hastalıktan mustarip. Bu rakam dünya genelinin yüzde 70'ini oluşturuyor. 
     Konferans 26 Eylül'e kadar devam edecek. 
     
</TEXT>
</DOC>
