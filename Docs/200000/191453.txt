<DOC>
<DOCNO> 191453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sontur17.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çerçevede anlaşıldı Hükümet-üniversite zirvesi mutlu bitti 
</HEADLINE>
<TEXT>

     Üniversiteler Arası Kurul'la bir araya gelen Milli Eğitim Bakanı Hüseyin Çelik, zirve sonunda şu açıklamayı yaptı 
     "Türkiyede yüksek öğretimin köklü bir değişime ihtiyacı olduğu herkes tarafından kabul edilmektedir. Bu değişiklik için Anayasa değişikliği gerekmektedir. Fakat şimdilik Anayasa değişikliği yapılmadan hiç olmazsa üniversitelerin ihtiyacını karşılamak için bir çalışma yapılıyor. Hazırlanan bu çerçeve yasada nelerin olması gerektiği konusunda da Üniversite Komisyonu'nda bir sonuca varmış bulunuyoruz. Yıldız Teknik Üniversitesi'ndeki toplantıda temel anlaşmaya varıldığı için bugün bu çerçeve yasada nelerin olması gerektiği konusunda bir mutabakata varıldı. 
     Üniversiteler Arası Kurulu temsil eden alt komisyon bu çerçeve taslak içerisinde olmasını istediği değişikliklerle bakanlığımıza gelecek, bakanlık bu değişiklikleri alıp bir yasa tasarısı haline getirerek hükümete gidecek, Hükümet taslağı komisyona havale edecek ve komisyonlarda görüşüldükten sonra ise Meclis'te yasalaşacak" Çelik, "Bugün önemli mesafeler katedildi, diyaloglar bundan sonra da sürecektir" dedi. 
     Üniversiteler Arası Kurul başkanı Yıldız Teknik Üniversitesi Rektörü Prof. Dr. Ayhan Alkış ise "Bazı olumsuz gelişmelerle kesintiye uğrayan uzlaşma sürecindeki sorunlar aşılmıştır. Üniversiteler Arası Kurul, üniversitelerin yeniden yapılanma modelini oluşturmak için çalışmaktadır. Üniversitelerimizin yasa hakkında kendi görüşleri gelmiştir, bunların değerlendirme ve analizini yapmaktayız. Bize ulaşan görüşler, uzmanlar tarafından değerlendirilerek evrensel akademik çerçeveye oturtulacak ve sonuçlandırılacaktır" açıklamasını yaptı. 
     Prof. Alkış, "Bu sürece basınımız da dahil olmak üzere, iyi üniversite özlemi duyan her kesimden destek bekliyoruz" diye sözlerini bitirdi. 
     
</TEXT>
</DOC>
