<DOC>
<DOCNO> 169051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/spor/bnba.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA’ye yakın plan 
</HEADLINE>
<TEXT>
KOBE DEPREMİ 
     METE AKTAŞ 

     LOS Angeles Lakers, geçtiğimiz pazartesi gününe kadar en büyük probleminin iyi bir point guard ve power forvet transfer etmek olduğunu düşünürken, Vail Colorado’dan gelen bir haber herşeyi unutturdu. Takımın ve NBA’in süper yıldızı Kobe Bryant, cinsel taciz suçlamasıyla gözaltına alınmış ve 25.000 dolar kefaletle serbest bırakılmıştı. Basketbol dünyasına bomba gibi düşen bu haber şok etkisi yarattı. Nasıl olur da, Avrupa kültürü almış, iyi derecede İtalyanca bilen, NBA’e, 18 yaşında girmesine rağmen olgun karaktere sahip, centilmen delikanlı olarak bilinen, ailelerin çocuklarına model olarak gösterdikleri, Nike, Sprite, Mc Donalds gibi milyarlarca dolarlık cirolara sahip dev firmaların imajını vitrin olarak kullandıkları, evli ve 1 çocuk babası Kobe, bu kadar küçük düşürücü suçlamayla karşı karşıya kalabilirdi 
     
     Gizli seyahat 
     Söylenenlere göre, 30 Haziran’da Colorado’ya gelen ve "kulübün bilgisi dışında" sağ dizinden atroskopi olan Kobe Bryant, aynı gün Cordillera adlı kaplıcalarıyla ünlü lüks bir otele yerleşmiş. 1 Temmuz’da yıldız oyuncuyla aynı otelde kaldığı söylenen bir bayan, polise başvurarak kendisine cinsel tacizde bulunduğunu bildirmiş. Bu olayın duyulmasının ardından ABD basını ve halk ikiye ayrılmış durumda. Bir grup, para koparmak isteyen şöhret peşindeki bir kadının uydurduğu hikaye olduğunu söylerken, bazıları bu suçu işlemiş olabileceğini ve her "iyi sporcu"nun "iyi insan" olamayacağını söylüyorlar. 
     Kobe, böyle bir suçu işlese de işlemese de bir gerçek var ki, o da imajının zedelendiği ve maddi manevi büyük kayıplar yaşayabileceği. Kısa süre önce Nike ile 5 yıllık 40 milyon dolar olduğu tahmin edilen bir sponsorluk anlaşması imzalayan Bryant’a karşı firmalar daha temkinli yaklaşacak. 
     

</TEXT>
</DOC>
