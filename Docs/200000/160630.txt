<DOC>
<DOCNO> 160630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sontur25.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet sözcüsü ''AB, Türkiye için hayati önemli hedef'' 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, ''AB'ın Türkiye için hayati önem taşıyan bir hedef'' olduğunu belirterek, ''Bundan geriye dönüş de asla söz konusu değildir'' dedi. 
     Çiçek, ulusal programın muhtemelen bu ayın ortalarında kamuoyuna açıklanmış olacağını söyledi. 
     Çiçek, Bakanlar Kurulu toplantısı sonrası yaptığı açıklamada, toplantının birinci bölümünde AB Konusu üzerinde durulduğunu kaydetti. Dışişleri Bakanı ve Başbakan Yardımcısı Abdullah Gül'ün konuyla ilgili temasları hakkında Bakanlar Kurulu'na izlenimlerini anlattığını belirtti. 
     Çiçek, Gül'ün verdiği bilgiye göre, AB ülkelerinde Türkiye lehine çok olumlu bir havanın mevcut olduğu, bu havanın yalnızca sosyal demokrat çevrelerde değil, daha önce Türkiye'nin üyeliğine karşı çıkan muhafazakar çevrelerde bile bir tutum değişikliğine neden olduğunun gözlemlendiğini kaydetti. 
     
     ''AB'DEN GERİYE DÖNÜŞ SÖZ KONUSU DEĞİL''- 

     Bakan Çiçek, AB Türkiye için hayati önem taşıyan bir hedef olduğunu belirterek, şöyle devam etti 
     ''Bundan geriye dönüş de asla söz konusu değildir. 
     Bu sebeple, ulusal programla ilgili çalışmalarımızı daha da süratlendirme kararı alınmıştır. Muhtemelen, bu ayın ortalarında bu ulusal program çıkmış olacak ve kamuoyuna da açıklanmış olacaktır. Böyle bir programın ortaya çıkmasıyla birlikte bu programda neleri taahhüt ediyorsak, kamuoyu tarafından çok açık bir şekilde bilinecek, bununla ilgili olarak yapılması gereken yasal düzenlemeler ve sair mevzuat değişiklikleri de süratle gerçekleştirilecektir. Bu konuda icap ediyorsa, TBMM fazla mesai de yapacaktır. 
     Bu noktadaki kararlılığımızı bir defa daha ifade etmek istiyorum. Çünkü, Türkiye'nin önünde çok fazla bir zaman kalmamıştır. Türkiye olarak bu fırsatı kaçırmanın sorumluluğunu biz hükümet olarak üzerimize almak istemiyoruz.'' 
     
</TEXT>
</DOC>
