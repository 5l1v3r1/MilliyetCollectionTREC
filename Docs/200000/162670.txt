<DOC>
<DOCNO> 162670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sondun28.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte trafik polisi, baltayı taşa vurunca... 
</HEADLINE>
<TEXT>

     ABD'de polis kılığına giren bir kişi, trafikte bir motosikletliyi kenara çekmeye çalıştı, ancak motosikletli gerçek polis çıkınca yakayı ele verdi. 
     O sırada görevli olmayan polis memuru, sahte polisin arabasının üzerindeki sirenin renginin mavi olduğunu görünce şüpheye düştü. Çünkü olayın geçtiği Kansas'ta polis, mavi-kırmızı karışımı sirenler kullanıyordu. 
     Gerçek polis memurunun yakındaki bir devriyeye haber salması üzerine, sahte polis arabasıyla gerçek polis arabası arasında kovalamaca başladı. 
     Yaklaşık 10 kilometrelik takipten sonra polisler, sahte polisin otomobilini tekerleklerini patlatarak durdurabildiler. 
     Otomobilden çıkarak kaçan sahte polis, kısa bir mesafe kaçtıktan sonra yakalandı. 
     
</TEXT>
</DOC>
