<DOC>
<DOCNO> 156562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sondun07.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
John. F. Kennedy'nin kokainman olduğu iddiası... 
</HEADLINE>
<TEXT>

     ABD'nin bir suikast sonucu öldürülen eski başkanlarından John F. Kennedy'nin kokain kullanıcısı olduğu ileri sürüldü. 
     ABD'de yeni yayımlanan bir kitapta, Kennedy'nin başkan seçilmeden önce, ünlü şarkıcı Frank Sinatra'nın Palm Springs'teki evinde, aktör Peter Lawford ile birlikte, 1950'li yılların son dönemlerinde birçok kez kokain kullandığı belirtildi. ABD'nin 35'inci başkanı Kennedy, 1961-1963 yılları arasında görevde kaldı, 22 Kasım 1963'te öldürüldü. 
     Sanatçının oda hizmetlilerinden ve bir dönem sağ kolu durumunda olan George Jacobs, ''Mr. S'' adlı kitabında, Kennedy'nin Başkan seçilmeden önce Sinatra ile sürdürdüğü yakın dostluğu anlattı. 
     Yakında piyasaya çıkacak olan kitaptan alıntılar, ''Playboy'' dergisinin Haziran sayısında yayınlanacak. 
     Kitaba göre, Sinatra, Kennedy'nin kadınlara karşı zaafını da biliyordu. Sinatra, onun için kadınlarla birçok kez randevular da ayarlamasına karşın, uyuşturucu kullanmasına şiddetle karşı çıkıyordu. Jacobs kitabında, ''Seks ve alkol belki onu Sinatra'nın gözünde daha iyi bir adam konumuna yükseltiyordu ama kokain, tam tersi...'' yazıyor. 
     Kennedy ve Lawford'un, Sinatra'nın evinde kendilerine ayrılan konuk odalarında ''kokain çekmelerine'' birçok kez tanık olduğunu belirten Jacobs, ''İlk gördüğümde çekindiler. Lawford, Sinatra'ya söylemememi rica etti'' dedi. 
     Aktör Lawford o dönemde Kennedy'nin kızkardeşi Pat ile evliydi ve iki adam sık sık Sinatra'nın Palm Springs'teki evine konuk olurlardı. 
     Sinatra'ya 19-68 yılları arasında hizmet eden Jacobs, Kennedy hakkında, ''Seks ve dedikodu konusunda müthiş takıntılıydı. Hollywood'un bütün kirli çamaşırlarını öğrenmek isterdi'' dedi. 
     Kenndy hakkında biyografik bir kitap olan, tarihçi Robert Dallek'in kaleme aldığı bir kitap da bu ay içerisinde yayınlanmıştı. 
     Jacobs'un kitabı ise gelecek ay, HarperCollins yayınevi tarafından yayınlanacak. 
     
</TEXT>
</DOC>
