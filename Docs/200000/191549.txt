<DOC>
<DOCNO> 191549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sondun09.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bremer topu attı Türkiye asker için Iraklılarla görüşsün.. 
</HEADLINE>
<TEXT>

     ABD'nin Irak'taki sivil yöneticisi Paul Bremer, Türkiye'nin Irak'a asker göndermesi konusunun, Türkiye ile Irak Geçici Hükümet Konseyi GHK arasında görüşülmesi gerektiğini savundu. 
     Bremer, ABC ve Fox News televizyonlarında katıldığı programlarda, Türkiye'den Irak'a asker gönderme konusunda, Iraklılarda ''hassasiyet'' bulunduğunu ve ABD'nin, GHK'yı, Türkler ile görüşüp hassasiyetlerini anlatmak üzere cesaretlendirdiğini söyledi. GHK'nın, Türkiye'den bir heyeti Irak'a davet ettiğini belirten Bremer ''iki tarafın birbiriyle doğrudan görüşmeye'' ihtiyacı olduğunu kaydetti. 
     Bremer, Fox News televizyonunda katıldığı programda, GHK'nın, Türk askerini topraklarında istemediğine dair bir karar aldığı yönündeki soruya karşılık, ''Bu yönde alınmış resmi bir karar yok. GHK'da parlamentoda böyle bir oylama yapılmadı. Sadece istemediklerini söylediler, bu da doğru'' dedi. 
     Bremer, ''GHK'nın Türkiye ile doğrudan diyalog içinde olması gerek. Türkler, doğrudan GHK ile konuşabilir. Bu, Iraklılar için hassas bir konu. Türkler, 13 yılından, Birinci Dünya Savaşı'nın sonuna kadar, 400 yıl kadar oradaydı. Bu yüzden, hassaslık anlaşılabilir bir şey. İki tarafın birbiriyle diyalogunu görmemiz ve herkesin çıkarlarını, hassasiyetlerini hesaba katacak bir yol bulup bulunamayacağını görmemiz gerek. Biz, Türk askerlerinin orada olması gerektiğini düşünüyoruz. Ancak açıkça, Iraklıların ne düşündüğüne de dikkat etmek zorundayız'' diye konuştu. 
     ABC televizyonunda katıldığı programda ise Bremer, Türkiye'nin Irak'ta 400 yıldan fazla zaman için ''sömürgeci güç'' olarak bulunduğunu iddia etti. Bremer, Iraklıların hassasiyetini değerlendirerek ABD'nin, Türk hükümetiyle diyalog kurma yönünde, GHK'yı cesaretlendirdiğini kaydetti. Bremer, bu çerçevede Irak Geçici Hükümet Konseyi'nin, bu konuyu daha fazla görüşmek üzere Türkiye'den bir heyet davet ettiğini belirtti ve ''diyalogun nasıl gittiğini görmemiz gerek. İki tarafın, birbiriyle doğrudan konuşmaya ihtiyacı var'' dedi. 
     
     ARADAN ÇEKİLME ÇABASI 

     TBMM'nin Irak'a asker gönderilmesini 7 Ekim'de onaylamasının ardından, Irak'tan gelen itirazlar konusunda Amerikalı yetkililer, önce uzun süre GHK'nın ikna edilmesi için Bremer ve Irak'taki Amerikalı komutanların çaba gösterdiğini belirtiyordu. Bremer'in son açıklamasında, ABD'nin bu çabalarını sürdürmesine ilişkin herhangi bir ifade yer almaması ve konunun Türkiye ile Irak arasında çözülmesini istemesi dikkat çekti. 
     ABD Savunma Bakanı Donald Rumsfeld de Colorado Springs'te katıldığı NATO Savunma Bakanları gayri resmi toplantılarının ilk günü olan 8 Ekim açıklamasında, GHK'dan sadece bir iki üyenin Türk askerine karşı olduğunu ve bunun önemsenmemesi gerektiğini söylemişti. Bremer ise Amerikan televizyonlarına bu son açıklamasında, Türk askerine muhalefetin, resmen oylama olmamakla birlikte, GHK tarafından benimsendiğini söyledi. 
     
</TEXT>
</DOC>
