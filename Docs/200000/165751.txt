<DOC>
<DOCNO> 165751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/siyaset/siy20.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Arınç, AB için destek istedi      TBMM Başkanı Bülent Arınç, resmi davetli olarak geldiği Macaristan'ın başkenti Budapeşte'de Cumhurbaşkanı Ferenc Madl tarafından kabul edildi. Bülent Arınç, Cumhurbaşkanı Madl ile görüşmesinde, Türkiye'nin NATO üyeliği konusunda Macaristan'a destek verdiğini anımsatarak, Türkiye'nin AB üyeliği çalışmaları konusunda destek beklediğini söyledi. Arınç, parlamentoda ilk Macar kralı Aziz İstvan'ın kral tacını da ziyaret etti. 
     
Almanya'dan vize işkencesi      NAMIK DURUKAN 

     Almanya'nın Ankara Büyükelçiliği, vize almak isteyen yürlerce kişinin akınına uğruyor. Günlerce bekleyen vizezedeler, uzun kuyruklar oluşturuyor. Bu çileye son verilmesini isteyen vatandaşlar, geceleri de Aşağı Ayrancı'daki elçilik binasının karşısındaki kaldırımda, yere serdikleri battaniye ve gazetenin üzerinde sabahlıyor. Vize almak için 4 gündür bekle-diğini belirten Mustafa Dursun, "Alman adaleti bu mu " diye isyan etti. Her gün 250 vize işlemi yapabildiklerini belirten yetkililer ise, yoğun başvuru sonucu oluşan uzun kuyrukların önüne geçemediklerini kaydetti. 
     
50 öğrenci GS'li oldu      Her yıl yüzlerce öğrencinin Galatasaraylı olabilmek için şansını denediği Galatasaray İlköğretim Okulu kurası, 2 bin 45 adayın katılımıyla yapıldı. 50 öğrencinin okumaya hak kazandığı Galatasaray İlköğretim Okulu, bu yılki kuradan yaklaşık 1 trilyon lira gelir elde etti. Galatasaray Lisesi'nin bahçesinde düzenlenen kuraya binlerce veli katıldı. Kura organizasyonunun sunuculuğunu, Galatasaray Lisesi'nde öğretmen olan şarkıcı Candan Erçetin ve okulun mezunlarından "Hayat Bilgisi" isimli dizisinin oyuncusu Tarık Pabuççuoğlu yaptı. 
     1.5 saat sürdü 
     1997 doğumlu 2 bin 45 öğrenci adayının 460 milyon lira ön kayıt ücreti ödeyerek katıldığı kura, Milli Eğitim Bakanlığı temsilcileri, noter ve Milli Piyango İdaresi temsilcileri huzurunda gerçekleşti. 
     1.5 saat süren kura çekimleri sonunda okul idaresi, kazanan öğrencilerin velileriyle toplantı yaptı. 
     
Çınarcık Belediye Başkanı Birinci'ye deprem cezası      YARGITAY 4. Ceza Dairesi, Yalova Çınarcık'ta Marmara depreminde denetimsiz ve kaçak yapılaşma nedeniyle çok sayıda kişinin öldüğüyle ilgili olarak "İmar mevzuatlarında ve uygulamalarında görevini kötüye kullanmak" suçundan Çınarcık Belediye Başkanı Ahmet Yaşar Birinci'nin 35 ay, eski Fen İşleri Müdürü Mahmut Renkler'in 10 ay hapis cezasına çarptırılmasına ilişkin Yalova Asliye Ceza Mahkemesi'nin kararını onadı. Karar, Birinci ve Renkler ile İnfaz Savcılığı'na tebliğ edildi. 
     
SP'liler, AKP'li Başkan'ın maaşını düşürdü...      NEVŞEHİR'in Kavak Beldesi Belediye Başkanı AKP'li Ali Sağlam'ın maaşı belediye meclis kararıyla 1 milyar 50 milyon liradan 300 milyona düşürüldü. Sağlam'ın maaşını belirlemek üzere olağanüstü toplanan belediye meclisine AKP, MHP ve DYP'den birer, SP'den ise 5 üye katıldı. SP'liler kabul oyu kullanırken, diğer üyeler oylamayı kabul etmedi. 5'e 4 üstünlük sağlayan SP'liler, Sağlam'ın maaşını 300 milyona indirdi. SP'lilerin art niyetli olduğunu söyleyen Sağlam, "Hakkımı mahkemede arayacağım" dedi. 
     
Orhan Aslıtürk 21 ay hapis yatacak      KIRMIZI bültenle aranan ve hakkında pek çok vergi kaçakçılığı davası bulunan Orhan Aslıtürk'ün, yargılandığı İstanbul 6. Ağır Ceza Mahkemesi'ndeki duruşmada, aynı nitelikteki suçu defalarca işlediği göz önüne alınarak, 18 ay olan cezası 21 aya çıkarıldı. "Ascor" adlı şirketin yöneticisi olan Aslıtürk'ün 91 paravan şirket aracılığıyla sahte belgelerle "ihracat yapıyormuş" gibi işlem yaptığı, bu şekilde Vergi Usul Kanunu'na muhalefet suçu işlediği iddia ediliyordu. 
     
Şişli Etfal Hastanesi'nin ikinci katında yangın çıktı      ŞİŞLİ Etfal Eğitim ve Araştırma Hastanesi'nin idari katının bulunduğu ikinci katında, bilgi - işlem ünitesinin dışından geçen telefon kablolarının tutuşması sonucu yangın çıktı. İlk müdahaleyi hastane görevlilerinin yaptığı yangın, kısa sürede gelen itfaiye ekiplerince söndürüldü. Hasta bulunmayan bölümde çıkan yangının üst kattan atılan sigara izmariti nedeniyle başladığı tahmin edilirken, yoğun bakım cihazlarının bulunduğu bölüme sıçramaması büyük tehlikeyi önledi. 
     
Derneklere polis takibi sona eriyor      Derneklerin, Emniyet Genel Müdürlüğü yerine İçişleri Bakanlığı bünyesinde takip edilmesine ilişkin yasa tasarısı komisyondan geçti. Tasarı, Emniyet Genel Müdürlüğü yerine İçişleri Bakanlığı bünyesinde Dernekler Dairesi Başkanlığı kurulmasını ve illerde valilik, ilçelerde de kaymakamlık bünyesinde birimlerin oluşturulmasını öngörüyor. Derneklerle ilgili çalışan 3 bine yakın polisten sadece 12'si yeni kurulacak birime aktarılacak. 
     

</TEXT>
</DOC>
