<DOC>
<DOCNO> 197524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/guncel/gun11.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Cerrah Duygusal davrandım 
</HEADLINE>
<TEXT>

   İSTANBUL Milliyet 
   
   İstanbul Emniyet Müdürü Celalettin Cerrah, polislerin cenaze töreninde yaptığı konuşmada basına sataşma ve çamur atma amacı taşımadığını savunarak, "O anda o duygulardan kaynaklanan bir takım sözler gelişmiştir" dedi. Savaş Ay'ın ATV'deki programına telefonla katılan Cerrah, cenazede yaptığı konuşmayla ilgili soruları yanıtladı. Daha önce de İstanbul'da 8 yıl görev yaptığını, basınla sorun yaşamadığını belirten Cerrah, şunları kaydetti "Bugün de olmamıştır. Ancak, o gün oradaki şehidimin kızı öyle bir ağlıyordu ki. Bana sarılmıştı. O anda ben kendi kızımı kaybetmiş gibi bir haleti ruhiye içine girdim, boğazım düğümlendi. Konuşurken o çocuğumuzla göz göze geldik. Gözyaşlarını görünce... Amacım basını suçlamak değil. Hiçbir şekilde de böyle olmadı bugüne kadar. Kesinlikle basına herhangi bir sataşma, çamur atma değildir maksadım. O anda o duygulardan kaynaklanan bir takım sözler gelişmiştir" diye konuştu. Programa telefonla katılan Basın Konseyi Başkanı Oktay Ekşi de "Cerrah'ın bu olgun tavrına teşekkür ediyorum" dedi. 
   
   
</TEXT>
</DOC>
