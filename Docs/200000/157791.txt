<DOC>
<DOCNO> 157791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sondun16.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li uzman "Irak'ı yeniden yapılandırma fiyaskoya dönüyor" 
</HEADLINE>
<TEXT>

     Lexington Enstitüsü uzmanlarından Loren Thompson, Bağdat'ın düşmesinden yaklaşık 40 gün sonra, ABD'nin Irak'ı yeniden yapılandırma çalışmalarının ''fiyaskoya'' dönmek üzere olduğunu söyledi. 
     ABD Savunma Bakanlığı'nı görevin ne kadar kapsamlı olduğunu öngörememekle suçlayan Thompson, ''Fiyaskoya az kaldı'' derken, ''Irak'ta kazanılan askeri zafer ne kadar başarılıysa, yeniden yapılandırma çalışmalarının o kadar yetersiz olduğunu'' belirtti. 
     ''Kimse suç oranı, altyapının kırılganlığı ve siyasi güçlerin bölünmüşlüğüyle karşılaşmaya hazır olamazdı'' diyerek kendini haklı çıkaran Savunma Bakanı Donald Rumsfeld'in dün New York Times'a yaptığı açıklamada, ''Bunun nasıl sona ereceğini bilemezdik'' demesini yorumlayan Amerikalı uzman, aslında Savunma Bakanlığı'nın Irak'ta savaş sonrasıyla ilgili bir planı bulunduğunu belirtti. 
     Savaştan önce tanımlandığı üzere, söz konusu plan, Irak petrol sanayi ve ekonomisini hızla yoluna koymak, ''özgür Iraklıların tavsiyesiyle'' Amerikan kontrolü altında geçici bir idare oluşturmak ve Baas Partisi'nin orta düzeydeki yetkilileriyle bu idareyi işler hale getirmekti. 
     Fikir şöyleydi Savunma ve içişleri hariç, birçok bakanlığı işler halde bırakmak ve Irak ordusundan geriye kalanla yeniden yapılandırmaya yönelmek. Kontrol edildikten sonra bu askerlerin kurulacak yeni Irak ordusunun çekirdeğini bile oluşturabileceği düşünülüyordu. 
     Bu projenin hayata geçirilmesi için bölgedeki komutanlar altyapının zararlarını en aza indirmek için savaş evresini gözetmiş, kitle halinde teslim olmaları askerleri cesaretlendirmeye çalışmış, ancak bu olmamıştı. 
     Rejim, boş cezaevleri ve ellerine çok miktarda silah ve cephane teslim edilmiş bir halk da bıraktı geride. Sevinç gösterilerinin anarşiye dönüşmesi için bütün bileşenler hazırdı. 
     Amerikan Merkez Karargahı Komutanlığı savaş operasyonundan yeniden yapılandırma operasyonuna geçmekte ve ilk Amerikalı sivil yönetici Jay Garner'ın Irak'a getirilmesinde geç kaldı. 
     Savunma Bakanlığı'ndan bir yetkili de şunları söylüyordu ''Diğer savaşlara nazaran çok daha iyi hazırlanmıştık, ancak karşınızda ne bulacağınızı tam olarak bilemeyince, yağmalamaların bu denli yayılmasını önceden tahmin etmek ya da halkın tepkisini önceden kestirmek zor''. 
     Pentagon'un ciddi bir hesap hatası yaptığı ve Irak'ı istikrara kavuşturmak için uzun zaman çok büyük çaplı bir konuşlandırmayı öngörmediği anlaşılıyor. 
     Loren Thompson, ''Ülkeyi işler hale getirmek için nasıl düzenin hüküm sürmesi sağlanır gibi çok temel bir şeyi ihmal ettiler. Sanıyorum Başkan George Bush'un Savunma Bakanlığı, ordunun bütün görevleri yerine getirmeye yetkin olmadığını kabul etmedi ve küçük bir kuvvetle düzeni sağlayabileceklerini sandı'' dedi. 
     Jay Garner'ın kanunsuzlukların giderek artmasıyla aynı dönemde Paul Bremer ile değiştirilmesi ise Washington'un bir ''yarı başarısızlığı'' olarak değerlendiriliyor. 
     Şu anda Irak'ta 142 binden fazla Amerikan askeri bulunuyor ve birinci zırhlı tümenden 20 bin kişi de yolda. Savunma Bakanlığı'nın birinci zırhlı tümene konuşlanma zamanı bırakmak için üçüncü piyade tümeninin getirilişinde de geç kaldığı ileri sürülüyor. 
     
</TEXT>
</DOC>
