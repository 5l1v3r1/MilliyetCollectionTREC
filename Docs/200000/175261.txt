<DOC>
<DOCNO> 175261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/soneko36.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD, Kıbrıs ile imzalanan anlaşmayı eleştirdi... 
</HEADLINE>
<TEXT>

     Türk Sanayicileri ve İşadamları Derneği TÜSİAD , Türkiye ile KKTC arasında Ortaklık Konseyi kapsamında Gümrük Birliği Çerçeve Anlaşması imzalanmasının, Türkiye'nin AB üyeliği sürecindeki olumlu gelişmeleri ters yönde etkileyen, Türkiye'nin niyetleri üzerinde tereddüt uyandıran ve sorunun esas çözümünü geciktiren bir düş kırıklığı oluşturduğunu savundu. 
     TÜSİAD'dan Türkiye ile KKTC arasında imzalanan Gümrük Birliği Çerçeve Anlaşması'na ilişkin yapılan yazılı açıklamada, Kopenhag siyasi kriterlerine uyum çerçevesinde, son dönemde önce 6. Uyum Paketi'nin ve ardından TBMM'nin yaz döneminde göstermiş olduğu yoğun çalışma temposu sonucunda 7. Uyum Paketi'nin yasalaşmasının, Türkiye'nin AB'ye üyelik için müzakerelere başlamasını sağlayacak çok önemli adımları oluşturduğu ifade edildi. 
     Çalışmaların uluslararası alanda da övgüyle karşılandığını ve böylesine olumlu siyasi ve ekonomik konjonktürün yakalanmış olmasının, önümüzdeki dönemde AB ile katılım müzakerelerinin açılması yönünde Türkiye'nin önemli bir mesafe kat etmesini sağladığı vurgulanan açıklamada, şöyle denildi 
     ''Önümüzdeki 1.5 yıllık dönem içerisinde, çözümü, Türkiye'nin AB'ye üyelik sürecine katkı sağlayacak ikinci önemli alan Kıbrıs konusudur. Ancak bu süreçte, Türkiye-KKTC Ortaklık Konseyi kapsamında taraflar arasında Gümrük Birliği Çerçeve Anlaşması'nın imzalanması, tüm bu olumlu gelişmeleri ters yönde etkileyen, Türkiye'nin niyetleri üzerinde tereddüt uyandıran ve sorunun esas çözümünü geciktiren bir düş kırıklığı oluşturmuştur. Annan Planı kapsamında nihai bir çözüm noktasına gelininceye kadar, Türkiye'nin, KKTC ile olan ilişkilerini düzenlerken uluslararası taahhütlerini, özellikle Gümrük Birliği kapsamında AB'ye karşı yükümlülüklerini göz önünde bulundurarak hareket etmesi gereklidir. Bu tür yükümlülükleri ile çelişebilecek oluşumların, Türkiye-AB ilişkileri açısından böylesine olumlu bir ortamın geliştiği bir dönemde spekülatif değerlendirmelere yol açması kaçınılmazdır. 
     Hükümetimiz iktidara geldiğinden bu yana, Kıbrıs sorununda çözümsüzlüğün çözüm olmadığı noktasından hareket ettiğini beyan edegelmektedir. Bu yaklaşım çerçevesinde Kıbrıs'ta çözüm beklentimiz halen sürmektedir ve TÜSİAD olarak bu sorunun çözümünde Annan Planı'nın temel alınması gerektiğini ilgili her platformda vurgulamaya devam etmekteyiz.'' Açıklamada, bu temel yaklaşım çerçevesinde, KKTC'nin nihai aşamada AB üyeliğine hazırlanabilmesi için gerekli düzenlemeler gerçekleştirilirken, bu kapsamdaki politikaların Türkiye'nin AB üyelik perspektifini zedelemeyecek ve uluslararası platformda yeni sorun kaynağı oluşturmayacak bir şekilde ele alınmasına özen gösterilmelisi gerektiği dile getirildi. 
     
</TEXT>
</DOC>
