<DOC>
<DOCNO> 189836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sondun15.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız yargıç Türban kanunla yasaklanırsa AİHM'de sorun olmaz 
</HEADLINE>
<TEXT>

     Fransa'nın Avrupa İnsan Hakları Mahkemesi'ndeki AİHM yargıcı Jean-Paul Costa, ''Fransa'da türbanın okullarda kanunla yasaklanması halinde AİHM'in buna sorun çıkartmayacağını'' söyledi. 
     Aynı zamandan AİHM'in Başkan Yardımcısı olan Costa, Cumhurbaşkanı Jacque Chirac tarafından kurulan ve ülkede laiklik uygulamaları konusunda rapor hazırlayan komisyona, okullarda başörtüsü yasağına ilişkin görüşlerini açıkladı. 
     Costa, ''Fransa'da başörtü yasağına ilişkin olası bir yasayla ilgili başvuru AİHM'e gelirse mahkeme bunu Fransa'nın laiklik modeline uygun olarak değerlendirir ve bunu Avrupa İnsan Hakları Sözleşmesi'ne AİHS aykırı bulmaz'' diye konuştu. 
     ''AİHS'nin din ve devlet işleri arasında kesin bir model belirlemediğini'' kaydeden Jean-Paul Costa, ''Sözleşmenin inanç özgürlüğünü tamamen koruma altına alsa bile devletlere bu alanda kendi yasalarına dayanarak müdahale hakkı da tanıdığını'' ifade etti. 
     Costa, türbanın okullarda yasaklanması halinde bunun yasa aracılığıyla olması gerektiğini savundu. 
     Laiklik Komisyonu, türban yasağına ilişkin toplumun çeşitli kesimlerinin görüşlerini aldıktan sonra hazırlayacağı raporu, yılbaşından önce Chirac'a sunacak. 
     Okullarda türban yasağı ve laiklik uygulamasına ilişkin tartışmalar, Fransa'da son haftalarda iç siyaset gündeminin en önemli gündem maddesini oluşturuyor. 
     
</TEXT>
</DOC>
