<DOC>
<DOCNO> 152534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/yazar/okur.html </URL>
<DATE> 2003/04/26/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
Vergi barışında peşin ödemeye faiz indirimi 
</HEADLINE>
<TEXT>

     37 vergi affı. İlk vergi affı 17 Mayıs 1924 yılında "Umumi Af Kanunu" adıyla çıkmış. Sayı 70, kanun no 487. Son vergi affı malum vergi barışı. Naylon fatura düzenleyenler hariç, batık bankacılar da dahil herkesi kucakladı. 
     1 milyon 671 bin kişi başvurdu, tutar 6 katrilyon 250 trilyon lirayı buldu. Aslında bir rekor. Eh... 180 bin ihtilaflı dosya, 9 katrilyon liralık alacak. İsteyen takılacak, istemeyen yanacak denildi. 
     Sonunda iş 21 Nisan'da bitti. 
     Maliye Bakanı Kemal Unakıtan, IMF ile girdiği iddiayı kazandı. Hep birlikte rahatladık. Ancak Türkiye bütçesi, "vergi barışından" kasasına ne kadar nakit para girecek, onu bekliyor. 
     Çünkü Türkiye, IMF ile yolculuğunda faiz dışı fazlayı başka yol yok, tutturacak. 
     Hal böyle olunca biz de vergi barışına göz atalım ve aslında rekor kıran bu barışta 2003 bütçesine yansıyacak tutar ne olur, onu irdeleyim istedik. 
     Maliye Bakanı Kemal Unakıtan Rusya'da. Arkasından İngiltere'ye gidecek. Özelleştirme konusunda nabız yoklayıp gelecek. 
     Mutlu olmasına mutlu da, vergi barışı 9 ile 16 ay arasında ve 6.6 katrilyon lira taksitlerle kasaya girecek. Üstelik KiT'ler için taksit süreleri bayağı uzun. Durum bu olunca Maliye Bakanlığı da farklı bir yolla vergi barışından yararlananlara müjdeli bir haber vermeye hazırlanıyor. 
     
     Kararname yeterli olacak 
     Bunun için bir kararname çıkması yeterli. Ancak asıl görev Hazine'de. Yeni Müsteşar İbrahim Halil Çanakçı görüş bildirecek. 
     Konu vergi barışından yararlanıp taksitler halinde ödeme yapacak olan mükellefler "eğer peşin ödeme yapmayı tercih ederlerse faizler inecek." 
     Hedef 6.6 katrilyon liranın en az yüzde 30'unu yani 1.9 katrilyon lirasını kasaya koyup 2003 yılında rahat bir nefes almak. Üstelik Hazine'yi de önümüzdeki dönemde borçlanmalarda rahatlatmak mümkün. 
     Peki, bu iş nasıl olacak 
     Maliye Bakanlığı, Hazine'ye "mükellefler peşin ödeme yapmak isterse faizler ne olmalı" diye soracak. Hazine, borçlanma piyasasındaki faizlere bakacak ve diyelim ki faiz 50, reel faiz 19, bunun 6 veya 7 puan altında bir faiz indirimiyle kamuoyuna seslenecek. Yeni haftanın gündemi de vergi barışından yararlanıp peşin ödeme yapmak isteyenler için kolaylık yolu bulunacak. 
     Eh, Başbakan Recep Tayyip Erdoğan "gelen para borçlanma piyasası için kullanılacak" demiyor mu Faizleri sorup durmuyor mu 
     İşte vergi mükelleflerine bir başka indirim yolu. 
     
     







</TEXT>
</DOC>
