<DOC>
<DOCNO> 151157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/yazar/temelkuran.html </URL>
<DATE> 2003/04/20/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Sabah Şefkati Kulübü 
</HEADLINE>
<TEXT>

     Muhterem okurlar, pazar yazısı icadı diyebilirsiniz, can sıkıntısının yan ürünleri diyebilirsiniz veyahut da "tespit böcekliği" yapmadan bu köşe yazısından yararlanmaya bakabilirsiniz. Bu pazar sadece sizler için çalıştım çabaladım ve işte insanlık aleminde çığır açacak gıcır gıcır icatlarla karşınızdayım Tekmili size hediyemdir, güle güle kullanın. Tabii eğer kullanabilirseniz... 
     
     İcat 1 Sabah Şefkati Kulübü 
     Yalnız veya kötü ilişki sahibi kişiler için şahsi dizaynımdır Şöyle oluyor Kişi sabah yataktan kalkıyor. Huysuz ve şımarık çocuklar gibi ellerini kollarını yanlara salmış biçimde, ayaklarını sürüyerek kapıdan pijamalarıyla çıkıyor. Gözlerini asla tamamen açmadan ve böylece kirpiklerin arasından kaçmaya çalışan uykunun ucunu sıkı sıkı tutarak yürüyor. Derhal evinin yakınında bulunan Sabah Şefkati Kulübü'ne gidiyor. Dev bir yatakta sarılmış, uyur uyanık yatan insanların arasına karışıyor. "I-hı-ııı" gibi manasız mahmurluk sesleri çıkararak kendine sığışacak bir yer açıyor. Böylece ılık uykulardan uyanmanın zalim keskinliğini kendi sokağındaki insanlarla gidermiş ve uyanıklığa tanıdıkların desteğiyle geçmiş oluyor. Sabahları yataktan bedbin kalkmamak için mutlaka sabah şefkatine ihtiyacı olanlar için 
     müthiş bir icat. Kendi aranızda değerlendiriniz. 
     
     İcat 2 Hayat Değiştirme Grubu 
     Şimdi biz kendi hayatımızdaki meseleleri niye çözemiyoruz Çünkü zaaflarımız var. Misal, atıyorum, bir adamdan veya bir kadından kurtulmak istiyoruz ama işte şu sebepten bu sebepten, bilmem ne zaafımızdan ötürü kurtulamıyoruz. Veyahut da diyelim ki patrondan zam isteyeceksiniz ancak siz para konuşmaya utanmak gibi bir zaafı olan birisiniz. Veya hayır diyememek gibi bir zaafınız var, kim sizden ne istese pat diye evet deyip sonra da içinizi kemiriyorsunuz. İşte bakınız tam bu durumda birbirlerinin zaaflarına sahip olmayanlardan bir yardımlaşma ağı oluşturmak gerekmez mi Misal siz duygusal konularda biraz zayıfsınız da patronla pazarlıkta süpersiniz. 
     Hemen zam istemekte güçlük çeken ama duygusal konularda bir virtüöz olan arkadaşınızla hayatlarınızı değiştiriveriyorsunuz. Bir haftalığına herkes diğerinin hayatını yaşıyor, sorun çözüldüğünde herkes hayatına geri dönüyor Hayat Değiştirme Grubu Şimdi bu fikir süper değil de ne 
     
     İcat 3 Parçalı Ömür Turu 
     Hep söylerim, daha önce de bu ciddi soruna parmak basmışlığım vardır 
     Bir ömürde sadece bir hayat olması saçmadır 
     Koskoca bir ömürde, üstelik bir kere yaşandığı da göz önüne alınırsa en azından üç hayat bulunmalıdır. Misal, 
     15 yıl Ece olarak yaşadın. Tamam, yeter, orada bırakacaksın. Halka açık yapılacak bir duyuru ile bundan böyle artık 'atıyorum' Aylin olacaksın. Beş yıl öyle gidecek mesela, sonra alacaksın başını Ahmet olacaksın. Budur, aklı başında olan budur. Nedir o öyle ömrünün sonuna kadar aynı insan Yıllar yılı aynı. Olmaz ki 
     Bu projenin teknolojinin gelişmesine bağlı olarak insanların eşyalara, hayvanlara dönüşmesi ile zenginleştirilmesi de mümkündür. Şahsen eşya olma hakkım olsa ömrümün bir bölümünü bir pavyonda sahnenin tepesinde asılı duran şu aynalı toplardan biri olarak geçirmek isterdim. 
     Muhterem okur, şunu önemle belirtmek isterim 
     Olmaz olmaz deme, olmaz olmaz 
     Eğer insanlık enerjisini akıllı bombalarla dandik füzelere harcamasaydı, kafayı yukarıda sözü geçenlere benzer "hayati" meselelere yatırsaydı, bugün, kim bilir, belki de süper şenlikli bir hayatımız olabilirdi. Kıssadan hisse bölümünü de böylece atlattığımıza göre haydi bakalım muhteremler, sağlıcakla n 
     
     







</TEXT>
</DOC>
