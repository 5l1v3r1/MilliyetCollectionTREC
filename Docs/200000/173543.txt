<DOC>
<DOCNO> 173543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sontur08.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğün konvoyuna ''silah'' rötarı... 
</HEADLINE>
<TEXT>

     Bolu'da, bir düğün konvoyundan havaya ateş edilen silah bulunamayınca, silah ortaya çıkana kadar konvoy bekletildi. Polisler, gelin arabasının da içinde bulunduğu yaklaşık 50 aracı savcılık kararıyla ararken, konvoyda ateş edenlerden biri polis çıktı. 
     Karaçayır Mahallesi'nde bir düğün konvoyundan havaya ateş açıldığı ihbarını alan polis ekipleri, konvoyu Yunus Emre Sitesi önünde durdurdular. 
     Durdurulan konvoyun bulunduğu bölgede 15 adet 9 milimetrelik kuru sıkı mermi kovanı bulan polis ekipleri, yaptıkları araştırmada tabanca ile havaya ateş açan Celal Şentürk'ü silahla birlikte yakaladılar. 
     Çevrede yapılan aramada gerçek tabancadan atılan 3 boş kovan daha bulununca Asayiş Şube Müdürlüğü ekipleri, konvoydakilerin silahla ateş eden kişiyi söylememeleri üzerine, nöbetçi Cumhuriyet Savcısı'ndan, düğün konvoyunu arama izni aldılar. Polisler, yaklaşık 50 aracı ve araçta bulunanları tek tek aradılar. 
     Düğün sahipleri, 6 polis ekibinin katıldığı aramaya tepki göstererek, ''Yapılan işlem yanlış. Böyle mutlu günde gelin ve damat, 2 saat gelin arabasının içinde arama işleminin bitmesini beklediler. Çocuklarımız için kötü bir başlangıç oldu'' diye konuştular. 
     
     ''ATEŞ EDEN POLİSİ, KAMERA GÖRÜNTÜSÜ ELE VERDİ'' 

     Düğün konvoylarından havaya ateş açılmasının suç olduğuna dikkati çeken Bolu Emniyet Müdürlüğü yetkilileri, şunları kaydettiler 
     ''Arama işlemi, vatandaşlardan gelen ihbar üzerine yapıldı. Düğün yapan insanların meskun mahalde korna çalarak ve müzikle gürültü yapması, havaya ateş açması hem kanunen suç, hem de tehlikeli. 
     Düğünde havaya ateş açan ikinci kişiyi ise düğün kamerasındaki görüntülerden tespit ettik. Havaya gerçek silahla ateş açan ikinci kişinin, Sakarya Emniyet Müdürlüğü'nde görevli bir polis memuru olduğu belirlendi. Bu polis memuru hakkında gerekli işlemin yapılması için yazışma yaptık.'' 
     
</TEXT>
</DOC>
