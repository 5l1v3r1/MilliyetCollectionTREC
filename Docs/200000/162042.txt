<DOC>
<DOCNO> 162042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sonspo09.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Lazio Emre'yi, Inter yine Hasan Şaş'ı istiyor 
</HEADLINE>
<TEXT>

     İtalyan spor gazetelerinde bugün yer alan futbol dünyasındaki transfer haberlerinde, SS Lazio takımının, Stefano Fiore'yi vermesi halinde karşılığında İnter'den Emre Belözoğlu'nu istediği ileri sürüldü. 
     Corriere dello Sport gazetesindeki ''transfer pazarı'' haberlerinde, Juventus ve İnter tarafından istenen 28 yaşındaki ortasaha oyuncusu Fiore'nin gitmesi halinde Lazio'nun İnter'den Emre veya Juventus'tan Miccoli'niyi istediği kaydedildi. 
     La Stampa gazetesi de Lazio'nun Hollandalı defans oyuncusu Jaap Stam'ı transfer etmek için harekete geçen İnter'in 8 milyon Euro ve Materazzi veya Emre'yi önerdiğini savundu. 
     Bu arada Tutto Sport gazetesi ise bugünkü haberinde, İnter'in Hasan Şaş'la ilgilenmesinde ne artış ne de azalma olduğunu belirtip, ''Hasan, İnter'den bir telefon bekliyor'' diye yazdı. 
     Gazete, Galatasaray'ın Hasan Şaş'ı bedava vermemek için FİFA'ya başvurabileceğini öne sürerek, aynı zamanda Kallon'ı almak için lacivert siyahlı kulübe teklif götürdüğünü iddia etti. 
     La Gazzetta dello Sport gazetesi de İnter'in transfer hedefleri arasında Fenerbahçe'den Tuncay ve Galatasaray'dan Hasan Şaş'ı gösterdi. 
     Öte yandan İtalya'daki diğer transfer haberlerinde, Roma'nın kazanan bir takım olmaması halinde ayrılabileceği sinyalini veren Francesco Totti yer aldı. 
     Geçen gün düzenlediği basın toplantısında, Roma Kulübü Başkanı Sensi'ye oyuncu alma çağrısında bulunan Totti, eğer büyük bir Roma olmazsa kaptanlığını yaptığı takımdan ayrılabileceğini, Berlusconi'nin kendisini Milan'da istediğini bildiğini söyledi. İtalyan basınına göre Milan ile İnter kulüplerinin şimdiden Totti için Roma Kulübü ile görüşmelere başladığı öne sürülüyor. 
     
</TEXT>
</DOC>
