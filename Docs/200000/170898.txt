<DOC>
<DOCNO> 170898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sondun11.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'e halk desteği düşüyor... 
</HEADLINE>
<TEXT>

     İngiltere'de Başbakanı Tony Blair'e halk desteğinin Irak savaşıyla başlayan düşüşünün, Savunma Bakanlığı bilim adamlarından Dr. David Kelly'nin trajik ölümüyle hızlandığı belirlendi. 
     ICM araştırma kuruluşunun The Guardian gazetesi için yaptığı son anket, Blair'in başkanlığındaki İşçi Partisi ile anamuhalefet Muhafazakar Parti arasındaki oy farkının 2 puana düştüğünü gösterdi. 
     İşçi Partisi'nin geçen ay yüzde 38 olan halk desteği yüzde 36'ya gerilerken, Muhafazakar Parti yüzde 34 oranındaki halk desteğini korudu. Liberal Demokrat Parti'ye halk desteği ise bir puan yükselişle yüzde 22'ye çıktı. 
     The Guardian, Başbakan Tony Blair'in kişisel reytinginin de geçen aydan beri eksi 15'ten eksi 17'ye gerilediğini yazdı. Gazeteye göre, geçen ay halkın yüzde 42'si Başbakan'ın sıradan vatandaşlarına sorunlarına ve gerçeklerine yakın olduğunu düşünürken, bugün böyle düşünenlerin oranı yüzde 34'e düştü. 
     Gazete, Tony Blair'in halktan koptuğunu düşünen İngilizlerin, bu görüşlerini, Dr. David Kelly'nin öldüğü gün olan geçen Cuma ve tartışmaların alevlendiği Cumartesi günleri yapılan anketler sırasında ortaya koyduklarını belirtti. 
     
</TEXT>
</DOC>
