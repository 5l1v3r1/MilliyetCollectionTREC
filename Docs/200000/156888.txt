<DOC>
<DOCNO> 156888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sonspo11.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
37 puana ulaşacağız, başkaları bizi ilgilendirmiyor... 
</HEADLINE>
<TEXT>

     Denizlispor Teknik Direktörü Giray Bulak, başka takımların durumunun kendilerini ilgilendirmediğini belirterek, ''Biz bir an önce 37 puana ulaşıp, rahatlamak istiyoruz'' dedi. 
     Göztepe maçıyla ilgili son çalışmayı yarın Şemikler'deki tesislerde yapacaklarını bildiren Bulak, daha sonra İzmir'e gideceklerini söyledi. 
     Haftalar sonra alınan 3 puanın takımdaki stres ve baskıyı ortadan kaldırdığını dile getiren Bulak, şöyle konuştu 
     ''Şimdi önümüzde Göztepe ile İzmir'de oynayacağımız bir maç var. Zor bir 90 dakika olacak. Onlar kazanıp ligde kalma umutlarını sürdürmeyi amaçlıyor. Biz de ligde tamamen rahatlamak istiyoruz. Göztepe gibi düşme korkusunu çok yakından yaşayan başka takımlar da var. Ama başkalarının durumu bizi ilgilendirmiyor. Biz kendi işimize bakıyoruz. Elazığspor'un tüm maçlarını kazanabileceğini düşünerek, bir an önce 37 puana ulaşmak amacındayız.'' Bulak, Ali Tandoğan, Bencik ve Hakan Çimen'in hafif sakatlıkları bulunduğunu, bu futbolcuların durumunun maç günü belli olacağını bildirdi. 
     Giray Bulak, Denizlispor'dan birçok futbolcunun isminin transfer listesinde yer almasıyla ilgili olarak da şunları söyledi 
     ''Transfer konusu oyuncuları elbette etkiliyor. Ama sözleşmesi sona erecek futbolcuların başka takımlarla görüşme yapmaları da doğal. Yeter ki saha içinde görevlerini yerine getirsinler. Mukavelesi biten ve gitmek isteyen oyuncuya yapabilecek bir şey yok.'' 
     
</TEXT>
</DOC>
