<DOC>
<DOCNO> 154835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/soneko26.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadir Boy Tekel vergi borcunu ödemezse, kuleleri satacağız 
</HEADLINE>
<TEXT>

     İstanbul Defterdarı Kadir Boy, Tekel'in vergi borcu nedeniyle Vergi Barışı Kanunu çerçevesinde 800 trilyon liralık başvurusu olduğunu belirterek, ''Bu miktar ödenemezse tahsilatı, Ankara'daki ikiz kuleleri mülkiyetimize geçirerek satma yoluyla yapacağız'' dedi. 
     Boy, 2002 yılı kurumlar vergisi rekortmenlerini açıkladığı basın toplantısında, Vergi Barışı Kanunu ile 3.8 katrilyon lira tutarında 958 bin 349 başvurunun yapıldığını belirterek, kesin olmayan sonuçlara göre bugüne kadar 300 trilyon liralık ilk taksit toplamının 275 trilyon lirasının tahsil edildiğini ifade etti. 
     3.8 katrilyon liralık tutarın 2.2 katrilyon liralık yaklaşık yüzde 70'lik bölümünün kesinleşmiş vergi borçlarından kaynakladığına değinen Boy, vergi borcuyla ilgili 70 bine yakın ihtilaflı dosyanın bulunduğu İstanbul'da kanun kapsamında 30 bine yakın ihtilaflının başvuru yaptığını bildirdi. 
     Kanun kapsamında belediyeler ve ilgili kuruluşları ile KİT'lerden toplam 59 mükellefin başvuru yaptığına işaret eden Boy, belediyelerin borçlarının, İller Bankası'ndan aldıkları vergi paylarından otomatik olarak kesilerek tahsil edileceğini söyledi. 
     Kadir Boy, özelleştirme kapsamında yer alan Tekel'in vergi borcuyla ilgili herhangi bir ödeme sıkıntısı yaşamayacaklarına dair Özelleştirme İdaresi Başkanlığı'ndan bilgi edindiklerini dile getirerek, şöyle konuştu 
     ''Tekel'in 800 trilyon liralık Vergi Barışı Kanunu çerçevesinde başvurusu oldu. Ödemeler Haziran ayında başlayacak. Bu miktar ödenemezse tahsilatı, yapacağımız bir protokolle Ankara'daki İkiz Kuleleri mülkiyetimize geçirerek, borç karşılığında satma yoluyla yapacağız. Mevzuata göre, Tekel borçlarını ödemeden özelleştirilemeyeceğinden, belki de tarihi beklemeden binaların satışı yapılabilir.'' 
     
     ''40 KATRİLYON LİRA CİVARINDA VERGİ TOPLAYABİLİRİZ'' 
     Kadir Boy, defterdarlık olarak 50 sektör üzerinde yapacakları sıkı denetimlere değinerek, ''Santim santim, hangi bölgede ne tür işlerin cereyan ettiğini haritalı incelemeyle tespit edeceğiz. Bunun için Ankara'dan denetmen takviyesi gelecek. İstanbul'a kayıtdışılığı dar getireceğiz. Caddesi, sokağı, gece yaşamı, gündüz yaşamıyla inceleyeceğiz'' diye konuştu. 
     Denetimler sırasında elemanların sokakta değil, çalıştıkları dairede bilimsel uygulamayla çalışacaklarına dikkat çeken Boy, herhangi bir problem karşısında mali denetmenin mükellefe gitmeyeceğini, mükellefin daireye çağrılacağını söyledi. 
     Türkiye genelinde bu yıl 85 katrilyon lira vergi toplanmasının hedeflendiğini hatırlatan Boy, İstanbul için 38.5 katrilyon liranın öngörüldüğünü, defterdarlık olarak bunun 1-1.5 katrilyon lira daha fazlasını 40 katrilyon lira civarında vergi toplamayı öngördüklerini ifade etti. 
     Boy, İstanbul'da Ocak ayı başından bugüne kadar 9 katrilyon 400 trilyon lira vergi topladıklarını kaydederek, ödemelerin kredi kartlarıyla yapılması yönündeki talepleri değerlendirdiklerini, mükellef ve tahsilatın hızı açısından faydalı olacak bu uygulama yönündeki isteklerini Maliye Bakanlığı'na ilettiklerini söyledi. 
     Kadir Boy, çok sayıda iskansız binanın bulunduğu İstanbul'da, tapu kadastro harcının verilmesi halinde iskan hakkı alınmasını kolaylaştıran bir kanun tasarısı önerisinde bulunduklarını da bildirdi. 
     
</TEXT>
</DOC>
