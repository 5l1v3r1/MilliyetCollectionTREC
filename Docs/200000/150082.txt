<DOC>
<DOCNO> 150082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/guncel/gun20.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Mucize kurtuluş asparagas çıktı      Umm Kasr'da yaşanan çatışmalarda başına isabet eden 4 kurşun kevlar miğferi delemediği için hayatta kaldığını belirtilen İngiliz askerle ilgili haber "asparagas" çıktı. "The Sun" gazetesi, İngiliz deniz komandosu Eric Walderman'ın hik yesini güncelleştirmeye karar verince, işin aslı anlaşıldı. Olay günü, 40. Komando birliğine bağlı askerler, patlamamış bir anti - tank mermisini imha etmeye çalışırken, Walderman'ın çantasının üzerinde duran miğfer de parçalara hedef oldu. 
     'KOMANDOLAR ŞAKACIDIR' 
     Şakacı komando Walderman, üzerinde delikler açılan miğferi kafasına takıp ölümden kıl payı kurtulmuş gibi yanlarındaki gazetecilere poz verdi. Walderman ve arkadaşları açıklama yapmasa da, gazeteciler olayı kendilerine göre yorumlayıp Walterman'in kafasına 4 kurşun isabet ettiği, ancak miğferi sayesinde ölmediğini anlatan haberler yazdı. Gerçeğin ortaya çıkması üzerine üst düzey bir askeri yetkili, "Korkarım basın mensupları faka basmış. Komandolar çok şakacıdır" dedi. 
     
Tikrit'te yağmacı Kürtlere ateş 8 ölü      Tikrit'e yağma yapmak amacıyla gitmek isteyen Kürt gruplarına kent merkezine yakın semtlerde oturan Arap milislerce ateş açıldı. Saldırıda 8 kişi öldü. Irak ordusunun çekildiği birçok şehirde yağma yapılırken, Tikrit ise yağmalanmadı. Saddam'ın Tikrit'teki sarayı da ABD'lilerce koruma altına alınarak değerli eşya ve altınların yağmalanması önlendi. Tikrit'in ABD askerlerinin kontrolüne geçmesi ile birlikte Saddam'ın küçük oğlu Kusay'ın da Tikrit'e 15 km. uzaklıktaki kendi köyü olan Huca'ya döndüğü bildiriliyor. Emekli bir asker de Kusay'ın kendi köyünde görüldüğünü ileri sürdü. 
     
ABD ile anlaşıp birliğini dağıttı      Bağdat'ı savunması beklenen, ancak ortaya bile çıkmayan Irak Cumhuriyet Muhafızlarının, ABD ile anlaşma yaptığı öne sürüldü. Fransız Le Monde gazetesinin El Cezire'nin internet sitesinden aktardığı habere göre, Cumhuriyet Muhafızları'nın komutanı Mahir Süfyan, "Apaçi helikopteriyle güvenli bir yere gitmesi karşılığında, askerlerinin teslim olması" konusunda ABD'yle anlaştı. Le Monde'un kaynakları, Süfyan'ın, emrindekilere evlerine dönmelerini söylediğini, kendisinin de bilinmeyen bir yere götürüldüğünü iddia etti. 
     
Lütfen sokağa çıkmayın      Bağdat'ta asayişi sağlamaya çalışan ABD askerleri, halka dağıttıkları bildirilerde, sokak çatışmalarından ve işlenen diğer suçlardan uzak kalmaları için gece evden çıkmamalarını istedi. Arapça ve İngilizce hazırlanan bildirilerde, "Lütfen akşam namazından sonra ve sabah namazından önce evlerinizden çıkmaktan kaçının" denildi. Bildiride, "eski Saddam Hüseyin rejimiyle birlikte olan terörist güçlerin düşmanca davranışlarda bulunduğu ve bölgeye hareket ettiği" belirtilerek, halktan, ABD ve İngiliz kontrol noktalarına dikkatli yaklaşmaları ve silah taşımamaları talep edildi. ABD ordusunun halkla ilişkiler subaylarından Çavuş Richard Belt, "Bunlar emir değil. Çünkü içinde 'lütfen' deniyor" diye konuştu. 
     
Yağmacılara cezaevi      Bağdat'ta asayiş ve düzeni sağlayamamakla eleştirilen Amerikan askerleri, geç de olsa yağmacılar için özel hapishane kurdu. Belediye sarayındaki mahkeme salonu, yağmacılar için cezaevine dönüştürüldü. Dün 9 yağmacının tutuklanışı sırasında ilginç görüntüler ortaya çıktı. Elleri arkadan bağlanan, başları tişörtleriyle kapatılan yağmacıların nefes almak için başlarını yukarıya kaldırmalarına bile izin verilmedi. Yağmacılar sonra da böyle yere yatırılıp arandı. 
     


GÜNCEL 


















</TEXT>
</DOC>
