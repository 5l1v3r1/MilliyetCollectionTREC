<DOC>
<DOCNO> 168015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sondun37.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda basını "Türk ordusu test edildi" 
</HEADLINE>
<TEXT>

     Hollanda'da yayımlanan ''de Telegraaf'' gazetesi, Irak'ta 11 Türk askerinin Amerikan güçleri tarafından hafta sonu gözaltına alınmasıyla ilgili yayımladığı yazıda, ''Türk ordusunun bir anlamda test edildiğini'' savundu. 
     Irak'ta Nisan ayındakinden sonra ikinci kez Türk askerlerinin Amerikan askerleri tarafından Irak'ta gözaltına alınmasının Türkiye'de büyük tepkiye yol açtığına dikkat çekilen yazıda, Türkiye'nin, NATO'nun tek Müslüman ülkesi olduğu, laikliği savunduğu ve 1996 yılından bu yana İsrail ile askeri ilişkilerini geliştirdiği ifade edildi. 
     Yazıda, ''Parlamentonun kuzeyden Irak'a cephe açılmasını reddeden kararının ardından, ABD'nin, Türk ordusuna karşı tavrını birden bire değiştirdiği ve belli bir baskı uygulama yönüne gittiği'' öne sürüldü ve ''Bu gelişmeden sonra ABD'nin, Irak'ın kuzeyinde Türk ordusunu istemediğini açık bir şekilde belli etmeye başladığı ve kendisi için en güvenilir dostun Kürtler olduğunu açıklamaktan çekinmediği'' ifade edildi. 
     ''de Volkskrant' gazetesi de, ''ABD, bölgede kimin patron olduğuna açıklık getirdi'' başlığıyla yayımladığı yorumda, ''ABD'nin bu hareketiyle, Türk ordusunun, Irak'ın kuzeyinde bundan böyle elini kolunu sallayarak gezemeyeceğini, yeni maceralara girişemeyeceğini Ankara'ya net bir şekilde ilettiği'' öne sürüldü. 
     
     İNGİLİZ BASINI 
     İngiltere'de yayımlanan The Guardian gazetesi de ''ABD'nin askerlerini tutuklaması Türkiye'yi çok kızdırdı'' başlığını kullandığı haberinde, ''bu gelişmelerin, Türkiye'nin Irak savaşına destek vermeyi reddetmesiyle ortaya çıkan gerginlikleri tazelediğini ve Irak'ın kuzeyindeki düzenlemelerle ilgili kaygıları artırdığını'' öne sürdü. 
     The Daily Telegraph gazetesi de ''Ankara-Washington ilişkilerindeki krizlerin, bu gelişmelerle derinleştiğini'' iddia etti. 
     
</TEXT>
</DOC>
