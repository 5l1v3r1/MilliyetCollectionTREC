<DOC>
<DOCNO> 173162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/yazar/uras.html </URL>
<DATE> 2003/08/02/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Paket turlar devre tatiller yönetmeliğe bağlandı 
</HEADLINE>
<TEXT>

   
   Seyahat acenteleri tarafından düzenlenen yurtiçi ve yurtdışı turlar ile, "devre tatil"ler için iki yönetmelik yayımlandı. 
   Tüketicinin Korunması Hakkındaki Kanun'a dayalı olarak Sanayi ve Ticaret Bakanlığı tarafından hazırlanarak Resmi Gazete'de yayımlanan yönetmelikler paket turlardan yararlananlar ile devre tatil sahipleri için önemli "güven"celer getirdi. 
   
   Paket turlar 
   Paket tur ile seyahat edecekler için seyahat acenteleri mutlaka yazılı bir sözleşme yapacak ve de sözleşmenin bir suretini seyahat edeceklere verecek. Bu sözleşmede seyahat edecek kimsenin yararlanacağı hizmetlerin bütünü açık olarak belirtilecek. 
   Bu sözleşmelerde, seyahate çıkanların bu yönetmelikle güven altına alınan hakları kullanmalarını önleyecek maddeler ile seyahat acentelerinin sorumluluklarını sınırlayacak maddeler yer alamayacak. 
   Seyahat acenteleri, seyahate çıkacakları bilgilendirmek amacıyla yayımladıkları reklamlarda, bastırdıkları broşürlerde paket tur ile ilgili bilgi verirken, fiyatlara verginin dahil olup olmadığını, seyahatte kullanılacak aracın tipini, özelliğini, konaklanacak yerlerin özelliklerini açıklayacak. 
   Paket turlarda, ödemenin nasıl yapılacağı, taksitli ödemelerde alınacak faizin oranı ve tutarı, ödemedeki gecikme durumunda borcun nasıl alınacağı önceden duyurulacak. 
   Seyahat sözleşmesinde belirtilen şartlar ve fiyat sonradan değiştirilemeyecek. Paket turların düzenlenmesi için gerekli sayıya ulaşılamaması halinde, turun yapılamayacağı sözleşmede belirtilmemiş ise, seyahat acentesi, sözleşmenin yerine getirilmemesi durumunda müşterinin uğrayacağı zararı ödemek zorunda olacaktır. 
   Açık anlatımıyla, bu yönetmelik seyahat acentelerine büyük yükümlülükler ve sorumluluklar getirmekte, acente ile seyahat edeceklere önemli güvenceler sağlamaktadır. 
   
   Devre - Tatil Yönetmeliği 
   Sanayi ve Ticaret Bakanlığı tarafından yürütülecek "Devre - Tatil Yönetmeliği" de devre mülk uygulamasındaki belirsizliklere son verilmektedir. Binaların, yılın belirli bir döneminde kullanım hakkının devrine ya da devri taahhüdüne ilişkin sözleşmelere uygulanacak usul ve esaslar yönetmelikle açıklığa kavuşturulmaktadır. 
   Yönetmeliğin en önemli maddesi müşteriye tanınan cayma hakkıdır. Müşteriye "sözleşmenin imzalanmasından itibaren on gün içinde hiçbir sebep göstermeksizin cayma hakkı" verilmektedir. 
   Devre - tatil satanlar, müşterilerine bir tanıtım broşürü verecekler ve bu broşürde, devre - tatil konusu binaların ve tesislerin kullanımı, bakımı ve onarımı için müşterinin yapacağı ödemeler, tarafların sorumlulukları açık olarak belirtilecektir. Taraflar aksini kararlaştırmadıkça mücbir sebepler dışında broşürde yer alan şartlarda değişiklik yapılamayacaktır. 
   Devre - tatil sistemi içinde olanlar veya bu sistemden hak satın alacaklar bu yönetmeliği okumalı, haklarının ve sorumluluklarının ne olduğunu bilmelidir. 
   
      
   
</TEXT>
</DOC>
