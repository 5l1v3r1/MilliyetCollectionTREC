<DOC>
<DOCNO> 171461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sontur23.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "İşçiye, memura şuna buna zammı nereden vereceğim " 
</HEADLINE>
<TEXT>

     Başbakan Recep Tayyip Erdoğan, işçiye ve memura zam vermek istediklerini, ancak bunun kaynakla mümkün olduğunu belirterek, ''İşçilere, emekliye, memura, şuna buna zam deniliyor. Nereden olacağı söylenmiyor. Tayyip Erdoğan'ın parasını vermeyeceğim ki, zaten öyle bir para da yok'' dedi. 
     Erdoğan, Kocaeli'nin Karamürsel İlçesi'ne bağlı Ereğli Beldesi'nde halka hitaben yaptığı konuşmada, ülkedeki ekonomik dengeleri rahatlatmak için gece gündüz çalıştıklarını söyledi. 
     Erdoğan, şunları kaydetti 
     ''Akaryakıtta 36 kez indirim yapıldı. Tüpgaz da, 26 milyon dolarlık sübvanse yaptık. Yüzde 72 bileşik faiz, bugün yüzde 48'lere düştü. Bu, vatandaşın cebindeki alım gücünün bu kadar artması demektir. Ama, ülkemizde farklı çığırtkanlar var. Cebindeki paraya zam istiyor. Verirsin, ama öbür taraftan zamla alırsın. Bu hırsızlık demektir. Bunu yapmayacağız. Ekonomik göstergeleri düzelteceğiz.'' Erdoğan, orman vasfını yitirmiş araziler konusuna da işaret ederek, şöyle devam etti 
     ''Türkiye'de, 5 milyar metrekarelik orman vasfını kaybetmiş alan var. Buralarda hep kaçak yapılaşma olmuş. Bunların bedeli Hazine'ye girsin istiyoruz. Ne kadar az borçlanırsak, ucuz borçlanır ve rahat ederiz. Ama, ne yazık ki muhalefet partisi CHP ülke menfaatlerini korumak yerine geleneksel anlayışını sürdürüyor. Oylama için milletvekillerinin hür iradesini kullanmalarına izin vermek yerine Meclis'i boşaltıyor.'' 
     
     YEREL SEÇİMLER 
     Erdoğan, vatandaşların, Türkiye'nin önündeki yerel seçimleri iyi değerlendirmesi gerektiğini de kaydetti. 
     Türkiye'nin 3 Kasım seçimleri öncesi farklı bir süreç yaşadığını anlatan Erdoğan, şunları söyledi 
     ''3 Kasım seçimlerine katılamadık, ama 9 Mart'ta Siirt'te yapılan seçimlerde Meclis'e girdik. Bu emanetin huzuruyla Başbakanınız olarak karşınızdayım. Şimdi, önümüzde 8 ay sonra yerel yönetimler seçimi var. 3 Kasım'da Türkiye'yi siyasi değişime tabi tutarak bize güvendiniz. Bu 50 yılın en fazla güven göstergesiydi. Buna layık olma yolunda sadece siyasi değişimi değil, her türlü değişimi yapacağız. Yerel yönetimler seçiminde de öyle bir değişim yaşayalım ki, modern belde ve ilçeleri kuralım. Durmak yok, çok çalışıp koşacağız.'' 
     
     İMAR BANKASI VE MEDYA 
     Başbakan Recep Tayyip Erdoğan, İmar Bankası'nın durumu hakkındaki araştırmanın sürdüğünü ve vatandaşın mağdur olmayacağı bir çözüm bulunacağını belirterek, şöyle devam etti 
     ''Birileri ben off-shore hesabındaki paraları ödüyorum. Hükümet de, diğer hesaplardaki paraları zaman geçirmeden ödemelidir diyerek siyasi prim yapmaya çalışıyor. Yok öyle şey.. Aslında, diğer hesaplardaki paraları da sen kullandın, senin ödemen lazım. Ama, hükümetimiz vatandaşın mağdur edilmemesi için formül arayışını sürdürüyor ve bu sorunu da çözecektir. 
     Erdoğan, Türkiye'deki medya kuruluşlarının zarar etmesine rağmen, sahiplerinin yaşamını olduğu gibi sürdürdüğünü de anlatarak, ''Zarar eden işletme çalışır mı Çalışırsa nasıl çalışır İşte bütün bunları benim insanım bilecek'' dedi. 
     Başbakan Erdoğan, konuşmasının ardından Ereğli Belediye Başkanı Mustafa Erengül'ün verdiği plaketi alarak alandan ayrılırken, yanına yaklaşan Hasan Kahraman adındaki bir vatandaş, ''Başbakanım açız, iş istiyoruz'' diye bağırdı. 
     Erdoğan, bunun üzerine, ''Tıpkı diğer sorunları çözmeye çalıştığımız gibi bu sorunu da çözmeye çalışıyoruz'' dedi ve Vali Erdal Ata'ya ilgilenmesi talimatını verdi. 
     
</TEXT>
</DOC>
