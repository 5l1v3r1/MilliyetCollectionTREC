<DOC>
<DOCNO> 173605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/siyaset/siy02.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'ın dünürü politikaya girememiş 
</HEADLINE>
<TEXT>

   Başbakan Erdoğan'ın küçük oğlu Bilal, 10 Ağustos'ta Reyyan Uzuner ile nik h masasına oturacak. Erdoğan'ın dünürü Orhan Uzuner'in, seçimlerde AKP'den aday adayı olduğu öğrenildi 
      ŞÜKRAN ÖZÇAKMAK GÜRKAN AKGÜNEŞ 

   
   Başbakan Recep Tayyip Erdoğan'ın müstakbel dünürü Orhan Uzuner, 3 Kasım seçimlerinde İstanbul ikinci bölgeden AKP milletvekili aday adayı olmuştu. Ancak aday listesine giremeyen Uzuner, o dönemde Erdoğan'la tanışmadığını söyledi. Orhan Uzuner, Erdoğan'la kızını istemeye geldiklerinde tanıştıklarını belirterek, "Gayet mütevazi, Türkiye için çalışan bir insan. Yanında huzur buluyorsunuz" dedi. 
   Uzuner'in kızı Reyyan Uzuner 17 , 10 Ağustos'ta Erdoğan'ın küçük oğlu Bilal Erdoğan'la Lütfi Kırdar Kongre ve Sergi Sarayı'nda nik h masasına oturmaya hazırlanıyor. Reyyan'ı, Erdoğan ailesine gelin olarak AKP İstanbul Milletvekili Nevzat Yalçıntaş'ın eşi Meliha Yalçıntaş tavsiye etti. Meliha Yalçıntaş, Reyyan'ın annesi Reyhan Uzuner'le kendisinin de üye olduğu Şefkat Vakfı'ndan tanışıyordu. Emine Erdoğan ve iki kızı onay verince, lise öğrencisi genç kız ailesinden istendi. Nisan ayında Yalçıntaş'ın Çatalca'daki çiftliğinde yalnızca kadınların katıldığı bir nişan töreni yapıldı. Şefkat Koleji ikinci sınıfı bitiren Reyyan, temmuz ayında okuldan tasdiknamesini aldı. Kolejde bir yıl İngilizce hazırlık okuyan gelin adayı, eğitimine devam edeceği ABD'de bu yüzden dil konusunda zorlanmayacak. Okulda başını açan Reyyan, dışarıda türban takıyor. 
   Eğer Reyyan, evlendikten sonra eğitim için ABD'ye gitmeyecek olsaydı, yasa gereği ya eğitimini yarım bırakmak ya da açık liseye devam etmek zorunda kalacaktı. Reyyan ile müstakbel görümceleri Sümeyye ve Esra Erdoğan, eğitim için kalacakları ABD'de de sık sık birlikte olma fırsatı bulacak. Bilal Erdoğan Harvard Üniversitesi'nde kamu yönetimi okuyor. Şiire ve edebiyata düşkünlüğüyle tanınan Reyyan'ın ABD'de hangi bölümde eğitimi sürdüreceği kesinlik kazanmadı. 
   
   Bilal'den ziyaret 
   Bilal Erdoğan dün nişanlısı ve ailesini Fatih'teki evinde ziyaret etti. Büyükşehir Belediyesi'ne bağlı Ulaşım A.Ş.'de mühendis olarak görev yapan Orhan Uzuner, kan davası nedeniyle Artvin'den Kocaeli'ne göç ettikleri iddiasının doğru olmadığını belirtti. 
   
   
</TEXT>
</DOC>
