<DOC>
<DOCNO> 173808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sontur19.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Partili milletvekilinin Afganistan izlenimleri... 
</HEADLINE>
<TEXT>

     AK Parti Afyon Milletvekili Mahmut Koçak, Afgan halkının Taliban yönetiminden çok çektiğini belirterek, bu ülke insanının Türkiye'deki gibi demokratik, laik rejime bir an önce geçilmesini istediğini söyledi. 
     Afganistan'a yaptığı geziyle ilgili TBMM'de basın toplantısı düzenleyen Koçak, 2000 Afgan çocuğunun sünnet edilmesini amaçlayan gezi programı kapsamında doktorların ve sağlık teknisyenlerinin hem çocukları sünnet ettiğini hem de sağlık taramasından geçirdiğini bildirdi. ''Bu seyahat tam bir başarıyla ve hedeflerimizi gerçekleştirerek sona ermiştir'' diyen Koçak, gezi sırasında Afgan kızlarına ağrısız yöntemle 1000 küpe taktıklarını ve bu olayın sünnet programını bile gölgede bırakacak kadar ilgi çektiğini belirtti. 
     Afgan halkının Türk heyetini bağrına bastığını kaydeden Koçak, bu ülkenin kuzey bölümünde 5 milyon civarında Türk yaşadığını anımsattı. Burada yaşayan Türklerin lideri General Raşid Dostum'un halkı tarafından çok sevildiğini, Dostum'un da kadınların toplum yaşamına katılmaları için çok sayıda meslek kursu açtığını, bölgedeki kadınların, ''burka'' adı verilen çarşaf benzeri kıyafetten çok Türkiye'deki gibi giysiler giyindiğini bildiren Koçak, şunları söyledi 
     ''Türkiye'nin derhal Afganistan Türklerine ve önderleri General Dostum'a yardım etmesi hayati bir zorunluluk olarak önümüzde durmaktadır. Bu husus sadece Dostum ve oradaki Türkler açısından değil, Türkiye'nin ulusal çıkarları açısından da hayatidir.'' Koçak, Kuzey Afganistan'ı kuvvetli tutmayan bir Türkiye'nin petrol ve enerji oyunun dışında kalacağını savunurken ''Afganistan ve General Dostum politikası olmayan bir Türkiye'nin Asya politikası çöker'' görüşünü dile getirdi. 
     Afganistan'ın Türk müteahhitleri ve işadamları için sıçrama tahtası olacağını, bu anlamda büyük fırsatlar bulunduğunu kaydeden Koçak, konuttan sanayileşmeye kadar büyük ihtiyaçları bulunan Afganistan'a her gün onlarca uçak indiğini, yüzlerce yabancı sivil toplum örgütünün çalıştığını, halkta para bulunmasına karşın yatırım olmadığını da dile getirdi. 
     Özellikle Kuzey Afganistan'da halkın büyük ilgisiyle karşılaştıklarını, duygulu anlar yaşadıklarını bildiren Koçak, ''Taliban'dan çok çekmişler, bir an önce Türkiye'deki gibi demokratik, laik bir rejime geçmek istiyorlar'' diye konuştu. 
     Koçak, gezisiyle ilgili izlenimlerini Dışişleri Bakanlığı yetkililerine aktaracağını, Başbakan Recep Tayyip Erdoğan'la görüşmek için de randevu istediğini sözlerine ekledi. 
     
</TEXT>
</DOC>
