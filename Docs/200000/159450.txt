<DOC>
<DOCNO> 159450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sondun27.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman iktidar ve muhalefet Kaplan'ın sınırdışı edilmesini istiyor 
</HEADLINE>
<TEXT>

     Almanya'da iktidar ve muhalefet partileri, yasaklanan İslami Cemiyet ve Cemaatleri Birliği'nin İCCB yöneticisi Metin Kaplan'ın sınır dışı edilmesini istiyor. 
     İktidardaki Sosyal Demokrat Parti'nin SPD iç politika uzmanı Dieter Wiefelspütz, serbest bırakılan Kaplan'ın bir an önce sınır dışı edilmesi gerektiğini ve Düsseldorf Eyalet Yüksek Mahkemesi tarafından alınan karardan büyük üzüntü duyduğunu söyledi. 
     Wiefelspütz, ''Türkiye'nin vaatlerini yeterli buluyorum. Alman makamlarının Kaplan'ın sınır dışı edilmesi için her türlü çabayı göstermesi lazım. Kaplan'ı tehlikeli görüyorum. Almanya'da kalma hakkını yitirmiştir'' dedi. 
     SPD Federal Meclis milletvekili Lale Akgün de, Kaplan'ın serbest bırakılmasının radikal görüşlülerle mücadeleye darbe vurduğunu belirterek, ''Kaplan serbest bırakılırken, Ehrenfeld ve Wesseling kentlerinde aşırı sağcılar Köln'de cami kurulmasını protesto ediyor ve Müslümanları terörist gibi göstermeye çalışıyorlar'' diye konuştu. 
     Alman toplumunda radikal dinci ve aşırı sağcı eğilimlere fırsat verilmemesini isteyen Akgün, bu nedenle devletin bu tür akımlara hoşgörülü davranmaması gerektiğini söyledi. 
     Muhalefetteki Birlik partilerinin CDU CSU Federal Meclis Grubu Başkan Yardımcısı Wolfgang Bosbach da, ''Kaplan'ın Almanya'da kalması dayanılmaz bir durum. Böyle bir karara insan inanamıyor. Eğer mahkemenin gösterdiği nedenler doğruysa o zaman Türkiye AB'ye hazır değil. Türkiye'nin bu konuda verdiği güvenceler var. Bu nedenle Kaplan'ın bir an önce sınır dışı edilmesi için çaba harcanması gerekir'' dedi. 
     Hür Demokrat Parti FDP Federal Meclis Grubu iç politika sözcüsü Max Stadler de, Federal İçişleri Bakanı Otto Schily'nin bu durumda yeniden girişimde bulunarak, Türk hükümeti ile görüşmesi gerektiğini savundu. 
     
</TEXT>
</DOC>
