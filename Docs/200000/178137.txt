<DOC>
<DOCNO> 178137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/spor/bbas.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Umut ve endişe 
</HEADLINE>
<TEXT>

   Potanın önde gelen coachları, İsveç öncesi 12 Dev Adam'ı tartıya aldı. Millilerin maç seçme hastalığına dikkat çekildi, sıkıntılara rağmen hedefe ulaşılabileceği vurgulandı 
      GÖKHAN TÜRE 

   
   Şampiyonluk uzak değil 
   TÜRK basketbolunun önde gelen teknik adamları, İsveç'te 5 - 14 Eylül tarihlerinde yapılacak 2003 Avrupa Şampiyonası öncesi Basketbol Milli Takımımız'ı mercek altına aldı. Ergin Ataman, Murat Didin, Erman Kunter ve Tolga Öngören, alınan "istikrarsız" sonuçları "maç seçme" yanlışına bağladılar, ancak yine de şampiyonluğun uzak olmadığı görüşünde birleştiler. 
   
   Hüseyin'e özel    EFES Cup Mini Dünya Kupası sonrası dünü dinlenerek geçiren Milli Takım, bugün çift idmanla yeniden işbaşı yapacak. Son etap kampı için de yarın Belgrad'a gidecek olan Ay - Yıldızlı ekibimiz, burada Sırbistan - Karadağ ile perşembe ve cuma günü iki hazırlık maçı oynayacak. Coach Aydın Örs, "Bu maçlar Hüseyin'in durumunu netleştirecek. Hüseyin kilit bir isim ve İsveç'te ona ihtiyacımız var" dedi. 
   
   Ergin Ataman 
   "Hiçbir maçta Milli Takım tam kadro oynamadı. Bir takımın skoreri, ribaundcusu bellidir. Takım istikrarı bu açıdan henüz oturmamış. Ya İbo yok, ya Mirsad yok, ya Mehmet yok. Hüseyin hiç oynamadı. Onun da takıma monte edilmesinde problemler çıkabilir. Şu anda en hazır Kaya gözüküyor. Yugoslavya maçındaki gibi oynarsak şampiyon oluruz, ama İtalya önündeki gibi oynarsak da gruptan bile çıkamayabiliriz. Ben sorunu savunmadan çok hücumda görüyorum." 
   
   Murat Didin Rimini - İtalya 
   "Efes Cup, rol oyuncularının İsveç'te ne kadar değerli olabileceğini gösterdi. Haluk, Ömer ve Ender'in bu takımda oynaması lazım. Bir tek skorerlere dayanarak kazanmak kolay olmayacak. Milli Takım'daki yıldızların alacağı dakikaları ya da atacağı şut sayısını değil, takımın başarısını gözönünde bulundurmaları da şart. Yugoslavya önünde çok yüksek yüzdeli oynadık. Kaybettiğimiz İtalya maçı ise savunmanın ne kadar gerekli olduğunu bir kez daha hatırlattı". 
   
   Erman Kunter Cholet - Fransa 
   "Türkiye şampiyonluk potansiyeline sahip takımlardan birisi. Biz yine şampiyonluk potansiyeline sahip Yuoslavya'yı yendik ama bu potansiyele sahip olmayan İtalyan takımına yenildik. Bence bunun altında yatan gerçek, oyuncularımızın kendilerini rakibe göre motive etmeleri. Buna çok dikkat etmek lazım. Çünkü artık her şey hassas dengeler üzerine kurulu. Şampiyonaya iyi konsantre olup, çok çalışmak gerekiyor. Böyle bir turnuva hiç gevşemeye gelmez". 
   
   Tolga Öngören Ülkerspor 
   "Bence Hüseyin'in olmaması takımı olumsuz etkiliyor. İbrahim'in sakatlığı ve formsuzluğu da ayrı bir handikap. 
   Bu da istikrarsızlığı üst düzeye çıkaran faktörlerden biri. Oyuncular tecrübe ve yaş olarak da belli bir olgunluğa eriştiler. İsveç'te bunun bilincinde oynayacaklarını düşünüyorum. 
   Hepimizin arzu ettiği yerle şu an bulundukları yer arasında çok mesafe yok. İki guardımızın da oyunun çok beğendim. Hidayet sakatlık olmadığı sürece kısa sürede forma girer". 
   
   
</TEXT>
</DOC>
