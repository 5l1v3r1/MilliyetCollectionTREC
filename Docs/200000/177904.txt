<DOC>
<DOCNO> 177904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/magazin/amag.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk magazinine felsefe 'bulaştı' 
</HEADLINE>
<TEXT>

   Modern filozoflardan feyz alan gazetecilerin etkisiyle şimdilik yeterli hız ve zenginlikte olmasa da 'derinlikli bir magazin yazını' alt alta uç veriyor 
      KAYNAMA NOKTASI 
Ahmet Salih 
   
   Geçen hafta bu köşede 'Türkiye'de felsefe pek sevilmez, pek yapılmaz' dediysek, o kadar da değil tabii. Selahattin Hilav'dan Ionna Kuçuradi'ye bir dolu ismi ne yapacağız Tabii onlarınki, onların felsefesi biraz böyle akademilerde, kitaplarda kaldı. Bir yolunu bulup gündelik hayatın alanlarına nüfuz edemedi. 
   Ama özellikle 70'li yılların sonundan itibaren Avrupa'dan Türkiye'ye yansıyan bir başka tarz felsefe oldu ki, bu iyi kötü girdi hayatımıza, en azından medyamıza. Üstelik bize pek de fark ettirmeden. 
   Bugün eğer Ajda Pekkan'dan Fenerbahçe'ye birçok popüler tema kimi gazeteciler, yazarlar tarafından daha bir zengin, daha bir derin çözümleniyorsa, işte bunun temelinde Avrupa'nın bu 'genç kuşak' diyebileceğimiz felsefecilerinin tezleri, yöntemleri yatar. 
   
   Teşekkürler Roland Barthes 
   Roland Barthes eğer 'Citroen'in yeni modeli' ya da 'Biftek ve patates kızartması'na ilişkin felsefi yazılar yazmasaydı, bugün gazetelerimizin köşelerini tutmuş yine 'genç kuşak' diyebileceğimiz yazarlar ne yazardı 
   Tabii aslında bu, gazetecilerin mesela Roland Barthes'a borçlanışı dolayımıyla oldu. Çünkü Murat Belge gibi bir yansıtıcı, Barthes'dan esinlenip de Zeki Müren'in 'Kahır Mektubu' şarkısı için 'İlk arabesk oratoryo' başlıklı bir analitik yazı kaleme almasaydı, zor girerdi herhalde bu 'semiyoloji' denen çözümleme yöntemi gündemimize, medyamıza. 
   Hazır Fransız felsefecilerine başlamışken 'Cezaevinin Doğuşu', 'Kelimeler ve Şeyler' gibi kitapların yazarı, Batı düşünce tarihinin arşivcisi Michel Foucault da, Ertuğrul Özkök'ün 80'lerin başında yazdığı 'Sanat, İletişim, İktidar' isimli kitapla tanındı geniş gençlik kesimlerince. Bu gençlerin ne kadarı sonrasında Foucault okumaya başladı, sürdürdü, bu da ayrı bir konu tabii. 
   Derrida, daha çok Enis Batur'un kalemiydi o yıllarda. Ünsal Oskay'ın epey zorlayarak ve zorlanarak Türk entelektüel çevrelerine soktuğu Frankfurt Okulu felsefecileri Adorno ve özellikle Benjamin'e de ilgisiz değildi aynı Batur. 
   Gilles Deleuze'ün ve bazı kitapları ortak yazdığı Felix Guattari'nin lansmanını ise daha çok Ali Akay yaptı. Kendisini sık sık Safran'da dans ederken izleyebilirsiniz ki, felsefeci gelince aşka, felsefecinin aşkı başka. 
   Sahiden de öyle, Barthes'ın 'Bir aşk söyleminden parçalar', Benjamin'in 'Son bakışta aşk', Baudrillard'ın 'Baştan çıkarmanın tarihi' gibi yapıtlar genel yayın yönetmenimiz Mehmet Yılmaz'ın da ibraz ettiği kitaplardır. 
   
   'Şöhret' kendini keşfediyor 
   Popüler kültür figürlerine ilişkin felsefi derinlikli gazete yazılarının şöyle bir etkisi de oluyor O güne kadar kendilerini fazla da kasmadan şöhretlerinin tadını çıkarmış olan bu figürler bu yazıları okudukça kendilerinden, başka birinden söz eder gibi söz etmeye başlıyor, kendilerini bu yazıların ağırlığına uyarlamaya çabalıyorlar. En azından 'Vay be, ben neymişim ' diyorlar. 
   Böylelikle artık kıssadan hisse, hem de iki hisse çıkaralım 
   Bir Modern felsefeden feyz almış gazetecilerin etkisiyle yeni tip bir Türk magazin yazını yayılıyor. 
   İki Perihan Mağden'le Ajda Pekkan, Orhan Gencebay ile Murat Belge, Türkan Şoray ile Selim İleri tarzı ünlü ile yazar ilişkileri artıyor. 
   
   
</TEXT>
</DOC>
