<DOC>
<DOCNO> 198888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sontur25.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Önal'ın serbest bırakılması memnuniyetle karşılanmıştır 
</HEADLINE>
<TEXT>

     Dışişleri Bakanlığı, Afganistan'da kaçırılan Türk mühendis Hasan Önal'ın serbest bırakılmasının büyük memnuniyetle karşılandığını bildirdi. 
     Bakanlıktan yapılan yazılı açıklamada, ''30 Ekim 2003 günü Afganistan'da çalıştığı şantiyenin yakınlarında kaçırılarak rehin tutulan Gülsan Şirketi mühendislerinden Hasan Önal'ın dün akşam serbest bırakılması büyük memnuniyetle karşılanmıştır'' denildi. 
     Açıklamada, Hasan Önal'ın iyi durumda olduğu, bu sabah Gazne Valiliği'nce teslim alındığı, ardından da Türkiye'nin Kabil Büyükelçiliği'ne ulaştığı belirtilirken, Önal'ın Türkiye'ye dönüşü için gerekli hazırlıkların yapıldığı da kaydedildi. 
     Bakanlık açıklamasında şöyle denildi 
     ''Türkiye, Afganistan ile tarihten gelen köklü dostluk bağlarına sahip bulunmakta ve bugün de Afganistan'ın istikrar ve huzura kavuşması, ülkenin imarı ve kardeş Afgan halkının refaha ulaşması için elinden gelen katkıyı sağlamaktadır. Nitekim, Hasan Önal da Afgan halkına yardım amacıyla yürütülmekte olan bir projede görev almış vatandaşlarımızdandır.'' Önal'ın serbest bırakılması için çok yönlü olarak, yoğun bir çalışma yürütüldüğünün belirtildiği açıklamada, ''Bu sonucun alınmasında ülkemize yardımcı olan ve Önal'ın serbest bırakılmasında emeği geçen tüm taraflara ve yetkililere içten teşekkürlerimizi sunar, Hasan Önal'a, ailesine ve çalıştığı şirkete geçmiş olsun dileklerimizi iletiriz'' ifadelerine yer verildi. 
     Açıklamada, Türkiye'nin, bundan böyle de bütün kurumlarıyla Afganistan'a verdiği desteği sürdüreceği vurgulandı. 
     
</TEXT>
</DOC>
