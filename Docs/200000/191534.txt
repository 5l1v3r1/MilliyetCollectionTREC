<DOC>
<DOCNO> 191534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/yazar/bila.html </URL>
<DATE> 2003/10/27/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Yürüyüşü gölgelemek 
</HEADLINE>
<TEXT>

   
   Ankara Üniversitesi ve Atatürkçü Düşünce Derneği'nin öncülüğünde gerçekleştirilen "Cumhuriyet'e saygı" yürüyüşünde açılan "ordu göreve" pankartı, tartışma konusu oldu. 
   Kuşku yok ki, bu pankartı açanlar katıldıkları yürüyüşün amacını gölgelemiş, görüntüyü ve tartışmaları yanlış zemine çekmiş oldular. 72 üniversitenin katıldığı bir demokratik etkinliği bu tür provokatif çıkıntılıklarla değerlendirip mahkum etmek kolaycı bir saptırmadır. 
   Yürüyüşü düzenleyen Ankara Üniversitesi Rektörü Prof. Dr. Nusret Aras, bu pankartın kaldırılmasını talep etmiş ve onaylamadıklarını Tandoğan Meydanı'nda da, sonraki açıklamalarında da vurguladı. 
   On binlerce kişinin katıldığı bir yürüyüşte açılan bu pankart için üniversite rektörlerini, üniversite öğretim üyelerini ve öğrencilerini, "darbe meraklısı", "darbe kışkırtıcısı" diye damgalamak, büyük haksızlıktır. 
   Tartışmayı bu nokta üzerinde yoğunlaştırmaya çalışmak da, yine kuşku yok ki, esası gözden uzak tutmaya dönük bir çabadır. 
   Üniversitelerin neden yürüdüğü, Anıtkabir'e neden gittiği bellidir. 
   Rektörler, öğretim üyeleri ve öğrenciler üniversiteler ve eğitim sisteminde etkin kılınmaya çalışılan siyasi hedeflere karşı durmak için yürüdüler. 
   Üniversitelerin hükümetlerin boyunduruğu altına girmesini, eğitim kurumlarını belli siyasi hedeflerin aracı haline getirilmesine itiraz ettikleri için yürümüşlerdir. 
   Cumhuriyet'e saygı yürüyüşü, aynı zamanda demokrasiye saygı yürüyüşüdür. Demokratik araçları, demokrasiyi, Cumhuriyet'i, çağdaş değerleri geriye götürmek, Türk kadınını 80 yıl önce çarşaftan çıkaran, birinci sınıf vatandaş haline getiren Atatürk devrimlerini askıya almak için kullanmak isteyenlere gösterilen demokratik bir tepkidir. 
   Türkiye bugün İslam dünyasında örnek gösteriliyorsa, model olarak görülüyorsa, bu Atatürk'ün sağlam temellerle kurduğu demokratik, laik Cumhuriyet sayesindedir. Komşuların neredeyse yüz yıl sonra ulaşmaya çalıştıkları Türkiye'yi, geri yürütmeye çalışmak, bunu yasa düzenlemeleriyle sağlamaya uğraşmak boşunadır. 
   Türk demokrasisi ve halkı, Cumhuriyet'ini, demokrasisini, çağdaş yaşam değerlerini koruyup geliştirecek güçte ve olgunluktadır. 
   
      
   
   
</TEXT>
</DOC>
