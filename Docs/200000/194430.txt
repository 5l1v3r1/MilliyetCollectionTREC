<DOC>
<DOCNO> 194430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sontur04.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinsel suçlar ve cezalar... Bakan Aksu Cezalar artırılmalı 
</HEADLINE>
<TEXT>

     İçişleri Bakanı Abdülkadir Aksu, 2002 yılında 546, 2003 yılının ilk 4 ayında da 163 ''evlenme vaadiyle kızlık bozma'' olayının meydana geldiğini bildirerek, bu fiilin azalmasını sağlamak için cezai müeyyidenin artırılması gerektiğini vurguladı. 
     CHP Adana Milletvekili Nevin Gaye Erbatur, İçişleri Bakanı Abdülkadir Aksu'nun yanıtlaması istemiyle verdiği soru önergesinde, ''Evlenmeye zorlamak amacıyla kadın ve kız çocuklarına tecavüz edilmesine ilişkin haberlerin son zamanlarda sıkça basında yer aldığını belirterek, giderek yaygınlaşma eğilimi gösteren bu tip ilkel suçları önlemek için ne gibi çalışmalar yapıldığını sordu. 
     İçişleri Bakanı Abdülkadir Aksu, Türk Ceza Kanunu'nun TCK , evlenmek maksadıyla kızlık bozma fiilini işleyenlere, diğer cinsel suç faillerinden daha az bir cezai müeyyide koyduğunu belirtti. Mağdur olan kişinin reşit olması halinde bizzat kendisinin, küçük yaşta olması halinde ise ailesinin evlenmeyi kabul ederek şikayetten vazgeçmesi halinde, cezanın tamamen ortadan kalktığını ya da çok hafiflediğini ifade eden Aksu, şunları kaydetti 
     ''Bakanlığımız birimleri kanunların kendisine verdiği yetkiler çerçevesinde, kadın ve çocuklarımızın mağdur olmaması için her türlü olayla mücadele etmektedir. Ayrıca, değişen sosyal yaşam şartları, eğitim yetersizliği, nesiller arasındaki iletişim bozukluğu, ekonomik zorluklar, aileler arasındaki ilişkilerin azalması, örf ve adetlerden kaynaklardan ikilem, sağlıklı düşünemeyen bireylerin ve sağlıksız bir aile yapısının ortaya çıkmasına, kızlık bozma fiiline maruz kalan kadın ve daha çok küçük yaştaki kızların istemedikleri kişilerle zorla veya mecbur hissederek evlenmelerine hatta ilerleyen safahatta ise fuhuş sektöründe çalışmalarına neden olmaktadır. 
     Bu gibi durumların her ne surette olursa olsun tespiti ya da intikalinde kolluk birimlerimiz gerekli hassasiyeti gösterip konuyu değerlendirerek varsa suç ve suçluları adli mercilere sevk etmektedir. 2002 yılında 546, 2003 yılının ilk 4 ayında 163 evlenme vaadiyle kızlık bozma olayı meydana gelmiş ve adli mercilere intikal ettirilmiştir. 2002 yılının ilk 4 ayında 190 evlenme vaadiyle kızlık bozma olayı meydana geldiği dikkate alındığında, 2003 yılında bu suçta az da olsa bir azalma olduğu söylenebilir. Ancak bu fiilin daha da azaltılmasını sağlamak için cezai müeyyidenin artırılması gerekmektedir. Bu bağlamda yeniden düzenleme aşamasında bulunan Türk Ceza Kanunu'nda bu fiilleri öngörülen yaptırımların artırılmasının faydalı olacağı değerlendirilmektedir.'' 
     
     TCK'DA ÖNGÖRÜLEN YAPTIRIMLAR 
     TCK'ya göre, 15 yaşını dolduran bir kızı ''alacağım'' diye kandırıp kızlığını bozan kimseye 6 aydan 5 yıla kadar hapis cezası veriliyor. Evlenme meydana gelirse dava ve ceza erteleniyor. Ancak, 5 yıl içinde koca aleyhine boşanmaya hükmolunursa kamu davası yeniden başlıyor, önceden ceza verilmişse bu ceza çektiriliyor. 
     Cebir, şiddet, tehdit veya hile ile şehvet hissi veya evlenme maksadıyla reşit olmayan bir kimseyi kaçıran veya bir yerde alıkoyanlara 5-10 yıl hapis cezası öngörülüyor. Eğer reşit olmayan kimse, cebir, şiddet, tehdit veya hile olmaksızın kendi rızası ile şehvet hissi veya evlenme maksadıyla kaçırılmış ya da bir yerde alıkonulmuş ise 6 aydan 3 yıla kadar hapis cezası veriliyor. 
     Kaçırılan veya alıkonulan kız veya kadın ile sanık ya da mahkumlardan birisi ile evlenirse koca hakkında kamu davası ve hüküm verilmiş ise cezanın çektirilmesi erteleniyor. Suça katılan diğer kişiler hakkındaki dava ve cezalar ise düşüyor. 
     
</TEXT>
</DOC>
