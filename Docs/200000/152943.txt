<DOC>
<DOCNO> 152943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sondun09.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı muhaliflerin toplantısı başladı... Şiiler protesto etti... 
</HEADLINE>
<TEXT>

     Iraklı muhaliflerin geçici yönetimin kurulmasıyla ilgili toplantısı Bağdat'ta başladı. 
     200 dolayında delege, geçici yönetimin başına getirilecek Amerikalı emekli General Jay Garner başkanlığında, Bağdat'taki Kongre Sarayı'nda geniş güvenlik önlemleri altında toplandı. 
     Toplantı, planlanandan iki saat sonra, Kuranıkerim okunmasıyla TSİ 10.00 dolayında başladı. 
     Iraklı muhalif grupların oluşturduğu Ahmed Çelebi'nin lideri olduğu Irak Ulusal Kongresi ve merkezi İran'da bulunan Irak İslam Devrim Yüksek Konseyi'nden delegelerin toplantıya katıldığı gözlendi. Ahmed Çelebi'nin ise toplantıya katılmadığı kaydedildi. 
     Bu arada, çoğu Şii yüzlerce Iraklı, Necef'ten din adamlarının toplantıda gerektiği gibi temsil edilmediği gerekçesiyle Bağdat'ın merkezinde protesto gösterisi düzenledi. 
     Filistin Oteli'nin önündeki kalabalığın bir kısmı, kendini Bağdat Belediye Başkanı ilan eden, ancak Amerikan güçlerince dün tutuklanan Muhammed Muhsin Zübeydi'yi destekleyen pankartlar açtı. 
     





</TEXT>
</DOC>
