<DOC>
<DOCNO> 183188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sonspo11.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa basketbolunda transfer rüzgarı... 
</HEADLINE>
<TEXT>

     Avrupa'daki basketbol takımlarının transfer hareketlilikleri sürüyor. 
     Türkiye'de önceki yıllarda Türk Telekomspor ve Kombassan Konyaspor takımlarının formalarını giyen Belaruslu pivot Alexander Koul, Polonya Birinci Ligi'nin yeni takımlarından Astoria Bydgoszcz takımıyla anlaştı. 
     27 yaşında ve 2.15 metre boyundaki Koul, geçen sezon da Polonya'nın Idea Slask Wroclaw takımında 42 maçta 7.5 sayı ve 3 ribaunt ortalamalarıyla oynadı. 
     Bu arada Beşiktaş ve Ülkerspor'un eski forvet oyuncusu Litvanyalı Virginijus Praskevicius'un da İsrail'in Hapoel Tel Aviv takımıyla el sıkıştığı bildirildi. 
     Öte yandan İsrail Birinci Ligi takımlarından Hapoel Jerusalem, daha önce anlaşmaya vardığı 29 yaşında ve 2.06 metre boyundaki ABD'li forvet Johnny Taylor ile bu oyuncunun kamp döneminde ciddi bir sakatlık geçirmesi nedeniyle yollarını ayırdı. Kudüs ekibi, Taylor'dan önce prensip anlaşmasına vardığı 28 yaşında ve 2.00 metre boyundaki ABD'li forvet oyuncusu Cedric Henderson ile de son anda sözleşme imzalayamamıştı. 
     Hapoel Galil Elyon ise takımdan ayrılan Corry Carr'ın yerine NBA kariyerli 30 yaşında ve 2.00 metre boyundaki ABD'li forvet Marc Davis ile sözleşme imzalarken, Ironi Ramat Gan'ın da son 2 sezonunu İtalya'nın Reggio Calabria takımında geçiren eski ABD'li forveti J.J.Eubanks'ı yeniden takıma dahil etmeye çalıştığı kaydedildi. 
     
</TEXT>
</DOC>
