<DOC>
<DOCNO> 151358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/soneko25.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"Çerez parası" deyimi tarih oldu... 
</HEADLINE>
<TEXT>

     Üretim miktarlarının azalması ile fiyatları hızla artan kuruyemiş ürünleri, eskiden olduğu gibi aile bütçesine fazlaca yük getirmeyen bir harcama kalemi olmaktan çıkarak, lüks tüketim maddesi olarak görülmeye başlandı. 
     Son yıllarda tarım sektöründe yaşanan gerileme, leblebi, badem, kuru üzüm ve Antep fıstığı gibi kuruyemişlerin üretiminde de azalmaya neden oldu. 
     Üretim miktarlarındaki azalma ve kaliteli ürün miktarındaki düşüş ise kuruyemiş sektöründe fiyatların giderek artmasına ve bir çok gıda maddesinde olduğu gibi yüzde 18 KDV uygulanan kuruyemişin lüks tüketim maddesi olarak görülmeye başlamasına neden oldu. 
     Anadolu'da yaygın olarak kullanılan ''Çerez parası'' deyiminin, bir çok vatandaşın bu ürünleri satın alamaması nedeniyle adeta tarih olduğunu belirten kuruyemiş satıcıları, fiyatların yüksek olmasının satışları da önemli ölçüde azalttığını söylediler. 
     Halkın büyük çoğunluğunun, kuruyemiş olarak, fiyatları ortalama 2 milyon lira olan ayçekirdeği, kavurga kavrulmuş mısır ve leblebi gibi daha ucuz olanlarını tercih ettiğini ifade eden kuruyemişçiler, kaliteli yerli kuruyemişin fiyatındaki artış nedeniyle yurda, İran başta olmak üzere çok sayıda yabancı ülkeden bol miktarda kalitesiz kuruyemişin girdiğinden yakınıyor. 
     Konya'da, Antep fıstığı ortalama 12 milyon liradan, Hindistan'dan ithal Kaju fıstığının kilosu 22 milyon liradan satılırken, bir kliogramlık karışık kuruyemiş ise yaklaşık 9 milyon liraya mal oluyor. 
     





</TEXT>
</DOC>
