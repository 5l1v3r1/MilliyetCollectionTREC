<DOC>
<DOCNO> 172836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sontur01.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis tatile giriyor... 
</HEADLINE>
<TEXT>

     TBMM, beş yasa tasarısını görüştükten sonra 1 Ağustos'tan itibaren tatile girecek. 
     TBMM Genel Kurulu'nun gündem ve çalışma saatine ilişkin Danışma Kurulu önerisi, saat 03.00'de oylanarak kabul edildi. Buna göre, TBMM Genel Kurulu'nun bugünkü birleşimi saat 13.00'de başlayacak ve beş ayrı yasa tasarısını görüşecek. 
     Genel Kurul'da, önce, arsası değerli bazı okulların satışı, yoksul öğrencilerin özel okullarda okutulması, yardımcı ders kitapları ve eğitim gereçlerinin Talim Terbiye Kurulu'nca önerilme zorunluluğunu kaldıran yasa tasarısı ele alınacak. Tasarı, Milli Eğitim Temel Kanunu'nda bu yönde değişiklikler öngörüyor. 
     Daha sonra DPT bünyesinde AB Eğitim ve Gençlik Merkezi kurulmasına ilişkin yasa tasarısı görüşülecek. 
     Genel Kurul, Bütçe Kanunu'nun Anayasa Mahkemesi'nce iptal edilen bazı hükümlerini ilgili yasalara işlenmesini öngören tasarının ardından derneklerin denetiminin İçişleri Bakanlığı bünyesinde kurulacak Dernekler Dairesi Başkanlığı'nca yapılmasını öngören yasa tasarısını ele alacak. 
     Genel Kurul'da bu yasama yılında ele alınacak son tasarı, Özelleştirmenin hızlandırılması ile Milli Piyango ve Türk Telekom'un özelleştirilme sürecine ilişkin düzenleme olacak. 
     Meclis, bu beş tasarı üzerindeki görüşmelerin tamamlanmasının ardından 1 Ağustos Cuma günü tatile girecek. Meclis, olağanüstü toplanmaması halinde, Anayasa uyarınca 1 Ekim'de çağrısız olarak toplanacak. 
     
</TEXT>
</DOC>
