<DOC>
<DOCNO> 152206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/ekonomi/eko01.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Nema Meclis'ten geçti, onaya gitti 
</HEADLINE>
<TEXT>

Zorunlu tasarruf ana parasının bu ay ödenmesini öngören tasarı Meclis'te kabul edildi. Ödemeler, Sezer'in onayı sonrası başlayacak 
     ANKARA Milliyet 

     Çalışanları Tasarrufa Teşvik Hesabı'ndaki birikimin ana parasının bu ay içinde, kalanının ise sonraki yıllarda taksitlerle ödenmesini öngören yasa tasarısı Meclis'te kabul edildi. Ödemeler, yasanın Cumhurbaşkanı Sezer'in onayından geçmesinden sonra yapılacak. Başbakan Tayyip Erdoğan, "Para kenarda duruyor. Anaparayı ödüyoruz. Bundan sonrası Cumhurbaşkanımıza ait. Yasayı ne kadar erken gönderirse, biz de o kadar erken ödeyeceğiz" dedi. 
     
     Nemalar 10 taksitte 
     Yasa onaylanırsa, hak sahiplerine, 1.4 katrilyon lira civarında olduğu belirtilen anapara tutarları bu ay defaten ödenecek. 
     Nemalar ise mart, haziran, eylül ve aralık aylarında olmak üzere 2004 ve 2005 yıllarında 4'er taksit, 2006'da da mart ve haziran aylarında 2 taksit halinde, toplam 10 taksitte ödenecek. Bu dönemde tüketici fiyatları enflasyonu, ilave yüzde 5 faiz yürütülerek nemalandırılacak. Ödeme tarihleri bir ay önce veya bir ay sonra olarak belirlenebilecek. Hak sahipleri tarafından açılan davalar ve icra takiplerinde de bu yasa uygulanacak. 
     


EKONOMİ 




















</TEXT>
</DOC>
