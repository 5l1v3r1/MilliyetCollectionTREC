<DOC>
<DOCNO> 156399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/soneko25.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Pearson Irak'taki durum, BTC'yi etkilemiyor 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, enerjide yap-işlet-devret YİD projeleri konusundaki çalışmaları değerlendirirken, ''yapmak istediğimiz, enerji politikalarını doğru temellere oturtmak'' dedi. 
     ABD'nin Ankara Büyükelçisi Robert Pearson ise Irak'taki durumun, Bakü-Tiflis-Ceyhan boru hattının önemi hiç bir şekilde etkilemeyeceğini Bakan Güler'e ilettiklerini vurguladı. 
     Büyükelçi Pearson'ı kabul ederek yaklaşık bir saat görüşen Bakan Güler, görüşmenin ardından gazetecilerin sorularını yanıtladı. 
     Bir basın mensubunun, ''YİD'lerdeki sorun nedir '' sorusu üzerine, Güler, burada aslında rahatsızlık olmadığını, söz konusu projelerin için dört seçenek bulunduğunu kaydetti. 
     Projelerin ya bu haliyle devam edeceğini, ya karşılıklı fesh olacağını, ya tahkim ya da buy-out'a satın almaktan vazgeç gidileceğini kaydeden Enerji Bakanı, ''Gerçekten, üzerimize büyük bir yük, bu yapılan anlaşmaların ortaya koyduğu manzara'' diye konuştu. 
     Anlaşmaların hukuki yönden de incelendiğini ifade eden Bakan Güler, yapılan anlaşmalar ve kredi şartlarının yüksek olması nedeniyle bunları elektrik fiyatlarına yük olarak bindiğini kaydetti. 
     Böyle devam ederse, bu fiyat profilinin 10-11 yıl süreceğini anlatan Güler, ''Orada haklarımızı yeniden gözden geçiriyoruz'' dedi. 
     Bir gazetecinin kararın ne zaman açıklanacağına ilişkin sorusu üzerine ise Güler, bu noktada eksik bir iş yapmak istemediklerini, bunun için hassas bir çalışma yürüttüklerini söyledi. 
     İlk verilere göre, maliyeti çok yüksek anlaşmaların yapıldığının görüldüğünü anlatan Güler, burada firmalarla karşılıklı görüşülerek ülke lehine düzenlemeler yapmak istediklerini kaydetti. 
     Ancak burada özellikle yerli ortakların bir miktar farklı hareketinden dolayı, anlaşmaların bu şekilde olduğu kanaati oluştuğunu ifade eden Güler, ''Onların da yabancı ortakları çok fazla etkilememelerini istiyoruz. Çünkü yabancı firmaların çok fazla dahli yok bu işte'' diye konuştu. 
     Bu kapsamda, yap-işlet projelerinin de gözden geçirilip geçirilmeyeceğinin sorulması üzerine de Güler, ''Evet muhtemelen inceleyeceğiz tabii'' cevabını verdi. 
     Buradaki esas amacın, elektrik fiyatlarının yüksekliğinin temel nedenlerinden olan yapının incelenerek, yeniden düzeltilmeye çalışılması olduğunu kaydeden Güler, ancak bütün firmalarla ayrı ayrı görüşmek gerektiğini belirtti. 
     Tahkime gidilmesi durumunda yabancı sermaye açısından bunun bir sorun yaratıp yaratmayacağının sorulması üzerine de Güler, ''Hayır, ciddi firmalar bizim ciddiyetimizi takdir ediyorlar'' dedi. 
     Her firma için ayrı çözümler oluşturduklarını, yabancı firmaları tedirgin edecek bir çalışma olmadığını anlatan Bakan Güler, ''Yapmak istediğimiz enerji politikalarını doğru temellere oturtmak'' diye konuştu. 
     Anlaşmaların mali yüküne ilişkin bir soruya da Güler, olayın bir çok boyutu olduğunu belirterek, ''Çalışmalar teknik olarak bitti. Biz şu anda hassas ayar yapıyoruz'' diye cevap verdi. 
     
     PEARSON 

     ABD'nin Ankara Büyükelçisi Robert Pearson da, Bakan Güler ile başlıca üç konuda görüşme yaptıklarını belirtirken, ilk olarak Bakü-Ceyhan boru hattına katkılarından dolayı Bakan Güler'e teşekkür ettiklerini söyledi. 
     Projenin Türkiyenin liderliğinde ilerlemesinden büyük memnuniyet duyduklarını ifade eden Pearson, ''Bunun dışında, Şahdeniz'in de Bakü-Tiflis-Ceyhan'a katılmasını, ABD olarak en kısa zamanda görmek istiyoruz'' diye konuştu. 
     Irak'taki durumun Bakü-Tiflis-Ceyhan boru hattını hiç bir şekilde etkilemeyeceğini Bakan Güler'e ilettiklerini söyleyen Pearson, ikinci olarak New York'ta Birleşmiş Milletler kararı çıkacağını anlattı ve bununla ilgili olarak Türk hükümetinin desteğini istediklerini kaydetti. 
     Pearson, Bununla birlikte Yumurtalık'ta stokta biriken petrolle ilgili bir çözüme ulaşabileceklerinin düşündüğünü söyledi. 
     Pearson, YİD projelerini detaylı olarak görüştüklerini, burada yabancı yatırımların bütünlüğünü korumayı amaçladıklarını ve sürekliliği görmek istediklerini ifade ederek, bu yatırımların devamını dilediklerini söyledi. 
     Öte yandan bir gazetecinin, Irak'ta Kerkük Yumurtalık petrol boru hattına yükleme olmamasının, yüklemeye onay verecek bir kurum olmamasından kaynaklandığı yorumu üzerine Pearson, bu sorunun cevabını BM kararının belirleyeceğini, orada kurulacak geçici otoritenin bu kararları alabilmesini planladıklarını sözlerine ekledi. 
     
</TEXT>
</DOC>
