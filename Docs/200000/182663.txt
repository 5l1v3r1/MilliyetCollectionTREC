<DOC>
<DOCNO> 182663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/soneko12.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Okul hazırlığı için geçen hafta 209 trilyon lira harcadık 
</HEADLINE>
<TEXT>

     Çocuklarını yeni eğitim dönemine hazırlayan veliler, geçtiğimiz hafta sonu 209.3 trilyon liralık kartlı harcama gerçekleştirdi. 
     Bankalararası Kart Merkezi BKM , 2003-2004 yılı eğitim dönemi açılışı öncesi, 12-14 Eylül tarihleri arasında gerçekleşen kartlı ödeme sistemi verilerini açıkladı. 
     BKM verilerine göre, bu dönemde BKM takasında gerçekleştirilen işlem adedi geçen yılın aynı dönemine göre yüzde 11,8 artarak, 5 milyon 159 bin 492 adet oldu. Bu işlemlerin tutarı ise geçtiğimiz yıla oranla yüzde 32,9 artışla, 209 trilyon 326 milyar 324 milyon liraya ulaştı. 
     Bir önceki hafta sonuna göre ise BKM takas verilerinde adette yüzde 13.4, tutarda ise yüzde 12.6'lik artış oluştu. 
     Verilerin sektörlere göre dağılımı incelendiğinde en çok giyim ve aksesuar mağazalarından alışveriş yapıldığı görüldü. Bir önceki hafta sonu ile karşılaştırıldığında işlem tutarlarında en çok artış yüzde 51,29 ile giyim ve aksesuar mağazalarında gerçekleşti. 
     
</TEXT>
</DOC>
