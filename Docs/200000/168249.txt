<DOC>
<DOCNO> 168249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sondun10.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
NASA'nın uzaydan Türkiye fotoğrafları koleksiyonu... 
</HEADLINE>
<TEXT>

     ABD'nin Ulusal Havacılık ve Uzay Dairesi NASA ile Japon astronomların oluşturduğu ASTER ekibi tarafından elde edilen uzaydan Türkiye fotoğrafları, NASA'nın internetteki ''Visible Earth Görünür Dünya'' sitesinden sergileniyor. 
     Terra uydusu tarafından çekilen bir İstanbul fotoğrafında, Boğaz'ın Marmara Denizi'ne açılan kanalının derinliği açıkça görülebiliyor. 60x60 kilometre alanı kapsayan fotoğrafta yeşil alanlar kırmızı renkte, yerleşim bölgeleri mavi ve yeşil renklerde görülüyor. 
     Denizde sıcak suları kapsayan alanlar açık renkte, İstanbul Boğazı ve Boğaz'ın Marmara Denizi'ne açılan kanalı ise soğuk suları yansıtan koyu mavi renkte gözüküyor. İstanbul Boğazı ve Boğaz'ın Marmara'ya açılan kanalının çok derin olduğunun belirtildiği sitede, büyük gemilerin bu rotayı takip ettiğine işaret ediliyor. 
     Sitede ayrıca, Büyük ve Küçük Ağrı Dağı'nın gözüktüğü bir kış manzarasıyla Ege, Akdeniz, Kıbrıs ve Karadeniz görüntüleri bulunuyor. 
     NASA'nın ''Visible Earth'' adlı sitesinin adresi şöyle www.visibleearth.nasa.gov 

     
</TEXT>
</DOC>
