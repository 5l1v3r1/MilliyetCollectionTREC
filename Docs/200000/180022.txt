<DOC>
<DOCNO> 180022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/soneko20.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Kacar Sanayici elini cebine attı, yatırım düşünüyor 
</HEADLINE>
<TEXT>

     Vakıfbank Genel Müdürü Ahmet Kacar, bankanın özelleştirilmesi konusuna değinirken, ''Dünya Bankası ile henüz görüşmedik. Geldiklerinde yeni bir takvim, yeni bir model üzerinde mutabakata varacağımıza inanıyorum'' dedi. 
     Vakıfbank Yönetim Kurulu toplantısı, Gaziantep Grand Otel'de yapıldı. Vakıfbank Genel Müdürü Kacar, toplantı sonrası gazetecilerin sorularını yanıtladı. 
     Kacar, Bankanın özelleştirilmesine ilişkin soru üzerine, IMF'nin kendilerine, 'acele etmeyin, düzgün bir süreç işleyin ama Dünya Bankası ile de görüşün' dediğini vurgularken, şöyle devam etti 
     ''Daha önceki niyet mektubunda, bankanın hisselerinin sandığa devri söz konusuydu. Ama hem Dünya Bankası ile hem de IMF ile yaptığımız görüşmelerde, bunun realizesinin mümkün olmadığı ortaya çıktı. Dünya Bankası ile henüz görüşmedik. Geldiklerinde yeni bir takvim yeni bir model üzerinde bir mutabakata varacağımıza inanıyorum.'' 
     
     ÖZELLEŞTİRME SÜRECİ 
     2005 yılının ilk çeyreğinde banka hisselerinin yüzde 30'unun halka satılması önerdiklerini belirten Kacar, yerli veya yabancı yatırımcıların bir işe para yatırdıklarında, bir kar, bir temettü elde etmek istediklerini ama Türkiye'de banka sahibi olanların uzun yıllardır herhangi bir temettü aldıklarının baki olmadığını söyledi. 
     Bu şartlar altında, Türkiye'de bankaların satışının zor olduğunu belirten Kacar, ''Biz problemleri olan bir bankayız. Kabul ediyoruz ama bunun iyileştirilmesi için elimizden geleni yapıyoruz'' dedi. 
     Kacar, BDDK'nın elinde şu anda 23 banka bulunduğuna ve bunlardan herhangi birinin satışının gerçekleşmediğine dikkat çekerken, böyle bir durumda Vakıflar Bankası'nın satışının gerçekleştirilme ihtimalinin de sıfıra yakın olduğunu bildirdi. 
     Özelleştirme sürecinin Vakıfbank için hiç de iyi olmadığını ve birtakım olumsuzluklar yarattığını anlatan Kacar, özelleştirme söyleminin daha uzunca bir süre gündemde tutulmasından yana olmadıklarına işaret etti. 
     Faizlerle ilgili bir başka soru üzerine de Kacar, cari faizlerin çok daha aşağı düşmesinin beklenmesinin zor olduğunu, rekabetçi bir banka olarak faizlerini sürekli izlediklerini, kotasyonlar indikçe kredi faizlerinin de aşağı ineceğini söyledi. 
     
     BDDK'YA VERİLEN TAAHHÜT 
     Vakıfbank tarafından BDDK'ya verilen taahhüt ve özelleştirme takvimine ilişkin soru üzerine de Kacar, şöyle konuştu 
     ''Bankamız BDDK'dan, sermaye benzeri bir kredi almış ve kendi projeksiyonlarını BDDK'ya sunmuş. Bu projeksiyonların içinde personel sayısının azaltılması, verimsiz şubelerin kapatılması ve problemli krediler gibi konular dikkate alınmış. Banka olarak verimliliğe önem veriyoruz. Verimsiz olarak şubeleri kapatma ya da birleştirme gibi işlemler yapıyoruz. Verimli olan yerlerde de yeni şubeler açma düşüncemiz var.'' 
     
     GAZİANTEP'TEKİ BAŞVURULAR 
     Kacar bu arada, Gaziantep'te kendilerine 63 firma tarafından kredi başvurusu yapıldığını, bunların 17 tanesinin onaylandığını ve toplam 22 milyon 650 bin dolar kredi kullandırdıklarını söyledi. 
     Gaziantep ziyareti çerçevesinde 63 firmanın bankalarına kredi başvurusu yaptığına işaret eden Kacar, şunları kaydetti 
     ''Bunlardan 17 tanesi onaylandı. Diğerleri inceleme halinde. Kullandırdığımız kredi yaklaşık 22 milyon 650 bin dolar ve 15 trilyon 630 milyar lira. Ama bu program çerçevesinde, toplam plasman 15 trilyon lira lira, 68 milyon dolar, milyon 790 bin de euro çerçevesinde.'' Kredi isteyen firmaların hemen hemen hepsinin makina, ekipman, tekstil, iplik ve benzeri sektörlerde faaliyet gösteren KOBİ'ler olduğunu belirten Kacar, kullanılan kredilerin de yeni yatırım, yenileme ve işletme kredilerinden oluştuğunu söyledi. 
     
     ZİYARETLER DİĞER İLLERLE SÜRECEK 
     Türkiye ekonomisinin ve Antepli sanayicinin Vakıflar Bankası'na ihtiyacı olduğunu belirten Kacar, ''reel sektöre destek'' kampanyasında yıl sonu hedefi ile ilgili soruya karşılık, bankacılık sektöründe plasmanlarda hedef konulamayacağını ama destek ziyaretlerinin Malatya, Urfa, Samsun, Bursa, Eskişehir ve Erzurum gibi KOBİ'lerin yoğunlukta olduğu illerde devam edeceğini söyledi. 
     Kacar, kredilerin kullanım koşulları ile ilgili olarak da, her birinin parametrelerinin farklı olduğunu, teminat koşuluna, vade yapısına ve kredi niteliğine bağlı değiştiğini, ancak 6 ay ile 7 yıl arasında vade ve koşullara göre de faiz oranları uyguladıklarını kaydetti. 
     
     EKONOMİK DURUM 
     Ekonomik olarak genel izlenimin ne olduğunun sorulması üzerine Kacar, ''Sanayici artık yavaş yavaş çıkış kapıları arıyor. Sanayici elini cebine attı ve yatırımı düşünüyor. Benim izlenimim bu. Ama bizim kendi bir takım senaryolarımızla, sanayicinin bu umudunu kırmamamız lazım. Bir takım yanlış beklentiler yaratmamız lazım'' diye konuştu. 
     Vakıfbank Genel Müdürü Kacar, reel sektöre destek ziyaretleri çerçevesinde bugüne kadar kullandırılan toplam kredi tutarının 80 milyon dolara yaklaştığını bildirdi. 
     Yeni şubeler açmaktan çekinmediklerini, ancak verimli yerleri düşündüklerini de belirten Kacar, bugünkü Yönetim Kurulu'nda İstanbul'da kurumsal bir şube açılması konusunda karar çıktığını kaydetti. 
     Hedeflerinin 2003 yılı sonu itibariyle personel sayısını 7 bin 400'e, şube sayısının da 293'e indirmek olduğunu ifade eden Kacar, bu hedeflere ulaştıklarını kaydetti. 
     
</TEXT>
</DOC>
