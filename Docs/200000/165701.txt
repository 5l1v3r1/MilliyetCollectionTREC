<DOC>
<DOCNO> 165701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sontur35.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak silah imalathanesi ortaya çıkartıldı... 
</HEADLINE>
<TEXT>

     Muğla'nın Kavaklıdere İlçesi'ne bağlı Cavdır Köyü'ndeki bir evin bodrum katında kaçak silah imalathanesi bulundu. 
     Alınan bilgiye göre, bir ihbarı değerlendiren jandarma ekipleri, Muzaffer Kızılyalçın'a ait eve operasyon düzenledi. Operasyonda, evin bodrum katında büyük çaplı bir silah imalathanesi olduğu saptandı. Ruhsatsız imalathanede, silah yapımında kullanılan çok sayıda malzeme, av tüfeği ve değişik türde silah ele geçirildi. 
     Kızılyalçın'ın kaçak imalathanede uzun süredir faaliyet gösterdiği ve ürettiği av tüfekleriyle diğer silahları ülke genelinde pazarladığı iddia edildi. 
     İmalathane mühürlenerek kapatılırken, imalathane sahibi Kızılyalçın tutuklandı. 
     Olayla ilgili çok yönlü soruşturmaya başlandığı bildirildi. 
     
</TEXT>
</DOC>
