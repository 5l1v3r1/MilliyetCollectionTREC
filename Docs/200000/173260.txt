<DOC>
<DOCNO> 173260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/siyaset/siy03.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenlere Kürtçe cezası Uyum'dan döndü 
</HEADLINE>
<TEXT>

   Diyarbakır'da müzik grubu kurarak Kürtçe şarkı söyledikleri gerekçesiyle devlet memurluğundan çıkarılan beş öğretmen, görevlerine iade edildi... 
   GÖKÇER TAHİNCİOĞLU Ankara 

   
   Diyarbakır İdare Mahkemesi, müzik grubu kurarak Kürtçe şarkı söyledikleri gerekçesiyle devlet memurluğundan çıkarılan beş öğretmeni görevlerine iade etti. Mahkeme, kararını "müfettiş raporuyla memurların görevlerine son verilemeyeceği" gerekçesine dayandırdı. 
   Eğitim - Sen geçen yıl Diyarbakır'da bir şenlik düzenledi. Müzik grubu kurarak şenlikte konser veren öğretmenler de Türkçe ve Kürtçe şarkılar söyledi. Diyarbakır DGM Başsavcılığı, konserin ardından, aralarında hiçbir şarkıya katılmayan darbukacının da bulunduğu 7'si öğretmen 9 kişi hakkında "terör örgütüne yardımyataklık" fiilini düzenleyen TCK'nın 169. maddesi uyarınca dava açtı. 
   
   'Memurluktan men cezası' 
   Bu arada İl Milli Eğitim Müdürlüğü de öğretmenler hakkında soruşturma başlattı. Hazırlanan raporu inceleyen Milli Eğitim Bakanlığı Yüksek Disiplin Kurulu, öğretmenlerden Bendivelat Eminoğlu, Sertaç Demirel, Zahide Petekbaşı, Sedat Balibey ve Ramazan Demir'e "memurluktan men" cezası verdi. 
   Diyarbakır DGM'de yargılanan sanıklar, 19 Aralık 2002'de beraat etti ve suçsuzlukları kesinleşti. Ancak Milli Eğitim Bakanlığı, öğretmenlerin "men" kararını geri almadı. Bunun üzerine öğretmenlerin dava açtığı Diyarbakır Bölge İdare Mahkemesi de geçen hafta davayı karara bağladı. Mahkeme, öğretmenler hakkında işlemin yürürlüğünü durdurarak görevlerine dönmelerini sağladı. 
   
   Karar Suç yok 
   Kararda, öğretmenlerin suça konu davadan beraat ettiklerine dikkat çekilerek, suç olmayan bir eylemden dolayı meslekten men cezasının da verilemeyeceği kaydedildi. Mahkeme, hakkında mahk miyet kararı olmayan memurların sadece müfettiş raporundan dolayı bu işleme maruz bırakılmalarını "hukuka aykırı" şeklinde nitelendirdi. 
   
   
</TEXT>
</DOC>
