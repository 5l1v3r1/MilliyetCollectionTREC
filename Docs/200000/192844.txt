<DOC>
<DOCNO> 192844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sonspo16.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Inter'de Emre yedek 
</HEADLINE>
<TEXT>

     Serie A'da sekizinci hafta karşılaşmalarında FC İnter, bu gece deplasmanda Chievo ile oynayacak. Mavi-Siyahlılarda Emre Belözoğlu yedekler arasında yer alacak. 
     Teknik Direktör Alberto Zaccheroni, maç öncesinde ekibine moral verdi. Zaccheroni, puan sıralamasında zirveyle aralarındaki mesafenin iyice açılmış olmasını büyük bir sorun biçiminde görmenin yanlış olduğunu söyledi. 
     Zaccheroni, ''Her maçta üç puan koparabilen gerçek bir takım, sıralamada yükselmek için her türlü imkana sahip demektir. Bizim sorunumuz kaleye fazla şut çekememek'' diye konuştu. 
     
     ZACCHERONİ'DEN EMRE DEĞERLENDİRMESİ 

     Chievo karşılaşmasında FC İnter'in ilk 11'inde Toldo, Cannavaro, Materazzi, Cordoba, Coco, C. Zanetti, Almeyda, J. Zanetti, Van der Meyde, Vieri ve Recoba'ya görev verilmesi bekleniyor. Milli futbolcumuz Emre Belezoğlu ise yedekler arasında yer alıyor. 
     Zaccheroni, maç öncesinde oyunculara ilişkin yaptığı değerlendirmede, Emre üzerinde biraz daha çalışmaları gerekeceğini söyledi. Zaccheroni, ''Emre'yi kanatlarda denedim, fena değildi. Ama onun üzerinde biraz daha çalışmamız gerekecek'' dedi. 
     
     VİERİ'NİN SERİE A'DA İNTER FORMASIYLA 100. MAÇI 

     Bu arada İtalyan forvet Christian Vieri, bu gece oynanacak karşılaşmayla Serie A'da 100. kez İnter forması giymiş olacak. 
     Vieri'nin İnter formasıyla Serie A'da bugüne kadar kaydetmiş olduğu gol sayısı 79. Christian Vieri, FC İnter'e 1999 yazında Lazio'dan transfer edilmişti. Halen yılda 4,6 milyon Euro kazanan Vieri'nin, FC İnter ile olan sözleşmesi 2006 yılında sona eriyor. 
     
</TEXT>
</DOC>
