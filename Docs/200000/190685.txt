<DOC>
<DOCNO> 190685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sondun41.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
AİHM'de 14 davadan daha mahkum olduk 
</HEADLINE>
<TEXT>

     Avrupa İnsan Hakları Mahkemesi AİHM , Türkiye aleyhine açılan 14 ayrı davada, ''adil yargılanma hakkının ihlal edildiği'' görüşüne vardı. 
     AİHM'den yapılan açıklamada, ''Türkiye aleyhine dava açanların yasadışı bir terör örgütüne yardım suçundan yargılandıkları'' ve ''bu kişilerin Devlet Güvenlik Mahkemesi'nin adil olmadığı gerekçesiyle suçlamalarda bulundukları'' belirtildi. 
     Başvuruyu yapanlardan cezaevinde mahkum arkadaşı tarafından öldürülen Mehmet Çakar'ın eşine 3 bin euro maddi tazminat kararı veren AİHM, diğer 13 başvurunun sahipleri için tazminata gerek duymadı. Mahkeme, bununla birlikte, kişisel ve ortak başvuruda bulunanların yaklaşık 20 bin euro tutan mahkeme masraflarının Türkiye tarafından ödenmesine karar verdi. 
     AİHM'nin açıklamasında, Türkiye aleyhine kişisel ve ortak başvuruda bulunanların adları Çağlar Akkaş, Mehmet Çakar, Dilek Dalgıç, Seyfettin Eren, Binali Gençel, Hayrettin Barbaros, Mesut Erdoğan, Halil Özyol, Nurettin Peker, Emrullah Şimşek, Yaşar Çavuş, Hasan Bulut, Mahmut Ergül, Fahri Ergin, Umut Fırat Süvarioğlu, Ali Haydar Boztepe, Bülent Elden, Suphi Tutmaz, Abdullah Turan ve Süleyman Aksoy olarak yer aldı. 
     
</TEXT>
</DOC>
