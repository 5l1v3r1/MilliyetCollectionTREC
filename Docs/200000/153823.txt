<DOC>
<DOCNO> 153823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sontur16.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındırlık bakanı Ölü sayısı 150, 230 öğrenci enkaz altında" 
</HEADLINE>
<TEXT>

     Bayındırlık ve İskan Bakanı Zeki Ergezen, bu sabaha karşı Bingöl'de meydana gelen depremde ölü sayısının tahmini olarak 150, yaralı sayısının 300 olduğunu bildirdi. 
     Bakan Ergezen makamında gazetecilere yaptığı açıklamada, depremde ölenler için başsağlığı, depremi atlatanlar için ise geçmiş olsun dileklerinde bulundu. 
     Bingöl'den gelen haberlerin üzücü olduğunu ifade eden Ergezen, ''Bingöl Hastanesi Başhekimi ile görüştüm. 11 ölü var. Merkezden gelen 300 yaralı. 10 ağır yaralı var. Şu anda Çeltiksuyu Yatılı Okulu'nda 230 öğrenci enkaz atında. Kurtarılan öğretmen Bingöl'e götürülürken hayatını kaybetti. Allahrahmet eylesin. Sancak'ta çok sağlıklı olmamakla birlikte 20 ölü var.'' Bakan Ergezen, Bingöl'deki depremde çalışmak üzere Ankara'dan bir komando birliğinin saat 08.30'da hareket edeceğini bildirdi. 
     Muş-Elazığ ve çevre illerden her türlü yardım için çalışmalar başlatıldığını ifade eden Ergezen, gerek ambulans, gerek kurtarma ekipleri, çadır ve benzeri yardımlar için çevre illerin çalışmalar başlattığını kaydetti. 
     
     ''TABLO GİTTİKÇE AĞIRLAŞIYOR'' 
     Bu konuda ilgili valiler ile görüştüğünü belirten Ergezen, ''sonuç, tablo gittikçe ağırlaşıyor'' dedi. 
     Gazetecilerin yıkılan bina sayısına ilişkin sorusuna da yanıtlayan Ergezen, kesin olmamakla birlikte merkezde yıkılan bina sayısının 7 olarak tespit edildiğini ve bunların altında kalan vatandaşların daha çıkarılamadığını söyledi. 
     Ergezen, yıkılan binaların birinin altında Bayındırlık Bakanlığı'nın afet işlerinden sorumlu il müdürü, eşi ve çocuklarında bulunduğu, hayatta olup olmadıkları hakkında bilgi olmadığını bildirdi. 
     Bingöl merkez kooperatif binaları ve merkezdaki binalar ile yatılı okulun yıkıldığını ifade eden Ergezen, ''bir köprü yıkıldı. Elektrik yok. Ulaşılamayan köy sayısı fazla'' dedi. 
     Bakan Ergezen, depremde genellikle yatılı bölge okulları ve kooperatif binalarının yıkıldığını söyledi. 
     İlk etapta Afet İşleri Genel Müdürlüğü'nün konteyner imkanlarından yararlanacaklarını bildiren Ergezen, şöyle dedi 
     ''Konteynerleri yola çıkarıyoruz. Vatandaşlar dışarıda kalmasınlar diye. Tahminim Kızılay da bu çalışmaları yapıyor. Şu anda ilgili genel müdürlüğümüz kamunun araçlarına, imkanlarına el koydu. Bütün imkanları birleştirerek Ankara'dan bu imkanları Bingöl'e ulaştırmaya çalışıyor. 
     İçişleri Bakanı ve Bingöl milletvekilleriyle beraber ya Ata uçağıyla ya da Elazığ uçağıyla Bingöl'e hareket edeceğiz.'' 
     




</TEXT>
</DOC>
