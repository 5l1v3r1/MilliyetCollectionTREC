<DOC>
<DOCNO> 176508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sonspo02.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim Oyuncularımın alınlarından öpüyorum... 
</HEADLINE>
<TEXT>

     Galatasaray Teknik Direktörü Fatih Terim, yenik duruma düşmelerine karşın iyi mücadele edip Gaziantepspor'u yenmeyi başardıklarını söyledi. 
     Fatih Terim, Galatasaray'ın 2-1 kazandığı karşılaşma sonrasında yaptığı açıklamada, havanın çok sıcak oluşunun futbolcularını etkilediğini belirterek, ''Havanın sıcak olması nedeniyle futbolcularımız zorlandılar, sahada 10 kişi kaldık ve hemen sonra da yenik duruma düştük'' dedi. 
     Yenik duruma düşmelerine karşın umutsuzluğa kapılmadıklarını ifade eden Terim, oyun disiplininden kopmadan mücadele edip sahadan galibiyetle ayrılmayı başardıklarını bildirdi. 
     Terim, Gaziantepspor deplasmanından puan almanın çok zor olduğunu, rakibin de çok iyi bir ekip olduğunu belirterek, şöyle konuştu 
     ''Hava çok sıcaktı. Gaziantepspor deplasmanından puan almanın zor olduğunu biliyorduk. Bülent'in atılmasıyla oyuna iyice asıldık. Çok zor bir deplasmandan çok önemli 3 puan aldık. Galatasaraylı her oyuncu ayrı bir yetenektir. Bülent'in atılmasıyla ilgili birşey söyleyemeyeceğim. Hakem gördü ve kararını verdi. Galibiyeti bileğinin hakkıyla alan her futbolcumun alınlarından öpüyorum.'' 
     
     GALATASARAY YILDIZLAR TOPLULUĞU 
     Karşılaşmadan sonra gazetecilerin sorularını yanıtlayan Galatasaray Kulübü İkinci Başkanı Ali Dürüst de, ''Galatasaray kulübü bir yıldızlar topluluğu. Maçın nasıl kazanılacağını çok iyi bilir'' dedi. 
     Çok sıcak havada karşılaşmaya çıktıklarını, rakip Gaziantepspor'un da çok iyi bir ekip olduklarını bildiklerini vurgulayan Dürüst, ''Önemli olan zorlu deplasmandan galibiyetle ayrılmaktı, biz de bunu başardık. 10 kişi kalmamıza rağmen oyundan kopmadık, saldırdık, golü düşündük. Kaybedildi denilen maçı kazandık. Tüm oyuncularımızı kutluyorum'' diye konuştu. 
     
</TEXT>
</DOC>
