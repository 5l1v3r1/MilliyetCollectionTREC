<DOC>
<DOCNO> 196133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/soneko34.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
MB Başkanı Büyüme performansı 2004'te de sürecek 
</HEADLINE>
<TEXT>

     Merkez Bankası Başkanı Süreyya Serdengeçti, 2002 ve 2003 yıllarında gösterilen güçlü büyüme performansının 2004'de de devam edeceğini söyledi. 
     Merkez Bankası Başkanı Serdengeçti, Bakanlar Kurulu'na, bugün, ekonomik gidişat, para politikaları ve Merkez Bankası'nın faaliyetlerini içeren ''Ekonomik Görünüm'' başlıklı bir sunumda bulundu. 
     Serdengeçti'nin Merkez Bankası'nın internet sitesinde de yer alan sunumuna göre, özel sektöre dayalı büyümenin, finans piyasalarında istikrar ile ekonomide artan güvenin, reel faiz oranlarında azalmanın ve verimlilik artışının büyümeyi desteklemesi bekleniyor. 
     Kamu sektöründe önemli oranda küçülmenin, tüketim harcamalarındaki sınırlı artışın, enflasyonist baskı olmamasının, istihdam oranının düşük olmasının yurtiçi talebi kontrol altında tutması öngörülüyor. Ayrıca verimlilik artışının devam etmesi, yönetişim göstergelerinde iyileşme, niteliği değişen yabancı sermaye sürdürülebilir büyümeyi temin edecek. 
     Ekonomik istikrar programı ile ilgili ve ulusal programda net bir şekilde ifadesini bulan unsurlara bakıldığında bugün hangi noktaya gelindiğini görmenin ve hedeflere ulaşılabilmek için neler yapılması gerektiğini tespit etmenin son derece önemli olduğu vurgulanan sunuma göre, fiyat istikrarı, kamu borç stokunun azaltılması, sürdürülebilir büyüme konularında sonuç alınmaya başlandı. 
     Sunumda, bundan sonra verimlilik, iyi yönetişim, yabancı sermaye konularında ilerleme kaydedilmesi gerektiği belirtildi. 
     
     YÜKSEK VE SÜRDÜRÜLEBİLİR BÜYÜME 
     Sunuma görme, büyüme bekleyişleri istikrar programının büyüme tahmininin üstünde seyrediyor. Sanayi üretimi ile ilgili veriler büyüme hedefini doğrular nitelikte bulunuyor. Toplam dış ticaret hacminin, ilk defa 100 milyar doları geçmesi beklendiği kaydedilen sunuma göre, söz konusu veriler Türkiye'nin küresel ekonomi ile bütünleşmekte olduğunu yansıtıyor. 
     Sunuma göre, dış ticarete daha yakından bakılınca, ara malları ithalatında hızlı bir atış, tüketim malları ithalatında sınırlı bir artış görülüyor. Dış ticaret hacmi Eylül 2002'den beri yükselme eğiliminde bulunuyor. İhracat fiyatları ithalat fiyatlarından daha iyi bir performans gösteriyor. 
     
     BANKACILIK SEKTÖRÜNÜN KATKISI 
     Sunuma göre, bankacılık sektörünün büyümeye katkısı henüz istenilen düzeyde olmamakla beraber artıyor. 
     Bankacılık sektörünün toplam kredi hacminde belirgin bir canlanma görülmemekle beraber öncü gösterge olan tüketici kredileri ve kredi kartları reel olarak artış gösteriyor. Sektörle ilişkin reformların aksamadan sürdürülmesi büyük önem taşıyor. 
     Şirketler sektörünün karlılık oranlarında kriz sonrasında hızlı bir iyileşme eğilimi göstermesinin ileriye dönük olarak son derece olumlu bir gelişme olarak nitelendirildi. 
     
     BÜYÜME 
     Sunuma göre, 2003 yılı büyüme tahminin gerçekleşmemesi için bir sebep yok. İlgili göstergelere bakıldığında ekonominin 2004 yılında da benzer bir performans göstermesi bekleniyor. Bundan böyle Türkiye'nin yüksek ve sürdürülebilir büyümeyi sağlama yolunda ilerlemesi gerektiği belirtilen sunumda, sürdürülebilir ve aynı zamanda yüksek büyüme hazlarına ulaşmak için verimlilik artışının gerekli olduğu ifade edildi. 
     İmalat sanayi kısmı verimlilik endeksinin son dönemlerde daha hızlı arttığının görüldüğü kaydedilen sunuma göre, bununla sürdürülebilir yüksek büyüme hızlarına ulaşmak için, ekonomide tüm sektörlerde verimliliğin çok daha üst düzeylere çıkarılması ve sürdürülebilir bir nitelik kazanması şart. Doğrudan yabancı yatırımı destekleyici ortamın sağlanması da yurtiçi tasarruf açığının kapatılması için şart. 
     Sunumda, ''Bundan sonra reel ekonomi ile ilgili yapılması gerekenler ekonomiye daha uzun bir bakış açısından bakmak ve fiyat istikrarının sağlandığı bir ortamda verimlilik, yabancı sermaye ve yönetişim göstergelerinde dünya standartlarına erişerek sürdürülebilir yüksek hızlarına ulaşmaktır'' denildi 
     
     FİYAT İSTİKRARI 
     Merkez Bankası'nın temel hedefinin fiyat istikrarını sağlamak ve sürdürmek olduğu belirtilen sunuma göre, fiyat istikrarı ile büyümenin birbiri ile çelişmiyor ve fiyat istikrarı, sürdürülebilir büyüme için gerekli bir önkoşul olarak yer alıyor. 
     Bugün artık enflasyondaki düşüşün kalıcı bir hal aldığı kaydedilen sunumda, şöyle denildi 
     ''Gelecek dönemde de bu düşüş devam edecektir. Ancak bundan sonra da gelirler ve maliye politikalarındaki disiplinin tavizsiz sürdürülmesi, yerel idarelerin gelirleri ile uyumlu politikalar izlemeleri ve kamu maliyesinde sağlanan disiplinin yarattığı olumlu etkileri tehlikeye atacak yaklaşımlardan kaçınılması, kamu fiyat ayarlamaları politikalarının hedeflenen enflasyona uyumlu bir şekilde devam etmesi, programın ve yapısal reformların kararlılıkla uygulanması ve bunun sonucunda döviz kurlarında sağlanan istikrarın devam etmesi, mali piyasalarda dalgalanmalara yol açacak gelişmelere izin verilmemesi, geçmiş enflasyona endeksli veya ekonomik canlanma ile kar marjlarını artırmaya yönelik fiyatlama davranışlarının ortadan kalkması, tüketim mallarında görülen canlanmanın kontrollü bir biçimde devam etmesi ve enflasyon üzerinde baskı yaratmaması gerekmektedir. 
     Bu hususlar sağlandığında 2004 yılı enflasyon hedefi de tutacak ve fiyat istikrarı sağlanması yönünde önemli bir mesafe alınacaktır.'' 
     
</TEXT>
</DOC>
