<DOC>
<DOCNO> 187342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sontur16.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani Irak'ta hiç kimse Türk askeri istemiyor 
</HEADLINE>
<TEXT>

     
     LONDRA WASHİNGTON ANKA 
     

Irak Geçici Hükümet Konseyi'nin Kürt üyelerinin Türk askerlerine ilişkin olumsuz tavrı, Batılı basında büyük yankı buldu. The Guardian'a konuşan Kürdistan Yükseverler Birliği lideri Celal Talabani "Irak'ta hiç kimse onları istemiyor" derken ABD'den Türk askerlerinin Musul ve Kerkük gibi yerlerden uzak kalacağı güvencesi aldıklarını söyledi. 
     
     THE GUARDİAN TALABANİ TÜRK ASKERİNİ İSTEMİYOR 
     İngiliz The Guardian gazetesi, TBMM'nin, Türk halkı karşı çıkmasına rağmen Irak'a asker gönderme tezkeresini onayladığını, Beyaz Saray'ın Müslüman ülkelerinden asker sağlamaya istekli olduğunu yazdı. Bu kararın, ABD'yi Kuzey Irak'taki PKK unsurlarına karşı harekete geçmesi için iknaya çalışan Türkiye'ye yeni bir kart sağladığını öne süren gazete, ancak Türk askeri talebinin ABD ile Irak Geçici Hükümet Konseyi ile karşı karşıya getirdiğini savundu. 
     The Guardian'a konuşan KYB lideri Celal Talabani de "Irak'ta hiç kimse onları istemiyor" dedi. Sadece Türkiye değil, Suriye, İran, Ürdün, Kuveyt ve Suudi Arabistan dahil tüm komşu ülkelerin Irak'a girmesinin önlenmesi çağrısında bulunan Talabani, Türk askerlerinin ABD'den Musul ve Kerkük gibi Kuzey Irak'ta sorunlu bölgelerden uzak tutulacağı güvencesini aldığını da söyledi. 
     
     TÜRK ASKERLERİNE ABD VEYA KÜRTLER REFAKAT VEDECEK 
     Celal Talabani ayrıca, Türk askerlerinin Irak'a giderken Zaho'daki Halil İbrahim sınır kapısından girerek doğrudan Musul'a yöneleceği, Türk askerlerine sınırdan Musul'a kadar ABD kuvvetleri veya Kürt savaşçılarının refakat edebileceğini de öne sürdü. Talabani, Türk askerlerinin Kürt bölgelerinde kalıcı lojistik merkezlerini kurmayacağını da iddia etti. 
     
     FİNANCİAL TİMES ZEBARİ KOMŞU ÜLKELERDEN ASKERİ REDDETTİ 
     Etkili Financial Times gazetesi de, TBMM'nin asker göndermeyi onaylamasının Irak'ta yarattığı tepkiyi de aktarırken Irak Geçici Hükümet Konseyi Dışişleri Bakanı Hoşyar Zebari'nin Londra'daki açıklamalarını da yansıttı. 
     Gazeteye göre Zebari "Konseyi'n komşu ülkelerden asker gelmesini reddettiğini" ancak "güvenlik konularında son sözün ABD'ye ait olduğunu" ifade etti. Zebari, Konsey ile Türkiye arasında görüşmelerin sürdüğünü belirtti. Zebari ayrıca, Irak'ta Türkler konusunda tarihsel duyarlıkların olduğunu, tüm yakın komşuların kendi siyasi gündemlerinin bulunduğunu da öne sürdü. 
     
     INDEPENDENT MAHMUT OSMAN ABD'YE SALDIRDI 
     İndependent gazetesi de Irak Geçici Hükümet Konseyi Kürt üyesi Mahmut Osman ile yaptığı söyleşi yayınlarken "Iraklı lider Türk kuvvetlerinin kulanılması konusunda ABD'ye saldırdı" diye yazdı. Osman, ABD'yi, "Konsey'in Türk askerleri gibi hayati konulara ilişkin isteklerini gözardı etmekle" suçladı. Osman, "Konsey'in fazla bir gücü yok ve gerçek güç sizde yoksa kredibiliteniz de yok. Iraklılar tarafından kuklalar gibi görüleceğiz" diye konuştu. 
     Osman, Konsey'in itiraz etmesine karşın Koalisyon Yönetiminin eğitilmek üzere Ürdün'e 30 bin Irak polisinin gönderilmesini kararlaştırdığını belirterek "Biz onları paranın üçte biri için eğitebilirdik. ABD, Ürdün'e bizim hesabımızdan bir iyilik yapmak istiyor. Ayrıca, Ürdünler genel olarak Saddam yanlısıdır" eleştirisinde de bulundu. 
     Osman, Koalisyon Yönetimi ve Pentagon'un Irak'ta kaynakları nasıl harcadıkları konusunda hiç bir şeffaklık olmadığını da iddia etti. 
     
     WASHİNGTON POST TÜRK ASKERLERİ KUZEY'DEN UZAK TUTULACAK 
     Washington Post ise ABD'nin Irak için Müslüman bir ülkenin askerlerine olan ihtiyacının Irak liderlerinin itirazlarından daha ağır basabileceğine ilişkin ABD yetkililerinin açıklamalarına yer verdi. Washington Post, ABD yetkilerinin Türk askerlerinin Kuzey Irak'tan uzak, Bağdat'ın Kuzeyi ve Batısında konuşlandırılmasını istediklerini söylediklerini aktardı. Gazete, Irak Geçici Hükümet Konseyi üyelerinin Türk askerlerinin konuşlandırılmasına karşı olduklarını ifade ettiklerini de belirtti. 
     
</TEXT>
</DOC>
