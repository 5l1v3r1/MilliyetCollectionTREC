<DOC>
<DOCNO> 192212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/soneko11.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütçenin dış borç yükü ağır... 
</HEADLINE>
<TEXT>

     Konsolide bütçedeki devlet dış borç tutarı 88 milyar 837 milyon dolara ulaştı. 
     2004 yılı Bütçe Gerekçesi'nde yer alan Hazine verilerine göre, Türkiye, içinde bulunduğumuz yılın ikinci yarısında 3 milyar 397 milyon doları anapara, 1 milyar 836 milyon doları da faiz olmak üzere 5 milyar 234 milyon dolar dış borç ödemesinde bulunacak. 
     Önümüzdeki yıl ise bu tutar 6 milyar 699 milyon doları anapara, 3 milyar 798 milyon doları da faiz olmak üzere 10 milyar 497 milyon dolara yükselecek. 
     2005 ve 2006 yılları, dış borçlar açısından bütçe için oldukça zorlu geçecek. 2005 yılında Türkiye 10 milyar 337 milyon doları anapara, 3 milyar 308 milyon doları faiz olmak üzere 13 milyar 645 milyon dolar dış borç öderken, takip eden yıl ise bu rakam 18 milyar 200 milyon dolara çıkacak. 2006'da ödenecek borcun 15 milyar 578 milyon dolarını anapara, 2 milyar 622 milyon dolarını da faizler oluşturacak. 
     
     EN BÜYÜK ALACAKLI IMF 
     Dövizle ödenecek konsolide bütçe devlet dış borçlarının önemli bölümünü uluslararası kuruluşlara olan borçlar oluşturuyor. Bu kuruluşlar arasında Uluslararası Para Fonu IMF başı çekiyor. 
     Bütçe Gerekçesi'nde alacaklılara göre borç dağılımında, bu kuruluşun borç bakiyesi 15 milyar 14 milyon dolar, 30 Haziran itibarıyle kullanılmayan bölüm 3 milyar 338 milyon dolar, taahhüt edilen miktar 18 milyar 352 milyon dolar, faiz tutarı da 1 milyar 819 milyon dolar olarak verildi. 
     IMF'nin yanı sıra, Uluslararası İmar ve Kalkınma Bankası, Avrupa Konseyi Kalkınma Bankası, Avrupa Yatırım Bankası, İslam Kalkınma Bankası, Uluslararası Kalkınma Bankası ve Uluslararası Tarımsal Kalkınma Fonu da ülkemizden alacaklı kuruluşlar arasında yer alıyor. 
     Dış borçların bir bölümü bankacılıkdışı finansman kuruluşlarından alınan borçlardan meydana gelirken, kamu finansman kuruluşları, merkez bankaları, merkezi hükümetler ve resmi kalkınma bankalarından alınan borçlar da toplam borç yükümüz içinde önemli bir paya sahip bulunuyor. 
     
</TEXT>
</DOC>
