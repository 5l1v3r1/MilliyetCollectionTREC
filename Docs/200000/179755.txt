<DOC>
<DOCNO> 179755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sondun27.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "AB üyeliğimiz Almanya'da iç politika malzemesi olmasın" 
</HEADLINE>
<TEXT>

     Almanya'nın başkenti Berlin'de bulunan Başbakan Recep Tayyip Erdoğan, Türkiye'nin AB üyeliğinin Almanya'da iç politika malzemesi yapılmaması gerektiğini söyledi. 
     Erdoğan, Başbakanlık binasında Almanya Başbakanı Gerhard Schröder ile görüştükten sonra düzenlenen ortak basın toplantısında, ''Türkiye'nin AB üyeliği Almanya'da iç politika malzemesi yapılmamalı. Burada yaşayan yaklaşık 2,5 milyon vatandaşımız buna çok üzülüyor. Alman hükümetinin Türkiye'nin AB üyeliğini desteklemesini takdirle karşılıyoruz. Alman politikasının değişmemesini ümit ediyorum'' dedi. 
     Almanya'nın bu konudaki desteğini hiçbir zaman unutmayacaklarını ifade eden Erdoğan, ''Üyelik müzakerelerine başlanması için öngörülen belirli bir takvim var. 2004 yılında müzakerelere başlanmasını ümit ediyorum. 9 ay içinde 4 önemli reform paketi çıkarttık. Almanya'nın sağladığı destek bizim işimizi kolaylaştırıyor'' diye konuştu. 
     Irak konusunu da ağırlıklı olarak ele aldıklarını belirten Erdoğan, ''Komşu ülkedeki yangını söndürmek görevimizdir. Her türlü insani yardımı yapıyoruz. Kamyonlarla malzeme taşınıyor. 2 hastanenin de kurulmasına başladık. Schröder ile altyapının düzeltilmesi için neler yapabileceğimizi görüştük. Türkiye, bölgedeki en donanımlı ülke olarak her şeyi yapıyor'' dedi. 
     Ortadoğu konusunu da ele aldıklarını kaydeden Erdoğan, ''Ortadoğu'daki mevcut sıkıntıların giderilmesi için neler yapabileceğimizi ele aldık. Dünyanın neresinde olursa olsun, hangi dinden, milletten ve mezhepten olursa olsun, terörizme karşı suskun kalamayız. Terörizme karşı uluslararası bir platform oluşturmalıyız. Ortak bir bilinç oluşturmalıyız'' şeklinde konuştu. 
     
     ''TÜRKİYE'YE DESTEĞİMİZ SÜRECEK'' 
     Almanya Başbakanı Schröder de, Köln İdari Mahkemesi tarafından sınır dışı edilmesi durdurulan İslami Cemiyet ve Cemaatleri Birliği İCCB yöneticisi Metin Kaplan'ın iade edilmesi konusunu da ele aldıklarını belirterek, ''Bu konuda İçişleri Bakanı Otto Schily ile birlikte neler yapabileceğimizi düşündük. Kaplan'ın iade edilmemesinin kabul edilemeyeceğini düşünüyoruz. Bu konuda neler yapabileceğimizi düşüneceğiz ve bir üst mercie de müracaat edeceğiz'' dedi. 
     Erdoğan ile yaptığı görüşmede uluslararası konulara, Irak ve Afganistan'daki duruma, ayrıca Türkiye'nin AB üyeliğine değindiklerini ifade eden Schröder, ''Erdoğan'a, desteğimizin süreceğini söyledim. Eski hükümetler de her zaman Türkiye'nin AB üyeliğini desteklemişlerdir. Bu beklentileri haksız çıkaramayız. Türkiye'nin AB üyeliği hem jeopolitik açıdan, hem de Almanya'nın ulusal çıkarları açısından gereklidir'' diye konuştu. 
     Türkiye'nin AB üyeliği konusunda muhalefet partilerinin tutumunu da eleştiren Schröder, ''Muhalefet partileri, ucuz çıkarlardan dolayı halkı kışkırtarak, Türkiye'nin AB üyeliğine karşı çıkıyorlar. Bu konunun iç politika malzemesi yapılmasına kesinlikle karşıyım'' dedi. 
     Afganistan'da sadece terörizme karşı mücadele etmediklerini, ülkenin yeniden imarına da katkı sağladıklarını söyleyen Schröder, ''Türkiye ile birlikte savaşa karşı olan tutumumuza rağmen, Irak'ta istikrarın sağlanması için neler yapabileceğimiz konusunda da Erdoğan ile görüştük'' diye konuştu. 
     Schröder ayrıca, Türkiye'deki reformlardan dolayı Erdoğan'ı tebrik ederek, ''Türkiye'de yapılan reformları büyük takdirle karşılıyorum. Bunun AB yolunda önemli katkılar sağlayacağına eminim'' dedi. 
     
</TEXT>
</DOC>
