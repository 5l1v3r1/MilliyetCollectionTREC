<DOC>
<DOCNO> 151644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sonspo05.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Cimbom potada mutlu... 
</HEADLINE>
<TEXT>

     Türkiye Basketbol Ligi'ne sıkıntılı bir şekilde başlayan, ancak daha sonra ortaya koyduğu performansla Efes Pilsen ve Ülkerspor'un ardından ''normal sezonu'' 3. sırada bitiren Galatasaray'da, sıralamada elde edilen derece sevinç yarattı. 
     Sarı-kırmızılılar, ligde 26 maçta 16 galibiyet alırken, 10 maçtan da yenik ayrıldı. Galatasaray, 26 maçta 42 puan toplayarak Efes Pilsen ve Ülkerspor gibi ligin iki güçlü takımın ardından sezonu 3. sırada tamamladı. 
     Galatasaray, ezeli rakibi Fenerbahçe ve Beşiktaş'ı da geride bırakarak, taraftarlarını sevindirdi. 
     
     KUNTER ''LİGİ İYİ YERDE BİTİRDİK'' 
     Galatasaray Antrenörü Erman Kunter, sıkıntılı başladıkları sezonu iyi bir yerde bitirdiklerini ve bundan da memnun olduklarını söyledi. 
     Kunter, Efes Pilsen ve Ülkerspor'un yaptığı yatırımlarla ve kulüp yapılarıyla hedeflerinin daha büyük olduğunu belirterek, şöyle konuştu 
     ''Bu iki takım Avrupa Ligi'nde dörtlü finali hedeflemişti. Büyük yatırımlar yapan bu iki takımı dışarda tutarsak, 3. olarak aslında diğer takımlara göre ligi birinci sırada tamamladık. Efes Pilsen ve Ülkerspor'un dışında da yatırım yapan takımlar vardı. Türkiye Kupası'nda da dörtlü finale kaldık. Zor bir sezon olmasına rağmen iyi bir performans ortaya koyduk'' diye konuştu. 
     Başarılı performans ortaya koymalarının en büyük nedeninin oyuncuların özverisi olduğunu kaydeden Kunter, şöyle konuştu 
     ''Oyuncularımız büyük bir fedakarlıkla mücadele ettiler. Antrenman açıklarını çok çalışarak giderdiler. Ligi 3 devre olarak düşünürsek, ilk devreyi başarıyla tamamladık. Şimdi Türkiye Kupası ve play-off gibi diğer devreler başlıyor. Bu hedeflere ulaşmak için de en iyi şekilde mücadele etmek istiyoruz'' diye konuştu. 
     
     ''BU BAŞARI HENÜZ BİZİ TATMİN ETMEDİ'' 
     Erman Kunter, elde ettikleri dereceye rağmen bu başarının kendilerini henüz tatmin etmediğini söyledi. 
     Kunter, ligde Türkiye Kupası'nda ve play-offlarda da aynı başarıya ulaşmak istediklerini vurgulayarak, ''Yoğun maç trafiğinden dolayı da henüz gelecek sezonun planını yapmadık. Ufak tefek altyapı çalışmaları var, ama şimdilik sadece bu sezonki hedeflerimize ulaşmayı düşünüyoruz'' diyerek sözlerini tamamladı. 
     





</TEXT>
</DOC>
