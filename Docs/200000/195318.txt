<DOC>
<DOCNO> 195318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sonspo19.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rize iyice hırslandı 
</HEADLINE>
<TEXT>

     Türkiye Kupası 1. kademe maçında Erzurumspor'u 4-2 yenerek tur atlayan Çaykur Rizespor, gelecek hafta sahasında Adanaspor ile yapacağı maçın hazırlıklarına başladı. 
     Kulüp genel sekreteri Mustafa Tüylüoğlu, son 5-6 haftadır gerek Futbol Federasyonu ile olan sorunlar, gerekse hakem hataları nedeniyle sıkıntılı günler yaşadıklarını söyledi. 
     Yaşananlar nedeniyle futbolcuların maçlara konsantre olamadıklarını dile getiren Tüylüoğlu, şöyle devam etti 
     ''Artık bunlara bir son verilmesi gerek. Bu kadar haksızlık neden hep bize yapılıyor Trabzonspor maçında 3 puanımız gitti. Elazığspor maçında hakem hatası nedeniyle galibiyetten olduk. Galatasaray ve Konyaspor maçlarında penaltılarımız verilmedi. Gençlerbirliği maçında ofsayt pozisyonunda gol yedik. Fenerbahçe maçı, hakem hatası nedeniyle tekrar edilecek. Bu maçta gösterilen sarı kartlar geçersiz sayılacak fakat 2 sarı kart gören Victoria, hakeme bana 2 sarı kart gösterdin demedi diye ceza alacak. Böyle saçma birşey olur mu Yan hakem ve dördüncü hakem neredeydi '' Fenerbahçe'nin bir futbolcusunun ücretiyle Çaykur Rizespor takımının 2 kez satın alınabileceğini savunan Tüylüoğlu, şöyle devam etti 
     ''Ama Kadıköy'de 55 bin kişilik seyircinin önünde futbolcularımız mükemmel oynadı. Galip duruma geçtik ama koruyamadık. Daha önce Çaykur Rizesporlu yöneticiler sakin olsun diyenler şimdi de Çaykur Rizespor mağdur edildi diyorlar. Artık sabrımız taştı. Belki de 10, 15 gün daha Çaykur Rizespor konuşulacak. Ancak Çaykur Rizespor, asıl Fenerbahçe'yi İstanbul'da yendiği zaman konuşulacak. İnşallah Fenerbahçe'yi orada yeneceğiz.'' Öte yandan Mehmet Cengiz Tesisleri'nde, antrenör Engin Korukır yönetiminde yapılan antrenmanda, yeşil-mavili futbolcular koşu yaptı. 
     Çaykur Rizespor'da, bugünki idmanın ardından futbolculara 2 gün izin verildi. 
     
</TEXT>
</DOC>
