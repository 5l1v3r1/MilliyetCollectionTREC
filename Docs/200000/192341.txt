<DOC>
<DOCNO> 192341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/guncel/gun01.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bulutlar yüzünden kör atlayış yaptım' 
</HEADLINE>
<TEXT>

   433.5 metrekarelik bayrakla Hipodrom'a inen paraşütçü Zengin, "Tam atlarken bulutlar çıktı. Hiçbir şey göremiyordum..." dedi 
      GÜLÇİN ÜSTÜN Ankara 
   
   Ankara'da Cumhuriyet Bayramı törenlerinin yapıldığı Hipodrom'a 433.5 metrekarelik Türk bayrağıyla inerek Guiness Rekorlar Kitabı'na girmeye hak kazanan Türk Hava Kurumu THK paraşütçüsü Hakan Zengin, olumsuz hava şartlarından tedirgin olunca bir ara atlamaktan vazgeçtiğini söyledi. 16 yaşında THK kurslarına katılan Zengin, bugüne kadar 4 binden fazla atlayış yaptı. Dev Türk bayrağıyla atlama projesi ise, üç yıl önce eğitim sırasında öğrencileriyle sohbet ederken gündeme geldi. 
   
   'BİR AN VAZGEÇTİM' 
   Kumaşı Fransa'dan getirilen bayrakla Eskişehir İnönü'deki eğitim merkezinde üç deneme yapan ve 29 Ekim'de atlayışa 5 dakika kala her şeyin yolunda olduğunu kaydeden Zengin, şöyle konuştu "O an geldiğinde hava birden bulutlandı ve rüzg r çıktı. Bulutlardan hiçbir yeri göremiyordum. Hipodromun şehir merkezinde olması ve trafik nedeniyle aslında atlayış çok riskliydi. Yardımcı arkadaşlar da aşağıyı göremedi. Tedirgin oldum. Bir an atlamaktan vazgeçtim. İkinci kez atlayış yerine geldiğimizde Emniyet Genel Müdürlüğü binasını seçtim. Net bir görüş olmamasına karşın atlayışı bulutların arasından gerçekleştirdim." Asıl mesleği işletmecilik olan Zengin, projelerinden birinin de "İstanbul Boğazı'nı paraşüt açmadan uçarak geçmek" olduğunu söyledi. Zengin, "Bu uçuş özel bir tulum giyilerek yapılıyor, özel hareketleri var. Benzer bir proje Manş Denizi üzerinde gerçekleştirildi" dedi. 
   
   
   
</TEXT>
</DOC>
