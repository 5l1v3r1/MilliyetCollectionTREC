<DOC>
<DOCNO> 189010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sondun33.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan İslam'la Batı arasında çatışmanın artmasından korkuyorum 
</HEADLINE>
<TEXT>

     BM Genel Sekreteri Kofi Annan, İslam'la Batı arasında çatışmanın artmasından kaygı duyduğunu bildirdi. 
     Malezya'da bugün başlayan İKÖ zirvesinin açılışında okunan mesajında, Batı'yla İslam arasındaki çatışmayı ''tehlikeli, sahte ve çirkin'' bulduğunu belirten Annan, hem Batı'dan hem de İslam dünyasından, aralarındaki görüş ayrılıklarını aşmak için çaba harcamalarını istedi. 
     Annan'ın mesajı, Afganistan'daki temsilcisi Lahdar İbrahimi tarafından okundu. 
     Genel sekreter, Batılı ülkelerden insan hakları alanındaki pratik ve söylemlerini birbirlerininkiyle uyumlu hale getirmelerini isterken, Müslüman memleketlerin liderlerine de, demokrasi ve kadın hakları başta olmak üzere insan haklarını geliştirmeleri çağrısında bulundu. 
     Annan, ''Müslüman halklar çok daha iyisini yapmalılar, bunu biliyorlar...'' ifadesini kullandı. 
     
</TEXT>
</DOC>
