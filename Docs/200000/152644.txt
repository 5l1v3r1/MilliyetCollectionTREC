<DOC>
<DOCNO> 152644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur27.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Hedef dar gelirliye 100 bin konut... 
</HEADLINE>
<TEXT>

     Başbakan Recep Tayyip Erdoğan, 100 bin konut yapmayı hedeflediklerini belirterek, ''Bu, ne kadarıyla gerçekleşir. Bu konuda şu anda kesin bir şey söyleyemem'' dedi. 
     Erdoğan, incelemelerde bulunmak üzere saat 12.00'de özel ATA uçağı ile Denizli'ye gitti. 
     Başbakan Erdoğan'ı Esenboğa Havalimanı'nda Enerji ve Tabii Kaynaklar Bakanı Hilmi Güler ile öteki yetkililer uğurladı. 
     Erdoğan ile birlikte Sağlık Bakanı Recep Akdağ, Çalışma ve Sosyal Güvenlik Bakanı Murat Başesgioğlu, Bayındırlık ve İskan Bakanı Zeki Ergezen de Denizl'ye gitti. 
     Erdoğan, hareketinden önce, bir gazetecinin, kamu bankaları ortak yönetim kurulu üyelerinin maaşlarının 30 milyar liraya yükseltileceğine ilişkin haberleri hatırlatması üzerine, ''Hayır, bu mümkün olamaz'' dedi. 
     Erdoğan, 15 bin konutluk toplu konut projesinin 100 bine çıkarılması için talimat verdiğinin belirtilmesi üzerine, şunları söyledi 
     ''Bu hedeftir. Bu, ne kadarıyla gerçekleşir. Bu konuda şu anda kesin bir şey söyleyemem. Bu konuda Toplu Konut İdaremiz çok önemli bir işlev görecektir. Özellikle de şehircilik noktasında gelişmemiş olan illerimizi hedefleyerek buna başlayacağız. Ve ilk adımı da biliyorsunuz Tunceli Pülümür'deki o deprem sebebiyle oradan atıyoruz. Anadolu'daki birçok illerdeki talepleri karşılayacak bir projelendirme söz konusudur. Projeler de ona göre yapılıyor. Böyle bir yapılanmaya da oralarda gidilecek.'' Başbakan Erdoğan, ''Diyanet İşleri Başkanlığı'na 1.5 aydır halen bir atama yapılamadı. Bir sorun mu var'' sorusuna da ''Sayın Bakanımız bu konudaki hazırlıkları yapıyor'' yanıtını verdi. 
     Mavi Akım Projesi üzerinden doğalgaz alımının durdurulduğuna' ilişkin haberlerin hatırlatılması üzerine Erdoğan, ''Hayır, böyle bir şey söz konusu değil'' diye konuştu. 
     Başbakan Erdoğan, ''İran heyeti ile ilgili bir açıklamanız olacak mı'' sorusuna ise ''Dün akşam açıklama yaptık. Dün biliyorsunuz Karma Ekonomik Komisyonu toplantısından sonra da basın açıklamamız oldu'' yanıtını verdi. 
     Erdoğan, Denizli'de, bazı tesis ve kuruluşlarda incelemelerde bulunacak, Pamukkale Üniversitesi'nin Kongre ve Kültür Merkezi ile Tıp Fakültesi Morfoloji Merkezi'nin açılışlarını yapacak. 
     





</TEXT>
</DOC>
