<DOC>
<DOCNO> 182511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sontur14.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Okula bağış yapamayınca temizlik yaptırılan kadın ifade verdi 
</HEADLINE>
<TEXT>

     Antalya'da çocuğunun kayıt parasını veremeyen ve bunun karşılığında 2 gün süreyle okulda temizlik yaptığını öne süren kadın, olayla ilgili başlatılan soruşturma kapsamında, Milli Eğitim Müdürlüğü Teftiş Kurulu yetkililerine ifade verdi. 
     Konyaaltı bölgesindeki Bedri Bileydi İlköğretim Okulu'na kızı Merve'yi kaydettirmek için kendisinden 100 milyon lira kayıt parası istendiğini ve bu parayı ödemediği için okul temizliği yaptırıldığını öne süren Ülkü Taş 37 , okula kaydı yapılan 7 yaşındaki kızı Merve, eşi İbrahim Taş ve küçük oğlu Mahmut ile okula geldi. 
     Okulda temizlik yaptığı haberlerinin gazetelerde yer alması üzerine okula girişte bazı öğrenci velileri Ülkü Taş'a tepki göstererek, yalan söylendiğini iddia ettiler. Tartışmalarının ardından kızı Merve'yi sınıfına teslim eden Ülkü Taş, daha sonra Teftiş Kurulu Başkanı'nın çalıştığı odaya çağrıldı. 
     
     TEFTİŞ KURULU'NA İFADE VERDİ 

     Milli Eğitim Müdürü Adnan Menderes Bulut tarafından görevlendirilen ve sabah saatlerinde okula gelen Antalya Milli Eğitim Müdürlüğü Teftiş Kurulu Başkanı Emin Uyanık ve Başkan Yardımcısı Ömer Öcel, soruşturma kapsamında Ülkü Taş'ın ifadesini aldılar. İbrahim Taş ise 4 yaşındaki oğlu Mahmut ile okul girişinde eşini bekledi. 
     Bir otelde aşçılık yapan İbrahim Taş, gazetecilerin soruları üzerine, çocuklarını kayıt yaptırmak isteyen eşinin okuldan çağırıldığını belirterek, ''Gel, çalış demişler. O da okulda temizlik yaptı. Bazı aileler eşimin yalan söylediğini belirterek tepki gösteriyorlar. Son derece üzgünüm'' dedi. 
     Bu arada, okul müdürü Ali Açıkalın ise, ''İnceleme devam ediyor. Bir şey söyleyemem'' dedi. 
     
     BAZI İDDİALARINI DEĞİŞTİRDİ 

     Teftiş Kurulu'na ifade verdikten sonra okuldan eşiyle birlikte ayrılan Ülkü Taş, gazetecilerin soruları üzerine, müfettişlere kendisinden para isteyenlerin kimliklerini bildirdiğini söyledi. 
     Daha önce Okul Müdürü Ali Açıkalın'ın kendisinden kayıt parası istediğini, ancak veremeyince temizlik yapmasını istediğini söyleyen Ülkü Taş, bugün bu iddiasını değiştirerek, Okul Müdürü Ali Açıkalın'ın kendisinden para istemediğini savundu. Ülkü Taş soruşturma kapsamında verdiği ifadeyle ilgili şöyle konuştu 
     ''Bağış yerine temizliğe çağırdılar. Müfettişlere parayı isteyenleri söyledim. Benden bağış isteyenler Okul Koruma Derneği'nden bazı kişilermiş. Müdür Ali Açıkalın benden para istemedi. Çocuklarıma temizlik yaptırmadım. Gazetelerde ellerimin temizlik nedeniyle aşındığı yazıyor. Bunu ben söylemedim. Bu iddialar üzerine rapor almam için Sağlık Ocağı'na gönderdiler.'' 
     
</TEXT>
</DOC>
