<DOC>
<DOCNO> 174871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sontur11.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigara, mevye tüketimini azaltıyor... 
</HEADLINE>
<TEXT>

     Sigara içenlerin, içmeyenlere oranla daha fazla meyveye ihtiyaç duymalarına karşın, meyve tüketimleri daha az. 
     Karadeniz Teknik Üniversitesi Ordu Ziraat Fakültesi Bahçe Bitkileri Bölümü Öğretim Üyesi Yrd. Doç. Dr. Rüstem Cangi, yaptıkları bir araştırmaya göre, sigara içenlerin, içmeyenlere oranla daha az meyve tükettiklerini söyledi. 
     Sigara içenlerin, içmeyenlere oranla daha fazla meyve tüketmesi gerektiğini vurgulayan Cangi, şöyle konuştu 
     ''Vücut tarafından alınan vitaminler, sigara içenlerde etkisiz hale geliyor. Böylece, kanserojen maddeler daha çok etkili oluyor ve kişinin kansere yakalanma riski daha artıyor. Bu nedenle vitamini bol olan meyveler, sigara içen kişiler tarafından daha fazla tüketilmelidir.'' Türk insanının genel olarak meyveyi sevdiğini, ancak yeterince tüketmediğini belirten Doç. Dr. Cangi, araştırmalarına göre, kişilerin yüzde 27'sinin günde 1 porsiyon ve daha az, yüzde 51'inin 2-3 porsiyon, yüzde 22'sinin ise 4-5 porsiyon meyve tükettiğini kaydederek, şöyle konuştu 
     ''Daha sağlıklı bir topluma ulaşmak için meyve, daha fazla miktarda ve daha bilinçli şekilde tüketilmelidir. Bu konuda ebeveynlerin çocuklarına meyveyi sevdirmesi ve bolca tüketimini sağlamaları gerekmektedir.'' 
     
</TEXT>
</DOC>
