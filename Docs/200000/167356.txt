<DOC>
<DOCNO> 167356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sontur13.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Liseli genç asansörde asılı kaldı 
</HEADLINE>
<TEXT>

     Mehmed Hakkı ÖZBAYIR MANİSA, DHA 
     Manisa'da lise öğrencisi Erhan Demirli, asansörde asılı kaldı. Ölümle burun buruna gelen genci, güvenlik görevlileri ve itfaiye ekipleri, kurtardı. 
     Hükümet Konağı'nın yanındaki Konak İşhanında Hüseyin Kiraz'a ait muhasebe bürosunda staj yapan, Manisa Ticaret Lisesi ikinci sınıf öğrencisi 16 yaşındaki Erhan Derili dün sabah pasaja gelerek asansöre bindi. Asansör üçüncü kata geldiğinde Derili, kapıyı açmak için geç kaldı. Bu sırada zemin kattan çağrılan asansör inmeye başladı ve kapıyı itmeye çalışan Derili'nin iki kolu sıkıştı. Gencin, sağ kolu dirseğine kadar, sol kolu ise bileğine kadar kabinle asansör duvarı arasına sıkıştı. 
     Derili'nin çığlığını duyan işhanı görevlisi Kenan Ayfer, asansörün kapısını zorla açmayı başardı. Kollarından kabinle duvar arasında asılı kalan gencin ayaklarının altına destek koyup acısını hafifletmeye çalışan Kenan Ayfer, hemen 112 Acil Servisi ve itfaiye ekiplerini aradı. İtfaiye ekipleri, hava yastığı ve kompresör yardımıyla kabin ve duvar arasındaki boşluğu genişletip, genci kurtardı. Yaklaşık yarım saat asılı kalan Erhan Derili Manisa SSK Hastanesi'ne kaldırıldı. 
     Derili, "Ne olduğunu anlayamadan, asılı kaldım. Bir daha asansöre asla binmem'' dedi. Sağlık kontrolünde kollarında kırık olmadığı anlaşılan liseli gencin olayı şans eseri sıyrıklarla atlattığı anlaşıldı. Derili, tedavisinin ardından taburcu edildi. 

     
</TEXT>
</DOC>
