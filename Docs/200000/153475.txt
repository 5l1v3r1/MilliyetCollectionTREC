<DOC>
<DOCNO> 153475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sondun34.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Evden çıkmayan Çinliler "Yüzüklerin Efendisi"ni okuyacak 
</HEADLINE>
<TEXT>

     Akut Solunum Yetmezliği Sendromu SARS salgınını durdurmaya yönelik önlemler çerçevesinde sinema ve karaoke barlar gibi eğlence yerlerinin kapandığı Çin'de, evlerinden çıkmayan vatandaşlara yönelik bir okuma listesi hazırlandı. 
     Çin Basın Yayın Genel Müdürlüğü tarafından hazırlanan listenin başında ''Çin Komünist Partisi Tarihi'' bulunurken, onu eski Devlet Başkanı Jiang Zemin'in ''Çin'e Özgü Sosyalizm'' ve ''16. Parti Kongre Raporu'' izledi. 
     Okuma listesinde, J.K. Rowling'in ''Harry Potter'' ve J.R.R. Tolkien'in ''Yüzüklerin Efendisi'' gibi kitaplar da yer aldı. 
     Çin Basın Yayın Genel Müdürlüğü, 100 kadar kitabın bulunduğu listeyle ilgili duyurusunda, ''İnsanlık tarihinin gelişiminde halklar, kaçınılmaz olarak bu tür felaketlerle karşılaşır. Şimdi, okumaya dalmanın tam zamanı olduğunu düşünüyoruz'' denildi. 
     SARS salgınından korunmak amacıyla alışveriş merkezlerine ve restoranlara gitmeyen Çinliler, kalabalıktan uzak duruyor ve daha çok evde kalmayı tercih ediyor. 
     




</TEXT>
</DOC>
