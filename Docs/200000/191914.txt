<DOC>
<DOCNO> 191914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/dunya/dun02.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta saldırı fiyatları artmış 
</HEADLINE>
<TEXT>

      DIŞ HABERLER SERVİSİ 

   
   Irak'ta görev yapan 4. Piyade Tümeni komutanı Tümgeneral Raymond Odierno, Bağdat'taki son saldırılara ilişkin değerlendirmesinde, Amerikan askerlerine yönelik saldırılarda, saldırganların verdikleri can kayıplarının artması nedeniyle, direniş odaklarının Amerikan askerleriyle karşı karşıya gelmek yerine "zayıf hedeflere yönelik sinsi saldırıları" tercih ettiklerini söyledi. 
   Pentagon'daki basın toplantısına telekonferans yoluyla katılan Raymond Odierno, taktiklerdeki değişimi, saldırganların öldürülme ve yakalanma riskinin artmasına bağladı. Bunun sonucu olarak, direniş odakları tarafından saldırı düzenleyenlere ödenen ücretlerin de arttığını öne sürdü. Odierno, "Buraya ilk geldiğimizde, Amerikan askerlerine başarılı bir saldırının fiyatı 500 dolardı. Şimdi saldırılar 1000 dolardan başlıyor, başarılı saldırıların fiyatı 5 bin dolara kadar çıktı" dedi. 
   
   
</TEXT>
</DOC>
