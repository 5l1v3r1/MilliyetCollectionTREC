<DOC>
<DOCNO> 176999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sonspo08.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tenis dünyası şokta Paes hastaneye kaldırıldı... 
</HEADLINE>
<TEXT>

     Çiftlerde dünyanın en iyi tenisçilerinden biri olarak gösterilen ABD'li ''master'' raket Leander Paes, beyninde görünen lezyon nedeniyle hastaneye kaldırıldı. Paes'in, ABD Açık Tenis Turnuvası'na katılamayacağı açıklandı. 
     Geçen perşembe günü Ohio'daki bir ATP Turnuvası'nın ilk turunda elenen 30 yaşındaki Leander Paes'in son maçında şiddetli başağrısı çektiği belirtildi. Orlando'daki evinin yakınında bulunan bir sağlık merkezine giden Paes'in filminde beyninin sol arka bölgesinde lezyon belirlendi. Bunun üzerine Paes, Orlando'daki Anderson Kanser Merkezi'ne sevkedildi. 
     Hastanenin sözcüsü Michelle Lynch, lezyonun nedenini belirlemek için gerekli testlere başlandığını ve birkaç gün içinde sonuçların belli olacağını söyledi. Lynch, beyinde bir tümörden sözedilebileceğini de bildirdi. Lynch, Paes'in şu andaki görünümünün iyi olduğunu açıkladı. 
     Geçen ay karışık çiftlerde Martina Navratilova ile birlikte Wimbledon'da şampiyon olan Paes, Navrativola'nın bu turnuvada 20. şampiyonluğuna erişerek, bir rekora imza atmasına yardımcı olmuştu. 
     Paes ve Navratilova, ocak ayında da Avustralya Açık'ta yine karışık çiftlerde birincilik kürsüsüne çıkmıştı. 
     1999'da ATP'nin yaptığı klasmanda çiftlerde ilk sırada yer alan Leander Paes'in 1999, 2001 Fransa Açık ve 1999 Wimbledon dahil çift erkeklerde 27 şampiyonluğu bulunuyor. 
     
</TEXT>
</DOC>
