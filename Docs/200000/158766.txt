<DOC>
<DOCNO> 158766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/guncel/gun07.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
1 Mayıs'tan geriye soruşturması kaldı 
</HEADLINE>
<TEXT>

Ankara'daki etkinliklere katılan öğrencilerin sorgusunun ardından atılan sloganları gerekçe gösteren DGM, Tertip Komitesi'nin ifadesini aldı 
     GÖKÇER TAHİNCİOĞLU Ankara 

     1 Mayıs'ta Ankara'da düzenlenen etkinliklere yönelik adli işlemler bitmek bilmiyor. Etkinliklere aileleriyle birlikte katılan öğrencilerin okullarında sorgulanmaları, aynı öğrencileri soruşturmak üzere hem MİT hem de polisin okullara gitmelerinin ardından, Ankara DGM Başsavcılığı da etkinlikleri düzenleyen Tertip Komitesi hakkında kalabalığın attığı sloganları gerekçe göstererek soruşturma başlattı. 
     
     Dava açılabilir 
     50 bine yakın kişinin katıldığı etkinliklerde küçük bir grup tarafından atılan Abdullah Öcalan ve F tipi aleyhtarı sloganları, polis, mevzuat gereği savcılığa bildirdi. Ankara DGM Başsavcılığı da atılan sloganların suç oluşturduğunu belirtti ve başlattığı soruşturma kapsamında Tertip Komitesi'nden Kamu Emekçileri Sendikaları Konfederasyonu Temsilcisi İsmail Sağdıç ve İsmail Kaygusuz, Türkiye Mimar ve Mühendisler Odası Temsilcisi Kenan Akdemir, Ankara Tabip Odası Temsilcisi Altan Ayaz, Ankara Serbest Muhasebeci ve Mali Müşavirler Odası Temsilcisi Hasan Yıldırım, İnsan Hakları Derneği Temsilcisi Ender Büyükçulha'yı ifadelerini almak üzere DGM'ye davet etti. 
     DGM'ye davet edilen isimlerin ifadeleri, önceki gün DGM Savcısı Hamza Keleş tarafından alındı. İfadesi alınan isimler hakkında "örgütlere yardım yataklık" davası açılabileceği bildirildi. 
     

</TEXT>
</DOC>
