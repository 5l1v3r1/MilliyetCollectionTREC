<DOC>
<DOCNO> 169625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sontur39.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray 2. Başkanı Dürüst'ün SİT alanındaki evi yıkılamadı 
</HEADLINE>
<TEXT>

     Galatasaray Kulübü 2. Başkanı Ali Dürüst'ün de evinin bulunduğu 3 binayla ilgili yıkım kararı araç yetersizliğinden gerçekleştirilemedi. 
     Birinci derecede SİT alanı olduğu gerekçesiyle Antalya Valiliği İl İdare Kurulu tarafından yıkım kararı alınan Antalya'nın Kale İlçesi'ndeki Burç Koyu'nda bulunan Galatasaray Kulübü 2. Başkanı Ali Dürüst'e ait ev, Üçağız Köyü Muhtarı Ramazan Oğuz'a ait Gökkaya Koyu'ndaki bir ev ve bir lokantayı yıkmaya gelen ekipler, yıkımı gerçekleştiremedi. 
     Devlet Su İşleri'nden temin edilen araçlarla yıkım bölgesine gelen Bayındırlık İl Müdürlüğü'ne bağlı ekipler, söz konusu evlerin bulunduğu yere karayoluyla ulaşım imkanı olmaması nedeniyle yıkımı gerçekleştiremediler. Ekipler, yıkımda kullanılacak kompresörleri taşıyacak büyüklükte tekne bulunamaması yüzünden de yıkımı başka bir tarihte gerçekleştirmek üzere bölgeden ayrıldılar. 
     Kale Kaymakamı Mustafa Masatlı yaptığı açıklamada, yıkım kararının, araç yetersizliğinden uygulanamadığını belirterek, kararın önümüzdeki günlerde uygulanabileceğini söyledi. 
     Yıkım kararı ile kendilerinin ilgisi bulunmadığının altını çizen Kaymakam Masatlı, ''Biz bu yıkımda sadece güvenliği sağlıyoruz. Karar ve uygulama bize ait değildir'' diye konuştu. 
     Antalya'nın Kale İlçesi'ndeki Burç Koyu'nda bulunan ve Galatasaray 2. Başkanı Ali Dürüst'e ait olduğu bildirilen bir ev ile Gökkaya Koyu'ndaki Üçağız Köyü Muhtarı Ramazan Oğuz'a ait bir ev ve bir restorana yıkım kararı, Anıtlar Yüksek Kurulu'nun talebi üzerine Valilik İl İdare Kurulu tarafından alınmıştı. 
     
</TEXT>
</DOC>
