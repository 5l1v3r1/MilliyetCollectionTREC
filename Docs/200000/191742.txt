<DOC>
<DOCNO> 191742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/spor/ydemirkol.html </URL>
<DATE> 2003/10/28/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Süper 'zavallı' lig 
</HEADLINE>
<TEXT>

   
   Galatasaray karşısında bir pozisyon dahi bulamayan, kaleye tek şut dahi çekemeyen Samsunspor Fenerbahçe'den sekiz dakikada 7 pozisyon yiyen, Sarı - Lacivertliler'in en kötü olduğu maçta, en üst düzey performanslarını göstermelerine rağmen bir an olsun maça ortak olamayan, 90 dakika boyunca ceza sahası içinde sadece bir şut bulabilen Adanaspor... Ve bunun adı Süper Lig öyle mi 
   TSYD Başkanı Onur Belge ve yönetimi, TSYD Kupası'nı yeniden varetmek için yoğun çaba harcıyor. Bu hedeflerine bir ulaşsalar, bu ligin oynanmasına gerek kalmayacak. Yılda 10 tane TSYD Kupası oynayın, en çok kazanan şampiyon olsun. 
   Türk Futbol Tarihi'nin en önemli teknik direktörlerinden Mustafa Denizli bir büyük projenin başına geçti. Ve o proje, hafta sonu Ankara Büyükşehir Belediye ile lig maçında karşılaştı. Gazetede hepimiz televizyonun başına oturmuşuz. Büyük bir istekle maça başladık. Ama öyle kötü bir futbol oynandı ki, ilgi dağılıverdi. Yeniden ilginin toplanması, kanalın değişmesiyle mümkün oldu. NTV'ye Bolton - Birmingham maçına geçişle... Yüzümüz güldü ama çok sürmeyecekti. Ne de olsa üç saat sonra Olimpiyat Stadı işkencesi vardı. 
   Türk futbolu ilerlemiyor. Bu yapıyla ilerlemesi mümkün değil. Türkiye'nin ekonomik büyüklük açısından ilk beş kentinden biri olan Adana'nın Süper Lig'deki takımı buysa, Türk Futbolu "İngiltere'yi yeneceğim" diye ortaya çıkamaz. Hadi yendi diyelim, ne çıkar 
   "Taraflı ve temiz olmayan federasyon, büyüklere çalışan hakemler, satılmış İstanbul medyası..." Anadolu'nun neresine gitsek aynı şeyleri dinliyoruz. Kabul... Peki Kulüpler Birliği ne yapıyor beyler. Onlar niye bu köhne, bu bozuk düzene baş kaldırmıyor Naklen yayın gelirlerinin yüzde 50'sinin dört büyükler tarafından paylaşılmasına neden ses çıkarılmıyor . Çıkan isyan da, neden sadece Trabzonspor'un payına oluyor Neden herkesin gözü, ligin flaş takımlarından Gençlerbirliği'nde iken Ankaralılar, Şampiyonlar Ligi'ne oynarken, başkanları çıkıp bir büyük takımın taraftarı olduğunu söyleme gereği duyuyor. Nasıl bir başka büyük takım taraftarı, bir Ankaralı, Gençlerbirliği yöneticisiyken, başkanlık yolu tıkalı olduğu için gidip Ankaragücü'nün başkanı olabiliyor. Neden ligin en iyi takımlarından Gaziantepspor'un bir pazar öğleden sonra oynadığı maça sadece 2 bin kişi gidiyor. Neden Gaziantep'in en çok satan gazetesinin tirajı sadece 2 bin 500... Neden Türkiye'de en çok tiraj yapan yerel gazetesi Bursa Olay'ın zirvesi 20 bin... 
   Bu garip pazarın doğurduğu zavallı futbola ve bu Süper "zavallı" Lig'e mazeret ararken, dış mihraklarla birlikte kendinize ve şehrinizin takımını yönetenlere de bir bakın. Ve emin olun, biraz dirayetli olsanız bugün bambaşka bir lig seyrediyor olurduk. 
   
      
   
</TEXT>
</DOC>
