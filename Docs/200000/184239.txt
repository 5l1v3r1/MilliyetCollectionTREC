<DOC>
<DOCNO> 184239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/spor/spo01.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaptanın rotası belli 
</HEADLINE>
<TEXT>

   Şampiyonlar Ligi için cesur açıklamalar yapan Beşiktaşlı Tayfur, "Lazio iyi takım. Chelsea inanılmaz yatırım yaptı. Ama tüm bunlar bizi hedefimizden döndürmez. Gruptan çıkacağız" dedi 
      MEHMET DEMİRCAN 

   
   "İki deneyim yaşadık" 
   BEŞİKTAŞ Kaptanı Tayfur Havutçu, UEFA'nın tanıtım kanalı ISN TV'ye korkusuz açıklamalar yaptı. Şampiyonlar Ligi'nde iki deneyimi bulunduğunu ancak başarısız olduklarını ifade eden Siyah - Beyazlı futbolcu, "Bu kez gruptan çıkmak istiyoruz. Lazio'yu geçen yıl UEFA Kupası'ndan tanıyoruz. Chelsea de inanılmaz yatırım yaptı. Ancak bunların hiçbiri bizi hedefimizden döndüremez. Çekinmiyoruz, gruptan çıkacağız" diye konuştu. 
   
   "Uyum sorununu aşarız" 
   LAZİO ile oynanan ilk maçta aldıkları yenilginin de önemli olmadığını vurgulayan Tayfur, ligde de Fenerbahçe'nin güçlenerek en tehlikeli rakipler arasına girdiğini belirtti. Kaptan ile birlikte ISN'ye konuşan Okan Koç da, ligde tüm takımları rakip olarak gördüklerini vurguladı, "Kimseyi küçümsemiyoruz. Uyum sorunumuz olabilir ama profesyonel futbolcular bu sorunu aşarlar" ifadesini kullandı. 
   
   Sinan'a 11 yolu    ORHAN YILDIRIM 

   LUCESCU, Ahmet Dursun ile Sergen'in sakatlığında Sinan'ı ilk 11'e hazırlıyor. Dünkü antrenmanda golcüsüyle yarım saat özel olarak konuşan Rumen teknik adam, futbolcusuna cesaret verdi. Luce şunları söyledi "Gol olsun ya da olmasın, kaleyi gördüğünde şut at. Trabzon ve Chelsea maçlarında şans vereceğim. Sakin ol, kendin gibi ol. Hava toplarına yüksel, fizik gücünü kullan." 
   SİYAH-BEYAZLILAR'IN dünkü idmanına, düz koşu yapan Sergen ile Ahmet Dursun'un yanı sıra, izin alan İlhan katılmadı. Adale sorunu nedeniyle salonda çalışan Ahmet Yıldırım ve Zago da antrenmana çıkmadı. Kondisyon ağırlıklı idmanda futbolcular tempolu bir koşu yaptı. İngiltere maçı için Millilerimiz'in Ümraniye Tesisleri'nde kamp yapacak olması nedeniyle Beşiktaş, Bükreş'e gidecek. 
   
   Pes etmek yok    TRABZONSPOR maçının cumartesi günü oynanmasını isteyen Beşiktaş'a Futbol Federasyonu olumsuz yanıt verdi. Siyah-Beyazlılar, bu konuda ısrarlarını sürdüreceklerini açıkladı. Menajer Sinan Engin, karara saygı duyduklarını belirterek, "Federasyonla görüşeceğiz, bizi Chelsea maçına yorgun çıkarmasınlar" dedi. Villarreal deplasmanından dönecek olan Bordo - Mavililer ise gün değişikliğine karşı çıktı. 
   
   Reklam yıldızı Luce    BÜNYAMİN OSMAN 

   PANCU'NUN bonservisinin alınması sırasında Beko ile ilişkilerini güçlendiren Beşiktaş'ın Teknik Direktörü Lucescu, Siyah - Beyazlılar'ın sponsoru için reklam yıldızı oldu. Daha önce kendisine ait ayakkabı ve bir motor yağı firmasının reklamlarına da çıkan Rumen teknik adam, Bükreş sokaklarında billboardları süsledi. Reklamda, "Futbolun en iyisi Lucescu, ev aletlerinin en iyisi Beko" yazısı yer aldı. 
   
   
</TEXT>
</DOC>
