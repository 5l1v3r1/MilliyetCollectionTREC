<DOC>
<DOCNO> 198062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/dunya/dun01.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Loizidu bilmecesi 
</HEADLINE>
<TEXT>

      DIŞ HABERLER SERVİSİ 

   
   Türkiye'nin Kıbrıs konusunda Avrupa Konseyi ile arasındaki en önemli pürüzü oluşturan Loizidu Davası'nda, Avrupa İnsan Hakları Mahkemesi AİHM tarafından belirlenen ve faiziyle birlikte yaklaşık 1 milyon 100 bin doları bulan tazminatın ödendiğine dair önceki gün Strasbourg ve Atina kulislerinde ortaya atılan iddia, yetkili ağızlar tarafından yalanlandı. Dün konuyu bir kez daha masaya yatıran Avrupa Konseyi Bakanlar Komitesi ise yine bir uzlaşma formülü üzerinde anlaşamadı. 
   Milliyet'e bilgi veren Konsey kaynakları, çözüme yakın olunduğunu, ancak görüşmelerin sürdüğünü belirtirlerken Ankara'nın "sıcak baktığı ve üzerinde çalışılan formülün kabulü halinde" tazminatı ödemeye hazır olduğunu ifade ettiler. Tazminatın resmen yatırılmadığını belirten bir yetkili "Ancak Türkiye uzlaşı olması halinde parayı hemen ödeyeceğini somut şekilde hissettirdi" dedi. 
   Loizidu konusunda Rum Dışişleri Bakanı Yorgos Yakovu da Milliyet'in Atina muhabiri Yorgo Kırbaki'ye yaptığı açıklamada "Türkiye tazminatı resmen yatırmadı. Muhtemelen parayı güvenilir birine teslim ederek, Avrupa Konseyi Bakanlar Komitesi'nden çıkacak kararın işine gelmesi durumunda tazminatı ödemeye hazır olduğunu göstermeye çalıştı" dedi. Dışişleri Bakanı Abdullah Gül de tazminatın ödendiği yönündeki iddiaları yalanladı. 
   Daimi temsilciler düzeyinde bugün Strasbourg'da yine toplanacak olan Bakanlar Komitesi konuya ilişkin görüşmelerini sürdürecek. AB'nin önde gelen ülkelerinin Loizidu konusunu AİHM sisteminin işleyişini olumsuz etkileyebilecek bir unsur olarak görmeye başlamaları Türkiye'nin elini güçlendiren bir etki yaratıyor. 
   
   
   
   
   
</TEXT>
</DOC>
