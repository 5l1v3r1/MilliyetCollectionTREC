<DOC>
<DOCNO> 166652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sonspo10.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Ayhan Dünya Şampiyonası zor geçecek... 
</HEADLINE>
<TEXT>

     Dünya Şampiyonası hazırlıklarını sürdüren Avrupa Şampiyonu milli atlet Süreyya Ayhan, ''sıfır rakım' çalışmaları için Edirne'deki kampının çok yararlı geçtiğini bildirdi. 
     Edirne Valisi Fahri Yücel, Süreyya Ayhan'ı makamında kabul ederek, çalışmalarını Edirne'de sürdürdüğü için memnuniyetini ileterek, başarı diledi. 
     Yücel, Ayhan'ın Türkiye'nin gururu olduğunu belirterek, ''Hem içeride, hem dışarıda büyük rakiplerle mücadele ederek başarıya ulaştı. Kendisine önümüzdeki yarışmalarda başarılar diliyorum. Onunla gurur duyuyoruz. Burada kaldığı süre içinde her türlü ihtiyacını karşılamaya hazırız'' dedi. 
     Ayhan da, Edirne'ye 3. kez geldiğini belirterek, ''Daha önce bir kez kamp için, bir kez de yurtdışındaki müsabakalara gitmek için Edirne'ye gelmiştim. Sıfır rakımlı yer seçimi için Antalya ile Edirne arasında tercih yapmamız gerekiyordu. Gençlik ve Spor Edirne İl Müdürü'nün eski sporcu olması, tartan pistin bulunması ve il valisinin sporu sevmesi Edirne'yi seçmemizde etkili oldu. Bundan sonra sıfır rakım çalışmalarını her yıl Edirne'de yapacağız'' dedi. 
     Ayhan, Dünya Şampiyonası'nda kendisini 2 ABD'li, 2 Rus, 1'er Ukraynalı ve Rumen atletin zorlayacağını belirterek, ''Rakiplerimizi takip ediyoruz. Son durumları hakkında gerekli bilgileri topluyoruz. Dünya Şampiyonası bir hayli zor geçecek'' diye konuştu. 
     Antrenör Yücel Kop da, Ayhan'ın Dünya Şampiyonası hazırlıklarının oldukça iyi geçtiğini belirterek, ''Dünyada 1500 metreyi 4 dakikanın altında koşan 6 sporcu var. Bunlardan birisi Ayhan. Ancak biz hepsinden daha iyiyiz. Başarılı olacağız'' dedi. 
     Edirne Valisi Yücel, Ayhan'a Edirne'nin geleneksel el sanatlarından olan mis sabunu ile üzerinde Edirne'nin tarihi yerlerinin motiflerinin yer aldığı çini bir tabak ile ilgili çeşitli kitapları hediye etti. 
     
</TEXT>
</DOC>
