<DOC>
<DOCNO> 194144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/siyaset/siy04.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB'ye birlikte girelim' 
</HEADLINE>
<TEXT>

   KKTC Cumhurbaşkanı Denktaş, AB İlerleme Raporu'ndaki 'Kıbrıs'ta çözüm olmazsa Türkiye'nin üyelik sürecinin ciddi engellerle karşılaşacağı' yorumları üzerine, "Rumlarla anlaşalım ve Kıbrıs bir bütün olarak Türkiye'yle AB'ye alınsın" dedi 
      ANKARA Milliyet 

   
   KKTC Cumhurbaşkanı Rauf Denktaş, AB'nin İlerleme Raporu'nun açıklanmasının ardından, Kıbrıs konusunda çözüm bulunamaması durumunda Türkiye'nin üyelik sürecinin ciddi engellerle karşılaşacağı yorumları üzerine yeni bir öneri getirerek, "Rumlarla anlaşalım ve Kıbrıs bir bütün olarak Türkiye ile birlikte AB'ye alınsın" dedi. 
   AB ve ABD tarafından Kıbrıs sorununa çözüm bulunmasının önündeki en büyük engel olarak sunulan Denktaş, bu iddiaların doğru olmadığını göstermek için dün Ankara Temsilcimiz Fikret Bila'ya yeni önerisini anlattı "Bugünkü koşullar dikkate alındığında şu öneride bulunuyoruz AB, KKTC ile temasa geçmeli, görüşmelere başlamalıdır. Madem Kıbrıs'ın tek devlet olarak AB'ye girmesini istiyor, o zaman Kuzey'i AB'ye girişe hazırlamalıdır. Bu süreci başlatmalıdır. 1960 anlaşmalarına da uygun olarak, bir çözüm üretmek mümkündür. Rum yönetimi ile KKTC arasında bir anlaşma yapılır, ancak, uygulama ileri bir tarihte belirlenir. Bu tarih gelinceye kadar KKTC ve Türkiye AB üyeliğine dönük hazırlıklarını sürdürür ve tamamlar. Bu tarih geldiğinde de Türkiye ile Kıbrıs AB'ye aynı anda üye olur. Eğer AB, Kıbrıs'ı tek devlet olarak almak istiyorsa, uluslararası anlaşmaların da gereği olarak Türkiye'yi de birlikte almak zorundadır." 
   Önerisinin hukuki ve ahlaki dayanakları olduğunu kaydeden Denktaş, şöyle konuştu 
   "1960 anlaşmalarına göre Kıbrıs, Türkiye ve Yunanistan'ın birlikte üye olmadıkları uluslararası kuruluşlara üye olamaz. AB'nin bu anlaşmaları yok saymaya yetkisi yok. Bu anlaşmaların bozulması ancak Türkiye, Yunanistan ve İngiltere arasında mümkün olur. AB, Rum yönetimini tek Kıbrıs devleti gibi AB'ye alırsa -ki bu karar verilmiştir bu anlaşmaları çiğnemiş olur. Hukukun ve ahlakın gereği Türkiye'nin üye olmadığı uluslararası kuruluşlara Kıbrıs'ın da üye olmamasıdır. Bunun anlamı, bu soruna Türkiye ile Kıbrıs'ın birlikte alınmasının çözüm olacağıdır." 
   
   
   
   
   
</TEXT>
</DOC>
