<DOC>
<DOCNO> 162340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/ekonomi/eko08.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar ABD'deki uçağını satamayacak 
</HEADLINE>
<TEXT>

     SEMA EMİR- OĞLU New York 

     New York'taki Amerikan Federal Güney Bölge Mahkemesi, Uzan Ailesi'nin Connecticut'ta bulunan 40 milyon dolarlık özel uçağının Credit Suisse Leasing tarafından satışını dondurdu. 
     Telsim cep telefonu şirketi sahibi Uzanlar'ın aleyhine New York'ta dolandırıcılık ve haraç suçlamalarıyla dava açmış olan Motorola şirketinden yapılan açıklamaya göre, federal mahkeme, Credit Suisse ve Uzanlar'a karşı ihtiyati tedbir alınması yönünde Motorola'nın yaptığı talebi kabul etti. 
     Mahkemenin aldığı ihtiyati tedbir kararı, Credit Suisse'in, Uzanlar'ın sahip olduğu ve 40 milyon dolarlık özel uçağın satışı, devri ya da kiralanmasından elde edilecek geliri transfer etmesini yasaklıyor. Connecticut'ta bulunduğu havaalanından hareket ettirilmesi de yasaklanmış olan uçağın potansiyel satışından elde edilecek her türlü paranın, mahkeme tarafından yönetilecek bir hesapta tutulması öngörülüyor. 
     

</TEXT>
</DOC>
