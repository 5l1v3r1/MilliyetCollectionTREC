<DOC>
<DOCNO> 175880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sondun10.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
New York bunu sadece 4 kez yaşamıştı.. 
</HEADLINE>
<TEXT>

     ABD ve Kanada elektrik şebekesinde dün meydana gelen ''dev arızadan'' önce, New York 1965, 1977, 1981 ve 1983'te dört kez karanlığa gömüldü. 
     ABD tarihinin en büyük elektrik arızası 9 Kasım 1965'te kaydedilmiş ve ülkenin kuzeydoğusundaki 7 eyalette yaşayan 30 milyon kişi ve Kanada'nın bir bölümü, geceyi mum ışığında geçirmişti. 
     Kanada sınırı yakınlarındaki ara istasyonda ani gerilim yükselmesine bağlı olarak elektrik kesilmiş ve 12 dakika boyunca 128 bin kilometrekarelik bir alan sadece ay ışığıyla aydınlanmıştı. 
     O dönemde New York Belediye Başkanı olan Robert Wagner, kesinti sırasında New York'un en güzel anlarından birin yaşadığını, çünkü herkesin ''kendi anladığı biçimde dayanışma duygusunu ortaya koyduğunu'' söylemişti. 
     Yaklaşık 800 bin metro yolcusunun mahsur kaldığı kesinti anlarında herkes yiyeceklerini birbiriyle paylaşmış, büyük mağazalar açık büfeler düzenlemiş ve rahatsızlanan müşterilerini yataklara yatırmıştı. Olaydan fayda sağlayan tek iş grubu taksiciler olmuş ve müşterilerinden 100 dolara kadar ücret almıştı. New Yorklular, bu ''dayanışma günlerine'' belleklerinde özel bir yer ayırmıştı. 
     Bu kesinti sırasında 3 kişi ölmüş, 2 kişi kalp krizi geçirmiş ve hırsızlık yapmaya çalışan 59 kişi yakalanmıştı. 
     Bu arızadan 12 yıl sonra, 13 Temmuz 1977'de, televizyon ekranları kararmış ve kent, tarihindeki en büyük yağmalama olaylarına sahne olmuştu. Yıldırım düşmesinden kaynaklanan arıza sırasında 2 kişi ölmüş, 44 itfaiyeci ile 418 polis yaralanmıştı. 24 saat içinde binlerce mağaza yağmalanmış ve 1 milyar dolar zarar meydana geldiği açıklanmıştı. Yağmalamalar nedeniyle 3 bin 76 kişi gözaltına alınmış, bunlardan 110'u hapis cezasına çarptırılmıştı. 
     New York'ta 9 Eylül 1981 ve 14 Ağustos 1983'te meydana gelen elektrik arızlarında da, şehrin Manhattan bölgesinin güney kesimleri karanlığa gömülmüştü. 
     
</TEXT>
</DOC>
