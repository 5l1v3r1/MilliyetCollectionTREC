<DOC>
<DOCNO> 191720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/siyaset/siy03.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP davetiyeleri Çankaya'ya iade 
</HEADLINE>
<TEXT>

   AKP'liler, Sezer'in 'eşsiz davetiye' göndermesini protesto etmek için Cumhuriyet Bayramı resepsiyonuna katılmayacak. İki AKP'li, davetiyelerini iade etti. Elkatmış da iade edecek 
   ABDULLAH KARAKUŞ Ankara 

   
   AKP milletvekilleri, 29 Ekim resepsiyonu için kendilerine eşsiz davetiye gönderen Cumhurbaşkanı Ahmet Necdet Sezer'i "resepsiyona katılmayarak" protesto etmeye hazırlanıyor. AKP'liler Sezer'i istifaya davet ederken, iki vekil de "tek kişilik davetiye"leri Köşk'e iade etti. 
   Milletvekillerini resepsiyona katılmamaya çağıran Genel Başkan Yardımcısı Dengir Mir Mehmet Fırat, "Sezer'in yaptığı adabımuaşeret kurallarına uygun değil" dedi. Yapılanın milletvekillerine yönelik büyük hakaret olduğunu belirten Fırat, "Sezer'in yaptığı ayrımcılıktır. Ben katılmayacağım. Cumhurun başkanı, cumhurun bayramında cumhurun vekillerinin arasına nifak sokamaz" diye konuştu. Kulislerde 100 kadar AKP'linin resepsiyona gitmeyeceği konuşulurken, Başbakan Recep Tayyip Erdoğan, TBMM Başkanı Bülent Arınç ve birçok bakanın davete uyacağı dile getirildi. 
   AKP Genel Başkan Yardımcısı Murat Mercan, İngiltere'de öğretim üyesi olan ve mini etek giyen bir arkadaşının bile resepsiyona gitmemesi yönünde kendisine telkinde bulunduğunu savunarak, "Ben de resepsiyona gitmemeyi düşünüyorum" şeklinde konuştu. AKP'li Melik Özmen de resepsiyona katılmayacağını belirterek, Sezer'i istifaya davet etti. Özmen, Sezer'e, "Resepsiyon tavrınız AKP'ye yönelikse kendi durumunuz tartışmalı hale gelir. Tarafsızlığınız ortadan kalkmışsa, ülkenize son bir hizmet yapmanızı sizden düşünmenizi istiyorum" sözleriyle yüklendi. AKP Grup Başkan Vekili Salih Kapusuz da "Cumhurbaşkanı'nın yanlışına ortak olmamak için resepsiyona katılmayı düşünmüyorum" dedi. 
   Davetiyeyi bugün iade edeceğini açıklayan TBMM İnsan Hakları Komisyonu Başkanı AKP'li Mehmet Elkatmış, Sezer'e tepkisini, "Köşk babasının evi değil, milletin malı. Köşk'e daha önce başörtülü konuk alınmıştı. Uluslararası insan hakları belgelerine göre suç. Onu seçenler sandığa gömüldü" sözleriyle eleştirdi. 
   
   
   'Eşim yoksa ben de yokum' 
   AKP Kahramanmaraş Milletvekili Mehmet Yılmazcan, davetiyeyi iade yazısında "Eşim 7 yıl kurum avukatlığı, 20 yıl h kimlik yaptı. Halen Adalet Bakanlığı Personel Müdürlüğü'ne vek let ediyor" diyerek resepsiyona gitmeyeceğini söyledi. 
   
   'Takip mi ediliyoruz ' 
   AKP Aksaray Milletvekili Ali Rıza Alaboyun da davetiyeyi iade etti. Sezer'e açık mektup gönderen Alaboyun, "Eşimin başını örttüğünü nereden biliyorsunuz Özel hayatımı takip mi ettiriyorsunuz Kuşku duymaya başladım" dedi. 
   
   
   
   
</TEXT>
</DOC>
