<DOC>
<DOCNO> 171836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/dunya/adun.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
30 milyon dolar bu adamın 
</HEADLINE>
<TEXT>

   Musul'daki evine sığınan Saddam'ın oğulları Uday ve Kusay'ı ihbar ederek büyük ödülü almaya hak kazanan Nevaf el Zeydani'nin devrik liderle çekilmiş fotoğrafı İngiliz basını tarafından yayımlandı 
      DIŞ HABERLER SERVİSİ 

   
   Bu fotoğraf, Saddam Hüseyin'in kuzenlerinden biri olan Nevaf el Zeydani'nin, iktidarı döneminde Irak'ın devrik liderine yakınlığını gösteren ve "itibar kazandıran" bir kanıttı. Bugünse kendisine 30 milyon dolar kazandıran ihanetin belgesi... Musul'daki evinde gizlenen Saddam'ın oğulları Uday ve Kusay'ı Amerikan birliklerine ihbar ederek ölü ele geçirilmelerini sağlayan ve "kelle başı" 15'er milyon dolardan 30 milyon dolarlık ödülü almaya hak kazanan Zeydani'nin 1989'da Saddam ile birlikte Musul'da çektirdiği bu fotoğraf İngiliz basınınında dün yayımlandı. 
   Amerikalı yetkililer, kimliğini açıklamadıkları muhbirin güvenli bir yerde olduğunu söylemekle yetinseler de, komşuları Zeydani'nin Uday ve Kusay'ın ölü ele geçirilmesini sağlayan muhbir olduğundan emin. Komşuları, Zeydani'nin Uday ve Kusay'ı ihbar ederek, Saddam ile akrabalığını çıkar için kullandığı suçlamasıyla iki yıl hapis cezasına çarptırılan kardeşinin intikamını aldığını söylüyor. Daha önce ise basına, bu nedenle hapis yatanın Zeydani olduğu bilgisi ulaştırılmıştı. 
   
   Amerikan korumasında yaşayacak 
   Zeydani'nin adının açıklanmasını istemeyen bir kadın akrabası AFP'ye, "kuzen"in Uday ve Kusay'ı onlardan bir an önce kurtulmak için ihbar ettiğini söyledi. Zeydani'nin elleri bağlanmadan gözetim altına alındığını ve Amerikan askerlerinin ona iyi davrandığını söyleyen komşu Ahmed Habel ise Uday ve Kusay'ın Zeydani ile olan akrabalık bağları yüzünden ona sığındıklarını belirtti. Ancak, Saddam ve yardımcıları ortadan kaldırılmadan Zeydani'nin Irak'ta rahat yüzü göremeyeceği kesin gibi. Zeydani, Saddam ve adamlarının gazabına uğramamak için ailesiyle birlikte daha uzun bir süre ABD korumasında gizlenmek zorunda kalacak. 
   
   Türkiye'den mobilya alacakmış    Uday ve Kusay'ın başlarına konan toplam 30 milyon dolarlık ödülü kazanan Zeydani'nin akrabaları, Saddam Hüseyin'in de Zeydani'nin başına 50 milyon dolarlık bir ödül koyduğundan emin. Zeydani'nin bir kuzeni Saddam'ı kendisinin de sevmediğini ancak, kuzeninin misafirlerini ihbar etmesinin yanlış bir hareket olduğunu söyledi. Zeydani'nin düşündüğü tek şeyin para olduğunu vurgulayan kuzen, buna rağmen iş hayatında sürekli başarısız olduğunu belirtti. Kuzen ayrıca, Uday ve Kusay'dan, onlar için saklamak üzere paralarını alan Zeydani'nin bu paralarla Türkiye'den mobilya satın almayı planladığını açıkladı. 
   
   Kutlamalarında bile 31 kişi öldü    Saddam'ın oğulları Uday ve Kusay'ın Bağdat Havaalanı'nda özel olarak hazırlanan soğuk hava donanımlı bir morg çadırında saklanan cesetleri medya tarafından böyle görüntülendi. Uday ve Kusay'ın öldürülmelerinin ardından salı akşamı Irak'ta havaya ateş açılarak yapılan sevinç gösterilerinde ikisi çocuk 31 kişi öldü. Bağdat'taki hastanelerden yapılan açıklamada, seken kurşunlardan yaralanan 76 kişiden 40'ının durumunun da ciddi olduğu belirtildi. 
   
   Türkiye'ye mi kaçacaklardı    Zeydani'nin komşularından bir çoğu, Uday ve Kusay'ın yaklaşık iki aydır Musul'da olduğunu, Zeydani'nin evineyse salı günü gerçekleştirilen operasyondan birkaç gün önce geldiklerini söylüyor. Bazıları Uday ve Kusay'ın Türkiye'ye kaçış hazırlığında olduğunu özellikle vurguluyor. Zeydani'nin yakını olduğunu söyleyen bir Musullu, AFP'ye, Uday ve Kusay'ın Türkiye'ye kaçış hazırlıklarını tamamlayana kadar kuzenin evinde kalmaya karar verdiklerini iddia etti. Adının açıklanmasını istemeyen Musullu, "Saddam'ın haziran ayında Zeydani'den, Uday ve Kusay'ın akıl sağlığının yerinde olmadığını bildirerek yardım istediğini" söyledi. Musullu, Uday ve Kusay'ın 11 araçlık bir konvoyla Zeydani'nin evine geldiğini, operasyondan iki gün önce kardeşlerin yanındaki çok sayıda korumanın evi terk ettiğini söyledi. 
   
   
</TEXT>
</DOC>
