<DOC>
<DOCNO> 162052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sonspo19.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarış atları hastanede... 
</HEADLINE>
<TEXT>

     Şanlıurfa'da, Türkiye Jokey Kulübü'nün düzenlediği çeşitli yarışlara katılan ve daha sonra soylu tay elde edilmek için kullanılan yarış atları, Harran Üniversitesi HRÜ Hayvan Hastanesi'nde tedavi ediliyor. 
     Yarış atlarının sahipleri piyasa değeri 300-500 milyar lira arasında değişen atlardan yarış sonrasında da faydalanmak için düzenli olarak kontrollerini yaptırıp, gebe kalmalarını sağlıyorlar. 
     HRÜ Veteriner Fakültesi Dekanı Prof. Dr. Nafiz Yurdaykın, Türkiye'nin çeşitli hipodromlarında koşan atların yüzde 80'inin Şanlıurfa'dan çıktığını, üniversitenin de gelen taleplere cevap verebilmek için ''Hayvan Hastanesi''ni kurduğunu söyledi. 
     Yarış atı sahiplerinin bir tedavi için 80 ile 150 milyon lirayı gözden çıkardığını ifade eden Prof. Dr. Yurdaykın, şöyle dedi 
     ''Hayvan sahipleri, 3-4 yıl süren yarış sezonu boyunca atlara doping uyguluyor. 4 yıl boyunca çeşitli kimyasal madde içeren yiyecekler tüketen hayvanda, koşu ömrünün sonunda kısırlık, gebe kalmama gibi hastalıklar görülüyor. Bir tayın 30 ile 50 milyar lira arasında fiyatla satıldığı ve soylu bir ırktan tay alınmasının önemi göz önünde bulundurulduğunda sahipleri daha duyarlı olup, veteriner yerine hastanemize geliyorlar. Bilimsel bir operasyondan sonra atın gebe kalması sağlanıyor.'' 
     
</TEXT>
</DOC>
