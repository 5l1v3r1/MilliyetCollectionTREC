<DOC>
<DOCNO> 164745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/soneko05.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı işadamları Kerkük ya da Musul'a Türk Bankası kurulmalı 
</HEADLINE>
<TEXT>

     Irak'ın Erbil, Musul, Kerkük ve Bağdat kentlerinden, Dış Ticaret Müsteşarlığı DTM ve Ankara Sanayi Odası ASO organizasyonunda Türkiye'ye gelen, çoğunluğunu Türkmenlerin oluşturduğu Iraklı işadamları, Türkiye'deki iş imkanlarını değerlendiriyor. 
     Heyet Başkanı Doktor-Eczacı Suphi Sabır A. Kadir, Kerkük ya da Musul'da bir Türk bankası kurulmasının kendileri için elzem olduğunu ifade etti. 
     Söz konusu bankanın Türk ve Irak'lı ortaklardan oluşabileceğini, böyle bir girişimin kendilerinin ticari işlemleri için çok önemli olduğunu belirten Kadir, banka dışında da müşterek yatırımlar yapılabileceğini kaydetti. 
     Türk hükümetinin Kerkük tüccarlarına kredi vermesini arzu ettiklerini, Türk işadamlarının da girişilecek işlerde kendilerine ödeme kolaylığı sağlamalarını beklediklerini ifade eden Kadir, Türkiye'nin ekonomik potansiyelinin son derece yüksek olduğunu, Türk hükümeti ve Türk işadamlarıyla ticari ilişkileri daha ileriye götürmek istediklerini bildirdi. 
     ASO'da ve Sincan 1. Organize Sanayi Bölgesinde meslektaşlarıyla ikili görüşmelerde bulunduklarını ve çeşitli firmaları ziyaret ettiklerini belirten Kadir, şuan için herhangi bir iş bağlantısı yapılmadığını, önümüzdeki günlerde anlaşmalar yapılabileceğini söyledi. 
     Sinema ve Filmcilik sektöründe faaliyet gösteren ve Türk sinemasını Irak ile tanıştırdığını ifade eden Heyet Başkan Yardımcısı Nevzat Avcı da kurulmasını istedikleri banka için Türk hükümetinden yardım ve kolaylık beklediklerini bildirdi. 
     Avcı, şunları kaydetti 
     ''Diğer devletlerden önce isteriz ki bu bankayı Türkiye kursun. Türkiye ile Irak arasında her alanda işbirliği yapılabilir. Irak'ın yeniden yapılandırılma sürecinde öncelikli olarak Türkiye'yi görmek isteriz. Türk devleti şimdiden sonra Irak tüccarları ile el birliği yapsın. Türk işadamları da tavsiyelerde bulunsunlar. İki ülkenin işbirliği olanakları en üst düzeyde değerlendirilebilir.'' 
     
</TEXT>
</DOC>
