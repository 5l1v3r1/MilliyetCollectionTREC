<DOC>
<DOCNO> 178963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/soneko35.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Profilo, Berlin Uluslararası Elektronik Fuarı'nda... 
</HEADLINE>
<TEXT>

     Türkiye'nin önde gelen kuruluşlarından Profilo Telra, bu yıl ilk kez Almanya'nın başkenti Berlin'deki Uluslararası Elektronik Fuarı'na katıldı. 
     Profilo Telra Başkan Yardımcısı Göksen Körezlioğlu, fuarda yaptığı açıklamada, 2003 yılı toplam ciro hedefinin 400 milyon dolar olduğunu söyledi. 
     Profilo'nun Avrupa'ya yayıldığını vurgulayan Körezlioğlu, Almanya, İngiltere, Fransa ve Polonya'da teşkilatlandığını ve hedeflerinin başta bu ülkeler olmak üzere Profilo markası ile dünya piyasasına girmek olduğunu ifade etti. 
     Avrupa'yı açık bir kapı olarak gördüklerini ifade eden Körezlioğlu, üretimin yüzde 75'inin ihraç edildiğini yüzde 25'inin de iç piyasaya verildiğini belirtti ve ''Dünya ürünleri arasında Türk firması olarak yerimizi alabilmek için bu yıl bu fuara kendi markamızla katılma kararı aldık'' dedi. 
     Körezlioğlu, Profilo Telra'nın 2003 yılında sadece televizyon üreten değil, sürekli teknoloji geliştiren ve bu teknolojisini tüketicilerine en kaliteli ve uygun şartlarla sunmayı kendisine ilke edindiğini ifade etti. 
     Avrupa'ya satılan 2 milyon TV rakamının 2 milyon 320 bine çıkartılacağını belirten Körezlioğlu, Çin'deki teknoloji ve araştırma merkezlerinde yenilik çalışmalarının sürdüğünü söyledi. 
     
</TEXT>
</DOC>
