<DOC>
<DOCNO> 150163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sondun24.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD birliklerinin eğittiği sürgündeki Iraklı savaşçılar Bağdat'ta.. 
</HEADLINE>
<TEXT>

     Özel Amerikan birlikleri tarafından eğitilen ve AK-47'lerle donatılan, sürgündeki 120 Iraklı savaşçı Bağdat'a geldi. 
     CNN'in haberinde, kendilerini ''Bağdat Tugayı'' olarak adlandıran Hür Irak Kuvvetleri'nden HIK bir grubun, Bağdat'ta Güney Irak'takinden daha soğuk karşılandığı belirtildi. 
     CNN muhabiri, ''Onlara karşı düşmanlık görmedim, el sallayan, alkışlayan insanlar vardı. Ancak çoğu insan yalnızca seyretti ve farklı üniformalar içindeki, AK-47'ler taşıyan bu Iraklıların kim olduğunun merakı içindeydi. Güney kentlerindeyse onları alkışlamışlardı'' dedi. 
     Sünni, Şii ve Kürtlerden oluşan 700-800 kadar HIK savaşçısı, Irak Ulusal Kongresi lideri Ahmed Çelebi'yi destekliyor. 
     HIK, ABD ve Avrupa'da yaşayan sürgündeki Iraklılar arasından, Washington tarafından seçilen kişilerden oluşturulmuş ve Amerikan ordusunca Macaristan'daki bir üste eğitilmişti. 
     CNN, bu kişilerin son birkaç gündür Amerikan özel güçlerince Irak'ta, kontrol noktalarında silah kullanımı, insan hakları gibi konularda eğitildiğini bildirdi. 
     





</TEXT>
</DOC>
