<DOC>
<DOCNO> 157525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sontur20.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener Rum Patrikhanesi'ndeki ayin sırasında hırsızlık girişimi 
</HEADLINE>
<TEXT>

     Fener Rum Patrikhanesi'nde düzenlenen ayin sırasında Yunanistan uyruklu bir kadının çantasını çalmak isteyen 2 kişi yakalandı. 
     Yunanistan'dan turistik amaçla Türkiye'ye gelen Toptidov Spyrudovla, Fener Rum Patrikhanesi'nde ayine katıldı. 
     Spyrudovla'nın dua okurken yan tarafına bıraktığı çantasını ''kaldırımcılık'' yöntemiyle çalmaya çalışan Ebru Tüfekçi ile Fatma Gönül, Yunan kadının olayı fark ederek yardım istemesi üzerine patrikhanede görev yapan polislerce yakalandı. Tüfekçi ve Gönül, bu sırada bir bıçakla polislere direnmeye çalıştı. 
     Daha sonra Fatih İlçe Emniyet Müdürlüğü ekiplerine teslim edilen Tüfekçi ve olay sırasında yanında bulunan 6 yaşındaki kızı M.T ile Fatma Gönül, Şehit Tevfik Fikret Erciyas Polis Merkezi'ne götürüldüler. 
     Aynı polis merkezinde ifadesine başvurulan Spyrudovla ise, daha sonra içerisinde 340 euro, 20 milyon lira, kredi kartları ve pasaportunun bulunduğu çantayı teslim aldı. 
     Zanlılar Ebru Tüfekçi ve Fatma Gönül'ün, işlemlerinin tamamlanmasından sonra Fatih Adliyesi'ne sevk edilecekleri açıklandı. 

     
</TEXT>
</DOC>
