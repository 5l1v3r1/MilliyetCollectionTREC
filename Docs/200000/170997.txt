<DOC>
<DOCNO> 170997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sontur11.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP "Böyle bir ortamda asker göndermek için çılgın olmalı" 
</HEADLINE>
<TEXT>

     CHP TBMM Grup Başkanvekili Mustafa Özyürek, Türkiye'nin Irak'a böyle bir ortamda asker göndermesinin çılgınlık olacağını söyledi. 
     Özyürek, gazetecilerin konuya ilişkin sorusu üzerine şu değerlendirmeyi yaptı 
     ''Böyle bir ortamda bunu düşünmek için çılgın olmak lazım. Orada hergün birkaç ABD askeri öldürülüyor. ABD askerleri oradan gitmek istiyor. Türkiye böyle bir durumda kendiliğinden oraya asker göndermek istiyor. 11 askerimizin maruz kaldığı muameleden sonra bunu talep etmeyi anlamak mümkün değil. Kaldı ki asker göndermek için yeni bir tezkere şarttır ve uluslararası hukuki meşruiyet gerekir. Şu anda orada Birleşmiş Milletler yoktur. 
     Türk askerlerinin orada ABD'li ve Polonyalı komutanların emrinde yeniden başlarına torba geçirilmeyeceğinin ve öldürülmeyeceklerinin garantisi nedir Böyle bir durumda toplumda yaratılacak infial nasıl önlenecektir. Başbakan ve Hükümet ABD bizden asker istedi diye adeta zil takıp oynayacak. Bu tezkerenin bize göre TBMM'den geçme şansı yoktur. Birkez daha çok yanlış bir oyun oynanmaktadır. Eğer tezkere bu kez de Meclis'ten geçmezse ABD ile ilişkilerimiz tamamen ortadan kalkacaktır.'' Özyürek, AK Parti'nin, TBMM gündeminde olan Anayasa değişikliği paketinin içine milletvekili dokunulmazlığının sınırlandırılmasını koyması durumunda CHP'nin tavrının ne olacağının sorulması üzerine de şunları söyledi 
     ''Biz gerek seçim döneminde, gerekse TBMM'de yolsuzlukların önlenmesinde en önemli adımın, milletvekili dokunulmazlığının kaldırılması olduğunu hep söyledik. Bu kadar önemli bir konunun ayrı olarak başlı başına bir tasarı olarak getirilmesini bekliyor ve istiyoruz. Bu gerçekleşirse diğer konuları görüşebiliriz. Ama bu kanun TBMM'den geçip Resmi Gazete'de yayınlanmadan bu tür pazarlıklara girmemiz sözkonusu değil.'' 
     
</TEXT>
</DOC>
