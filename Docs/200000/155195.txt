<DOC>
<DOCNO> 155195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sontur31.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
150 milyon liraya atlamaktan vazgeçti 
</HEADLINE>
<TEXT>

     Bilecik'in Bozüyük İlçesi'nde, bir apartmanın 6. katından atlamak isteyen işsiz genç, Kaymakam Balaban'ın 150 milyon lira yardımda bulunacağını öğrenince, intihar girişimini sona erdirdi. 
     Vilayet Meydanı'nda bulunan Kaymakamlık binasının karşısındaki Bozkaya Apartmanı'nın 6. katına çıkan işsiz ve sara hastası Erhan Güllüoğlu 26 , bir süre binanın çatısından ayaklarını sarkıtarak oturdu. 
     Güllüoğlu'nun intihar girişiminde bulunduğunu fark eden vatandaşların ihbarı üzerine olay yerine gelen emniyet güçleri ile itfaiye ekipleri çevrede güvenlik kordonu oluşturup caddeyi trafiğe kapattı. 
     Kendisini ikna etmeye çalışan emniyet güçlerine, sara hastası olduğu için iş bulamakta güçlük çektiğini anlatan Güllüoğlu, 4 yaşındaki sağır ve dilsiz kızı Elif'i tedavi ettirebilmek için paraya ihtiyacı olduğunu söyledi. 
     Olay yerine gelen Bozüyük Kaymakamı Dursun Balaban'a sorunlarını anlatan Güllüoğlu, müdahale edilmesi durumunda kendini boşluğa bırakacağını söyledi. 
     Güllüoğlu, Kaymakam Balaban'dan, kızının tedavisi için 150 milyon lira yardımda bulunacağı sözünü alınca intihar girişiminden vazgeçti. 
     Sağlık kontrolü için Devlet Hastanesi'ne götürülen Erhan Güllüoğlu'nun, 27 Mayıs 2002 tarihinde de Muğla'da intihar girişiminde bulunduğu öğrenildi. 
     
</TEXT>
</DOC>
