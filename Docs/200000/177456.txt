<DOC>
<DOCNO> 177456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/soneko30.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gümrüklerde 1 haftada 1.5 trilyon liralık vurgun ortaya çıkarıldı 
</HEADLINE>
<TEXT>

     Gümrüklerde, 14-20 Ağustos tarihleri arasında, yaklaşık 1.5 trilyon lira değerinde kaçakçılık olayı ortaya çıkarıldı. 
     Gümrük Müsteşarlığı'ndan yapılan açıklamaya göre, bu tarihler arasında gümrüklerde, yasadışı yollardan yurtdışına çıkış yapmak isteyen 14 kişi yakalandı. Olaylarla ilgili soruşturmalar ise çok yönlü olarak devam ediyor. 
     Müsteşarlığın verilerine göre, Antalya Gümrük ve Muhafaza Başmüdürlüğü'nce, 15 Ağustos'ta Almanya'dan gelen bir kişinin valizlerinde yapılan aramada 84 milyar değerinde 140 adet cep telefonu bulundu. 
     Bursa Gümrük ve Muhafaza Başmüdürlüğü'nce 14 AĞustos 2003 tarihinde, başka bir plaka ile Türkiye'ye giriş yapan 15 milyar lira değerindeki otomobile el konuldu. 
     Habur Gümrük Muhafaza Başmüdürlüğü tarafından 14 Ağustos'ta Nusaybin Gümrük Sahası'na Türkiye'ye giriş yapmak üzere Suriye'den gelen yabancı plakalı TIR'da yapılan aramada, 46 milyar lira değerinde 32 adet cep telefonu ve 45 kilogram çay ele geçirildi. 
     Yine aynı tarihte Habur Gümrük Sahası'na Irak'a çıkış yapmak için gelen yerli plakalı 3 kamyonda 50 kilogramlık çuvallarda bulunması gereken şekerin 48 kilogramlık çuvallarda belirlenerek, 960 kilogram yük eksiği tespit edildi. Olayda 61 milyar 750 milyon lira değerindeki araç ve yüklere el konuldu. 
     17 Ağustos 2003 tarihinde Irak'a çıkış yapmak için Habur Gümrük Sahası'na gelen yerli plakalı 2 kara tankeriyle ilgili Silopi 2. Jandarma Sınır Tabur Komutanlığı'na intikal eden ihbar üzerine, araçlarda yapılan aramada 55 milyar 700 milyon değerinde 2 bin 790 litre fazla benzin bulundu. 
     
     İSTANBUL İZMİR GÜMRÜKLERİ 
     İstanbul Gümrük ve Muhafaza Başmüdürlüğü'nce, 14 Ağustos'ta şüphe üzerine ihracat ve ithalat şirketi olarak bilinen firmayla ilgili yapılan tahkikatta, firmaya ait herhangi bir fatura kaydına rastlanmazken, tahkikat sonucunda 291 milyar lira değerinde kaçakçılık ortaya çıkarıldı. 
     18 Ağustos 2003 tarihinde de Almanya'ya gitmek için Haydarpaşa Gümrük Sahası'na gelen İran uyruklu bir kişinin TIR'ında yapılan aramada koli bandına sarılı afyon sakızı ele geçirildi. Olayda 188 milyar 437 milyon 500 bin lira değerindeki uyuşturucu madde ile araca el konuldu. Kuşadası Gümrük ve Muhafaza Müdürlüğü'nce 19 Ağustos 2003 tarihinde Yunanistan'ın Samos adasından Kuşadası'na gelen bir kişinin gümrük işlemlerini yaptırmadan Türkiye'ye sokmak istediği 270 milyar lira değerinde 450 adet cep telefonu ele geçirildi. 
     19 Ağustos'ta Kaçakçılık İstihbarat Takibat ve Narkotik Gümrük Muhafaza Müdürlüğü'nce merkezi Ankara'da bulunan Kimya Sanayi İthalat ve İhracat Ticaret A.Ş firmasına bağlı işyerlerinde yüzde 15 isimli eşyanın kontrol belgesi olmadan ithal edildiği ihbarı alındı. Bunun üzerine yapılan arama ve incelemede 300 milyar lira değerinde eşyaya el konuldu. 
     
</TEXT>
</DOC>
