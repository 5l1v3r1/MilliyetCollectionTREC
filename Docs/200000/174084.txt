<DOC>
<DOCNO> 174084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sontur52.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldürülüp Çubuk Barajı'na atılan kadın hamile çıktı... 
</HEADLINE>
<TEXT>

     Polis tarafından dün Çubuk Barajı'nda cesedi bulunan kimliği belirsiz kadının cinayete kurban gittiği saptandı. Kimlik tespit çalışmaları süren kadının 6-7 aylık da hamile olduğu otopside belirlendi. 
     Bir vatandaşın ihbarı üzerine Çubuk Barajı'nda kafası parçalanmış olarak bulunan kimliği belirsiz kadın cesedine bugün otopsi yapıldı. Yapılan otopsi sonucu kadının kafasından 3 mermi çekirdeği çıkarıldı. Kadının cinayete kurban gittiği saptanırken, kimliği belirsiz kadının 6-7 aylık hamile olduğu da ortaya çıktı. 
     Otopsiden sonra olaya el koyan Cinayet Bürosu ekipleri, 25-30 yaşlarında olan genç kadının kimliğini belirlemek için çalışma başlattı. Cesetten alınan parmak izleri emniyetin arşivinde bulunan izlerle karşılaştırıldı, ancak bundan bir sonuç çıkmadı. 
     Ahlak Büro Amirliği ve Kayıplar Büro Amirliği ekiplerinin de kadının kimliğini saptamak için özel çalışma yaptıkları bildirildi. 
     İlk incelemelere göre vücudunda ''dövme'' olduğu bildirilen kadının kolundakinin ''tatu'' adı verilen yapıştırma bir şekil olduğu saptandı. Çoğu silinen şekilde sarmaşığa benzer motiflerin yer aldığı ifade edildi. 
     Öldürülen hamile kadının kimliğini belirlemek için cesetten alınan fotoğraflar Asayiş Şube Müdürlüğü birimlerine dağıtıldı. Kadının kimliğinin tespitinden sonra cinayetin aydınlatılma olasılığının yüksek olduğu bildirildi. 
     
</TEXT>
</DOC>
