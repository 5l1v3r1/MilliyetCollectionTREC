<DOC>
<DOCNO> 152548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sondun09.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
The Sun "Aziz, İngiltere'den sığınma istedi, ama kabul edilmedi" 
</HEADLINE>
<TEXT>

     İngiltere'de yayınlanan The Sun gazetesi, Irak Başbakan Yardımcısı Tarık Aziz'in, Saddam Hüseyin rejimiyle ilgili önemli bilgiler karşılığında İngiltere'den sığınma istediğini, ancak bu talebin İçişleri Bakanlığı tarafından reddedildiğini yazdı. 
     Tarık Aziz'in pazarlık ettiği Amerikalı yetkililere, İngiltere'ye kabul edilmesi karşılığında önemli bilgiler verebileceğini söylediğini belirten gazete, İngiltere İçişleri Bakanlığı kaynaklarının, 67 yaşındaki Aziz'in ülkede ikametine izin verilmesinin pazarlık konusu olmadığını bildirdiğini kaydetti. 
     Bakanlık sözcüsünün, ''İnsan haklarını ihlal eden bir kişiye sığınma hakkı tanınacağını söylemek son derece saçma'' sözlerine yer veren gazete, İngiliz hükümetinin aslında, 1951 yılında imzalanan mültecilerle ilgili sözleşmede belirtilen savaş suçlarını işleyenler haricinde herkesin sığınma başvurusunu değerlendirmek zorunda olduğunu hatırlattı. 
     Haberde, Amerikan Merkezi Haberalma Teşkilatı'nın CIA , Aziz'in, devrik Irak lideri Saddam Hüseyin ve kitle imha silahlarının yerleri konusunda çok şey bildiğine inandığı belirtildi. 
     Gazete, bu şartlarda bir anlaşma yapılmasının çok da uzak ihtimal olmadığı yorumunda bulundu. 
     





</TEXT>
</DOC>
