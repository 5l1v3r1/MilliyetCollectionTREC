<DOC>
<DOCNO> 173962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/soneko21.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Finansal Yeniden Yapılandırma Programı'na, 304 firma alındı... 
</HEADLINE>
<TEXT>

     Türkiye Bankalar Birliği TBB tarafından zor durumdaki şirketlerin kurtarılmasına yönelik hazırlanan Finansal Yeniden Yapılandırma Programı FYYP çerçevesinde bugüne kadar 304 firmanın kapsama alındığı bildirildi. 
     TBB'den yapılan açıklamada en son Temmuz ayında 5 küçük ölçekli firmanın 97.9 milyon dolarlık borcunun yeniden yapılandırılması amacıyla program kapsamına alındığı kaydedilerek, 304 firmadan 208'inin büyük ölçekli, 96'sının küçük ölçekli firma olduğu bildirildi. 
     FYYP kapsamına alınıp anlaşması bağıtlanan firma sayısına da yer verilen raporda, 148 büyük ölçekli, 66 küçük ölçekli firmanın anlaşmasının yapıldığı bildirildi. 
     Raporda, FYYP kapsamına alınan firmaların sektörel dağılımında ağırlığın, 44 firmayla diğer imalat ve yöneticilik faaliyetleri, 36 firmayla tekstil ve tekstil ürünleri, 35 firmayla gıda ve hayvansal ürünleri, 25 firmayla turizm ve eğlence, 22 firmayla taşımacılık, depolama ve haberleşme, 21 firmayla metal ürünleri ve işlenmiş metal, 19 firmayla inşaat, 18 firmayla finansal kiralama ve aracılık hizmetleri sektöründe olduğu kaydedildi. 
     Firmaların coğrafi dağılımına da yer verilen raporda, 177'si Marmara, 41'i Ege, 36'sı İç Anadolu, 16'sı Akdeniz, 13'ü Güneydoğu Anadolu Bölgesi, 12'si Karadeniz ve 9'u Doğu Anadolu Bölgesi'nde olmak üzere bugüne kadar 304 firmanın program kapsamına alındığı belirtildi. 
     Raporda, program kapsamında yapılandırılan toplam borç tutarının 4 milyar 399 milyon doları büyük ölçekli, 546 milyon doları küçük ölçekli firmaya ait olmak üzere Temmuz 2003 sonu itibarıyla toplam 4 milyar 847 milyon dolar olduğu ifade edildi. 
     
</TEXT>
</DOC>
