<DOC>
<DOCNO> 173071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/astro/index.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Nedir bu klasik astroloji 
</HEADLINE>
<TEXT>

   
   Günümüzde astrolojiye sadece "Ben bundan nasıl faydalanırım " diye bakılıyor. Oysa bu bilimin kendine has bir felsefesi ve teknikleri vardır. Herkesi bunları öğrenmeye davet ediyorum 
   
   Aslına bakarsanız, ben de 1997 öncesine kadar astrolojiyi yaradandan kopuk, sadece bir psikolojik araç gibi görmekteydim. Sanki günümüz astrolojisi mükemmeldi ve geçirdiği evrimin en yüksek noktasındaydı diye düşünüyordum. 1999'dan sonra durumun çok daha farklı olduğunu görmeye başladım. Astroloji insanın kendini geliştirmesi için ipuçları veren bir araçtı ve bizler bütünlüğümüzü keşfetmek üzere buradaydık astrolojik haritamızı adeta bir bütünleşme sembolü olarak görürsek çok daha üst seviyede kendimizi gerçekleştirebilirdik. Astrolojik semboller, psikoloji terimleri ile bakıldığında, bize bu enerjileri ve çocukluktan yaşlılığa dek geliştirdiğimiz yaşam süreçlerini temsil etmekteydi. 
   İşte bu ana bakış açısı özellikle 20'nci yüzyılın ikinci yarısındaki astrolojinin yönünü de gösterir. Özellikle 80'lere gelindiğinde psikolojik yaklaşım Avrupa'da ve ABD'de tepe noktasına varmıştı. İngiltere'de Liz Greene mitolojik kahramanları ve hikayeleri astroloji literatürü içine yerleştirdi. Greene hem astrolog hem de psikoterapisttir ve bu iki alanı son derece becerikli biçimde bir araya getirmiştir. 
   
   Astrolojide yeni arayışlar 
   Halbuki astroloji alanında 90'lı yıllarla birlikte yeni bir tatminsizlik ve arayış ortaya çıkmıştır. Robert Hand, Robert Zoller gibi astrologlar geçmiş astroloji pratiklerinden ne kadar uzaklaşmış olduğumuzu vurguladılar ve araştırmalarını bu yönde, eski astroloji metinlerini çevirerek günümüz literatürünü zenginleştirme çabasına girdiler. Günümüzde astrolojinin sadece psikolojik astroloji gibi ele alındığını sanabilirsiniz. Özellikle ülkemizde her şey biraz geriden, neredeyse 20 yıl öncesinden takip edildiği için astroloji sanki yüzde 100 bir kendini geliştirme, sadece eksileri ve artıları görme, "Ben bundan nasıl faydalanabilirim " gibi hızlı, adeta bir fast food gibi algılanmaya başlandı. Başak burcu deyince aklıma şu geliyor gibi sözlerle eğlendirici tarzda, içinde oyunlar olan ama aslında yüzeysel bir kısır döngü içinde bulduk kendimizi. 
   Hatta bu sadece psikolojiye dayalı yaklaşım öyle bir noktaya vardı ki astrolojinin temel ilkeleri de dejenere olmaya, artık kullanılmamaya başladı. Çok açık bir örnek verirsek, günümüz astroloji kitaplarının pek çoğunda Kova burcunun yöneticisinin Uranüs, Balık'ın Neptün, Akrep'inki ise Pluto olarak geçer. Aynı hatayı ben de 1991 yılında yazdığım kitabımda yapmıştım. Aslında bu gezegenler sosyal trendleri ve insanın gelişimindeki evrensel temaları açıklar. Uranüs bireyselleşme ve reform, Neptün madde ötesini algılama ve evrenle bütünleşme duygusu, Pluto ise kendini yenileme arzusu ve kökten değişimle ilgilidir ve bu gezegenler dünya astrolojisinde yani politik, sosyal astrolojide başrol oyuncularıdır. 
   
   Hayatın sunduğu sürprizler 
   Söz konusu gezegenleri bu burçlara ille de yapıştırmak gibi kolaycı bir yol seçildiğinde astrolojinin sahip olduğu mükemmel simetri ve denge bozulmuş olduğu gibi aslında yeni ya da modern diyebileceğimiz bir astroloji değil, tam tersine bir hilkat garibesi, adeta bir Frankenstein yaratmış olduk. Çok daha temelde bir tartışma konusu ise insanın ne kadar özgür olduğu konusuyla ilişkilidir. Psikolojik açıdan bakınca sadece iç dünyamıza dayanarak kendimizi incelemeye alır, düzeltme yoluna gidebiliriz. Halbuki yaşam sadece içsel verilerden, yüzde 100 kişisel iradeye dayanan bir gerçeklik sunmuyor bize. Şimdi kendime güveniyorum desek de hayatın bize sunduğu sürprizlere teslim olmamız da gerekir. Bir önceki yazımda da değindiğim gibi ne zaman iradeden bahsedersek, karşımızda kaderin dikiliverdiğini görebiliriz. 
   İşte klasik astroloji adını verdiğimiz yönelim, astrolojinin tarihsel köklerine inme ve bir kenara atılan pek çok yaklaşımı yeniden değerlendirme üzerinde temelleniyor. Şimdi yeniden El Biruni'yi, William Lilly'yi ya da Bonatus'u okuma zamanı. Özellikle yaradandan kopmuş, sadece psikoloji oyunlarına yamanmış yüzeysel bir astroloji yerine felsefesi ve teknikleri ile dejenere olmamış, özüne sadık, psikoloji gibi diğer bir disipline sığınmayan bir astrolojinin peşindeyiz. Ben oradayım, sizleri de beklerim. 
   
   
   
</TEXT>
</DOC>
