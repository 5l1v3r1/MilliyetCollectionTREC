<DOC>
<DOCNO> 183818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/siyaset/siy02.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Hepsi tarih oldu 
</HEADLINE>
<TEXT>

      SALİHA ÇOLAK Ankara 

   
   Yeni Türkiye Partisi, dün ilk olağan kurultayını yaptı. Genel Başkan İsmail Cem, "Bunalımlı günler geride kaldı, hepsi tarih oldu. Bu bizim ilk adımımız" diyerek, Hüsamettin Özkan ve Kemal Derviş'li dönemi kapattı, partinin sola dönüşünü resmen ilan etti. Selim Sırrı Tarcan Spor Salonu'na eşi Elçin Cem ile birlikte gelen İsmail Cem, "Sınavını ateşle veren bir partiyiz. Hiçbir parti bizim kadar önemli sıkıntıları göğüslemedi. Çok zor, bunalımlı günlerimiz oldu. Bunların hepsi artık tarih" diye konuştu. Sosyal demokrat partilerin nostaljik maceralar haline geldiğini savunan Cem, "Bizde ne genel başkan sultası, ne de genel merkez diktası olacak" dedi. Kongre tarihi, yerel seçimin mart ya da nisanda yapılması ihtimaline karşı, altı ay önceden gerekli koşulların yerine getirilmesini garanti etmek için erkene alındı. Cem de, "Para yok, biz emek yoğun bir partiyiz. Çok çalışmanız lazım" dedi. Seçime tek aday olarak giren Cem, 548 oydan geçerli olan 539'unun tamamını alarak yeniden genel başkanlığa seçildi. 
   
   
</TEXT>
</DOC>
