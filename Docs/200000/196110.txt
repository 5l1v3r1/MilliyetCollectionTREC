<DOC>
<DOCNO> 196110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/soneko11.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TTK'nın hedefi, 232 milyon dolarlık borcu 70 milyon dolara düşürmek 
</HEADLINE>
<TEXT>

     Türkiye Taşkömürü Kurumu TTK Genel Müdürü Rıfat Dağdelen, ''Bu yıl kurumun 232 milyon dolar olarak görülen zararının, 2006'da 70 milyon dolara düşürülmesi hedeflenmektedir'' dedi. 
     Dağdelen, kurumun aylık yayınladığı ''TTK Haber Bülteni''ndeki yazısında, Karadon, Kozlu, Üzülmez, Amasra ve Armutçuk Müessese Müdürlüğü'nde 9 projenin hizmet alımıyla üretime hazırlanması durumunda, 4 yıl sonunda 48 bin 582 metre olan projelerin tamamlanmasının hedeflendiğini bildirdi. 
     Söz konusu projelerin hayata geçmesiyle 70 milyon ton kömür rezervinin üretime hazırlanmış olacağını anlatan Dağdelen, şunları kaydetti 
     ''Son yıllarda kurumumuzun faaliyet ve dönem zararlarını kabul edilebilir sınırlara indirmek için verimlilik, yatırım, maliyet ve üretimde iyileştirici önlemler alınmaktatır. Böylece ülke ekonomisine azami katkı sağlayacak biçimde havzadaki taşkömürü madenciliğinin sürdürülebilmesi amaçlanmaktadır. Nitekim, çeşitli nedenlerle faaliyetleri güçlükle yürütülen kömür ve taş nakilleri, atıkların yayılması gibi hizmetler üçüncü şahıslara yaptırılmaktadır. Bu yıl kurumun 232 milyon dolar olarak görülen zararının, 2006'da 70 milyon dolara düşürülmesi hedeflenmektedir. Amacımıza ulaşacağımıza inanıyorum.'' 
     
     ''SERMAYE 1.6 TRİLYON LİRA'' 
     Dağdelen, kurumun halen 1 trilyon 450 milyar lira olan sermayesinin, talepleri doğrultusunda 1 trilyon 600 milyar liraya yükseltildiğine işaret ederek, şöyle devam etti 
     ''TTK'da üretim düzeyinin artırılmasıyla Kozlu, Üzülmez ve Karadon Müessese Müdürlüğü işyerlerinden maksimum düzeyde metalurji kömür elde edilerek bunun dışındaki ürünlerin de bir bölümü Çatalağzı Termik Santralı'na yakıt sağlayacak şekilde hazırlanacak. Çalışmaların ihaleyle yaptırılması halinde 13 bin 500 ton gün satılabilir kömür üretim hedefine kademeli olarak 2006'da ulaşmak mümkündür.'' 
     
</TEXT>
</DOC>
