<DOC>
<DOCNO> 158529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sonspo22.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe tesislerinde duygu dolu anlar... 
</HEADLINE>
<TEXT>

     Turkcell'in, Galatasaraylı futbolcu Arif Erdem ile yaşadığı diyalog nedeniyle ''Ayın Futbol Değeri'' seçtiği, bedensel engelli Fenerbahçe taraftarı Halis Dönmezer, sarı-lacivertli futbolcuları ziyaret etti. 
     Ailesi ile Samandıra Tesisleri'ne gelen Dönmezer, antrenmandan sonra tesislerin önünde futbolcularla biraraya gelerek, sohbet etti. 
     Sarı-lacivertli oyuncuların sevgi gösterilerinde bulunduğu genç taraftar, takımın gelecek sezon şampiyon olacağına yürekten inandığını belirterek, ''Başkanımızın bir suçu yok, bütün bunlar şanssızlıktan oldu'' dedi. 
     Futbolcuların ilgisinden bir hayli mutlu olan Dönmezer, kendisiyle yakından ilgilenen kaleci Rüştü'den bütün takımın formasını istedi. Bunun üzerine hazırlıksız yakalandıklarını söyleyen Rüştü, genç taraftara kendi formasını hediye etti. 
     Başbakan Recep Tayyip Erdoğan'a da mesaj yollayan Halis Dönmezer, ''Fenerbahçeli Başbakanımız Recep Tayyip Erdoğan'dan engellilerin Anadolu liselerine sınavsız girebilmeleri için kontenjan açmasını istiyorum'' diye konuştu. 
     
</TEXT>
</DOC>
