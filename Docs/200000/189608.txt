<DOC>
<DOCNO> 189608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/siyaset/siy04.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'ÖSS takvimini erteleyin' 
</HEADLINE>
<TEXT>

   Milli Eğitim Bakanı Çelik, ÖSYM'ye resmen başvurduklarını açıkladı 
      ANKARA Milliyet 

   
   Milli Eğitim Bakanlığı, üniversite sınavında imam hatip liselerini de kapsayan meslek okulları lehine bir düzenlemeyle katsayı farkını kaldırmayı öngören tasarının bu yılki üniversite sınavlarına yetişmesi için ÖSYM'ye resmen başvurdu. Milli Eğitim Bakanı Hüseyin Çelik, gönderdikleri resmi yazıda Öğrenci Seçme Sınavı kılavuzlarının baskı takviminin makul bir süre ertelenmesini istediklerini açıkladı. 
   Çelik, Yurt - Kur'un 71. Olağan Genel Kurulu toplantısından ayrılırken bir gazetecinin, "Katsayı farkını kaldıran düzenlemenin ÖSS kılavuzlarına yetişmesi için ÖSYM Başkanı'nı aradınız mı " sorusuna, "Resmi yazı ile kılavuz basımının makul bir süre ertelenmesini istedik. Çalışmaların seyrine göre kendileriyle görüşeceğim" yanıtını verdi. 
   Bu gelişmelerin ardından 11 - 25 Kasım arasında yapılan ÖSS başvurularının, kılavuz basımının ertelenmesi nedeniyle bir ya da iki hafta ertelenmesi gündeme geldi. YÖK yetkilileri, ÖSYM'nin kendilerine bağlı bir kurum olduğunu vurgulayarak, "Çelik'in muhatabı ÖSYM değil, YÖK'tür" tavrını koymuşlardı. 
   
   
</TEXT>
</DOC>
