<DOC>
<DOCNO> 195713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sondun16.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'daki bombalara Solana, Almanya ve Fransa'dan kınama 
</HEADLINE>
<TEXT>

     İstanbul'daki patlamaların ardından, çeşitli ülke ve yetkililerden başsağlığı ve kınama mesajları geliyor. 
     AB Ortak Dış Politika ve Güvenlik Yüksek Temsilcisi Javier Solana, yazılı açıklama yaparak, İstanbul'daki terör eylemlerini kınadı. 
     Solana, açıklamasında, İstanbul'da çok sayıda masum insanın ölümüne ve yaralanmasına neden olan terör eylemleri karşısında dehşet içinde kaldığını belirterek, bu eylemleri kınadığını bildirdi. 
     Javier Solana, mesajında, Türk hükümetine ve terör eylemlerinin kurbanlarının ailelerine başsağlığı dileyerek dayanışma içinde olduklarını duyurdu. 
     Solana, terör eylemlerini ''hoşgörüsüzlük ve dışlamanın kabul edilemez bir simgesi'' olarak nitelendirdi ve bunların ortadan kaldırılması gerektiğini söyledi. 
     Alman hükümeti de, İstanbul'daki bombalı saldırıları şiddetle kınadı. Dışişleri Bakanı Joschka Fischer tarafından Alman hükümeti adına yapılan yazılı açıklamada, Almanya'nın, özellikle Yahudilere yönelik bu saldırıları şiddetle kınadığı belirtilerek, ''Bu vahşi saldırıların hedefinin, bugünkü Şabat nedeni ile sinagoglarda dua etmek için toplanan insanlara yönelik olması bizi özellikle büyük üzüntüye sevk etmiştir'' denildi. 
     Kurbanların ailelerine başsağlığı, yaralılara da şifalar dileyen Fischer, insan hayatını hiçe sayan bu ''Yahudi düşmanı saldırıları'' düzenleyenlerin bir an önce bulunarak, mahkeme huzuruna çıkartılmaları gerektiğini ifade etti. 
     İstanbul'daki saldırıların, uluslararası terörizme ve Yahudi düşmanlığına karşı mücadelenin Devletler Topluluğu'nun ortak çabası olması gerektiğini bir kez daha gösterdiğini belirten Fischer, ''Bugünkü vahşi saldırılardan sonra bu mücadele daha da güçlü şekilde sürdürülmelidir'' şeklinde ifadeye yer verdi. 
     İstanbul'daki saldırılar, Fransa tarafından da kınandı. 
     Fransa Dışişleri Bakanlığı sözcüsü Herve Ladsous, ''iğrenç'' olarak nitelendirdiği saldırıları kınadıklarını söyledi. 
     Patlamalarda ölenlerin ailelerine başsağlığı dileyen Ladsous, Fransa'nın Türk yetkililerinin yanında olduğunu kaydetti. 
     
</TEXT>
</DOC>
