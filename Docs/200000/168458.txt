<DOC>
<DOCNO> 168458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sondun05.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hillary'nin kitabı milyon sattı CNN sunucusu ayakkabı yedi 
</HEADLINE>
<TEXT>

     New York senatörü Hillary Clinton'un bir ay önce piyasaya çıkan ''Yaşayan Tarih'' adlı kitabının satışı bir milyonu geçti. 
     Kitabı basan Simon Schuster yayınevi yetkilisi Carolyn Reidy, ''Satışların bu kadar hızlı gitmesinin sevindirici olduğunu'' belirtirken Hillary Clinton, ''Bir ay içinde olanlardan doğrusu heyecan duydum, biraz da şaşırdım'' diye konuştu. 
     
     SUNUCU AYAKKABILARINI YEDİ 
     Hillary bu arada, kitabı yayınlandığında ''bir milyondan fazla satarsa ayakkabılarımı ve kravatımı yerim'' diyen CNN'deki ''Çapraz Ateş'' programı sunucusu Tucker Carlson'un programına konuk oldu ve iddiayı kaybeden sunucuya ayakkabı şeklinde yapılmış büyük bir pasta hediye etti. 
     ''Sizin için yapabileceğim tek şey, ayakkabılarınızdan biraz daha lezzetli bir şey sunmak olabilir'' diyen Hillary, sunucuya kitabından da bir adet hediye etti ve içine ''Tucker, sen kitabımda 1 milyonuncusun'' diye yazdı. 
     Hillary Clinton, eşi eski ABD başkanı Bill Clinton'un ihanetini de anlattığı kitabı için 8 milyon dolar almıştı. 
     
</TEXT>
</DOC>
