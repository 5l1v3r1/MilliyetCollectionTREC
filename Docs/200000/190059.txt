<DOC>
<DOCNO> 190059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/yasam/yas03.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Elife'ye mezarda bile rahat yok 
</HEADLINE>
<TEXT>

   Elife, hala oğlunun tecavüzüne uğrayıp inanmayan ailesinin 'infaz kararıyla' can verdi. Ve hala oğlu Onur, '15'inden büyüktü' deyince, mezarda da rahat kalmadı 
      GÖKÇER TAHİNCİOĞLU 
   
   Kahramanmaraş'ta tecavüz sonucu hamile kalınca ailesinin öldürdüğü 14 yaşındaki Elife Atlıhan'ın dramı, mezarında da bitmedi. Sarımollalı köyünde yaşayan Elife, 2001'de tecavüze uğradı. Olaydan habersiz anne Naciye Atlıhan, kızını doktora götürdüğünde yedi aylık hamile olduğunu öğrenince şok yaşadı. Elife, kendisine halasının oğlu Onur Atlıhan'ın tecavüz ettiğini söylese de, Onur Atlıhan bunu reddetti. Bu açıklamayı yeterli bulan aile, Elife'nin 'infazına' karar verdi. Ağabey Tufan, annesinin emriyle odaya aldığı kardeşinin boyu çengele asılı ipe yetmeyince, sandalyeye yastık koydu. 'Bana Onur tecavüz etti' diye bağırarak kendini sandalyeden bırakan Elife'nin 14 yıllık yaşamı son buldu. 'İntihar etti' diyen anne ve oğlu ise tutuklandı. 
   
   Ya erkek yapsaydı 
   Kahramanmaraş Ağır Ceza Mahkemesi 27 Şubat 2003'te 'adam öldürmek' suçundan yargılanan anneyi müebbet ağır, ağabeyi de 30 yıl hapse mahk m etti. 
   Mahkeme, töre indirimi istemini reddetti. Kahramanmaraş Cezaevi'nde yatan Naciye Atlıhan, karardan birkaç gün sonra kendini astı. Ağabey Tufan Atlıhan'ın dosyası Yargıtay'a gönderildi. Ancak Elife'nin dramı yine bitmedi. '15 yaşından küçük kıza tecavüz'den Kahramanmaraş Ağır Ceza'da yargılanan hala oğlu Onur Atlıhan, Elife'yle ilişkiye girmediğini söyledi. Ancak Elife'nin karnında yaşamını yitiren bebekten alınan doku örneklerini inceleyen İstanbul Adli Tıp Kurumu 'Yüzde 99 bebeğin babası' raporu verince, Onur Atlıhan bu kez de genç kızın 15 yaşından büyük olduğunu öne sürdü. 
   Bunun üzerine Elife'nin cesedi mezarından çıkarılarak Adli Tıp'a gönderildi. 
   
   
</TEXT>
</DOC>
