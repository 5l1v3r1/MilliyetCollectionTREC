<DOC>
<DOCNO> 179062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/ekonomi/eko11.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kazaklar için kola üretimini yetiştiremiyoruz' 
</HEADLINE>
<TEXT>

   Anadolu Grubu İcra Başkanı Özilhan, Almatı'daki fabrikayı daha geniş bir yere taşıyacaklarını söyledi 
   ORHAN TEKEOĞLU 
   
   Anadolu Grubu İcra Başkanı Tuncay Özilhan, Kazaklara içecek yetiştirmekte zorlandıklarını belirterek, bu nedenle Kazakistan'ın başkenti Almatı'daki Coca Cola fabrikasını daha geniş bir alana taşıyacaklarını ve kapasiteyi artıracaklarını söyledi. 
   Böylece, önümüzdeki 2 - 3 yıl içinde yaklaşık 200 milyon litrelik gazlı içecek pazarından yüzde 50 pay almayı hedefleyen Efes İçecek Grubu, kapasite artışı için, eski başkent Almatı'da işlettiği 110 milyon litre kapasiteli Coca Cola fabrikasını taşımayı planlıyor. Fabrikanın, geçtiğimiz günlerde açılışı yapılan Almatı'daki Efes bira fabrikasının yanına 2006 yılına kadar taşınması düşünülüyor. 
   Anadolu Grubu İcra Başkanı Tuncay Özilhan, Kazakistan'a yeni bir fabrikanın şart gibi gözüktüğünü ifade ederek, ''Satışlar böyle artarsa sıkıntı çekeceğiz'' dedi. Efes İçecek Grubu Başkanı Muhtar Kent de, Efes bira fabrikasının yanındaki arazi için kendilerine söz verildiğini kaydederek, taşıma işlemiyle Efes bira ile Coca Cola'nın bazı altyapı işlemlerini ortak kullanacağını ve bunun da sinerji yaratacağını bildirdi. 
   
   
</TEXT>
</DOC>
