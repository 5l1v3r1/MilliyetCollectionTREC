<DOC>
<DOCNO> 162930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/soneko10.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek emlak ve taşıt vergisi, Anayasa Mahkemesi'nde görüşülecek 
</HEADLINE>
<TEXT>

     Ankara Ticaret Odası ATO Başkanı Sinan Aygün'ün, Ankara 6. Vergi Mahkemesi'nde açtığı davada mahkeme, Anayasa'ya aykırılık iddiasını ''ciddi'' buldu. 
     Mahkeme, yasanın ek emlak ve ek motorlu taşıtlar vergisi getiren söz konusu maddelerinin iptali istemini itiraz yoluyla Anayasa Mahkemesi'ne götürme kararı aldı. 
     Aygün, şahsı adına emlak ve ek motorlu taşıtlar vergilerini Anayasa'ya aykırılığını gerekçe göstererek Ankara 6. Vergi Mahkemesi'nde dava açmıştı. 
     CHP de, 29 Mayıs 2003 tarihinde, ek taşıt ve emlak vergisi alınmasına ilişkin yasa hükümlerinin yürürlüğünün durdurulması ve iptali istemiyle Anayasa Mahkemesi'nde dava açmıştı. 
     Anamuhalefet partisi CHP'nin, 4837 sayılı Ekonomik İstikrarı Sağlamak İçin Ek Vergiler Alınması Hakkında Kanun'un 1. ve 2. maddelerinin iptali ve yürürlüğünün durdurulması istemiyle açtığı davada Anayasa Mahkemesi, ilk incelemeyi yaparak, 5 Haziran 2003 tarihinde, motorlu taşıtlar ve emlaktan ek vergi alınmasını öngören düzenlemenin iptal istemini esastan görüşmeye karar vermişti. 
     
     SİNAN AYGÜN BİLGİ VERDİ 

     ATO Başkanı Sinan Aygün, bugün Oda'da düzenlediği basın toplantısında konuyla ilgili bilgi verdi. 
     Aygün, hükümetin yüzde 6.5 faiz dışı fazlayı tutturmak amacıyla 11 kalemde gelir artırıcı önlemler aldığını, bu önlemlerin genel toplamının 5.9 katrilyon olduğunu hatırlatarak, ancak hükümetin vergi barışı düzenlemesi ile 7.9 katrilyon gelir elde ettiğini, devletin gelir arttırıcı önlemler kısmındaki hedeflediği vergi gelirini, Vergi Barışı Yasası ile elde ettiğini, bu nedenle haksız, keyfi ve mükerrer olarak uygulanan ek vergilere ihtiyacının kalmadığını bildirdi. 
     Ek vergilerden dolayı hükümeti ''samimiyetsizlikle'' suçlayan Aygün, hükümetin bu düzenlemeyi Anayasa Mahkemesi'nin kararını beklemeden, kendiliğinden kaldırması gerektiğini vurguladı. 
     Hükümetin bu yanlıştan dönmesi gerektiğini de belirten Aygün, bu vergilerin biran önce kaldırılması çağrısında da bulundu. 
     
     MAHKEME KARARININ GEREKÇESİ 

     ATO Başkanı Aygün, 6. Vergi Mahkemesi'nin verdiği kararın gerekçesi ile ilgili de açıklamalarda bulundu. 
     Mahkemenin söz konusu düzenlemenin Anayasanın 2. maddesinde ifadesini bulan hukuk devleti ilkesine aykırı bulduğunu belirten Aygün, yine ek vergilerin Anayasa'nın 73. maddesine de aykırılık teşkil ettiğini, bunun nedeninin ise getirilen ek vergilemede 73. maddeye göre vergi adaleti ve vergi yükünün dengeli dağılımında mükelleflerin ödeme güçlerinin dikkate alınmadığını vurguladı. 
     Mahkemenin kamu sektörü faiz dışı fazla hedefine ulaşabilmek için ek bir önlem olarak düşünülen ek vergilerin, Anayasa'ın 73. maddesine göre adalet ve dengeli dağılım ilkesine uyularak getirilmesi gerektiğini vurguladığına da dikkat çeken Aygün, oysa söz konusu düzenlemede adalet ve dengeli dağılım ilkesine uygun olmadığı gibi vergi mükelleflerinin yükünün ek vergilerle bir kat daha ağırlaştırıldığını bildirdi. 
     Aygün, mahkemenin Anayasa'nın 10. maddesinde düzenlenen ''kanun önünde eşitlik ilkesine''de ek vergilere aykırı bulduğunu belirtirken, mahkemenin 4837 sayılı kanun ile ek vergilerin bir defaya mahsus olmak üzere alınacağının öngörülmesine rağmen, bu düzenlemenin bir nevi ''servetin vergilendirilmesi'' sonucunu doğurduğu kanaatine vardığını da söyledi. 
     Sinan Aygün, mahkemenin bu nedenlerden dolayı ek vergilerin Anayasa'nın 2, 10, 11 ve 73. maddelerine aykırı olduğu yargısına vararak, davayı Anayasa Mahkemesi'ne götürme kararı verdiğini açıkladı. 
     ATO Başkanı Aygün, Ankara 6. Vergi Mahkemesi'nin kararını da değerlendirirken, Anayasa Mahkemesi'nin 6. Vergi Mahkemesi'nin verdiği kararı baz alacağına inandığını da vurguladı. 
     Aygün, Anayasa Mahkemesi Başkanı ve üyelerine de seslenerek 22 milyon kişiyi ilgilendiren bu konunun Anayasa Mahkemesi'nde öncelikle ele alınması dileğinde bulundu. 
     Halkın Anayasa Mahkemesi Başkanı'ndan bu konuda bir müjde beklediğini de belirten Aygün, ''Anayasa Mahkemesi'nden 6. Vergi Mahkemesi'nin aldığı karar paralelinde bir karar çıkacağına inanıyorum'' dedi. 

     
</TEXT>
</DOC>
