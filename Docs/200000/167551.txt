<DOC>
<DOCNO> 167551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/guncel/gun07.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunun neresi 'uyum' 
</HEADLINE>
<TEXT>

Kars'ta Sivas Katliamı'nı protesto etmek için basın açıklaması yapan TKP'li gruptan 4 kişi savcılık ifadeleri bile alınmadan tutuklandı... 
     GÖKÇER TAHİNCİOĞLU Ankara 

     Türkiye, AB'ye uyum yolunda 7. Paket'e ilişkin çalışmalarını sürdürürken, uygulamadan kaynaklanan sıkıntıları aşmakta büyük sorun yaşıyor. Kars'ta, Sivas Katliamı'nı protesto etmek için basın açıklaması yapmak isteyen TKP'li bir gruba, polis müdahale etti. Gözaltına alınan 10 kişiden 4'ü savcılık ifadeleri bile alınmadan tutuklandı. 
     TKP Kars İlçe Örgütü üyesi bir grup, 1 Temmuz'da, katliamı protesto etmek için basın açıklaması yapmak istedi. Grubu çember altına alan ve basın açıklaması sırasında, gösterinin yasadışı olduğuna dair uyarıda bulunmayan polis, açıklama biter bitmez gruba müdahale etti. Yaşanan arbede sonrası gözaltına alınan TKP'liler, polisteki sorgularının ardından savcılığa sevk edildi. 
     
     İki yıl hapis isteniyor 
     Savcılık, Emniyet'te alınan ifadeleri yeterli görerek, ifade almaya bile gerek görmeden 10 kişiyi tutuklanmaları talebiyle mahkemeye sevk etti. Kars Sulh Ceza Mahkemesi, Tayfun Ünlütürk, Berkan Atıcı, Özkan Salduz, Mustafa Çuhadaroğlu'nu "polise mukavemet" ve "toplumda infial uyandırmak" gerekçesiyle tutukladı. İddianamede, tutuklu dört ve tutuksuz altı sanığın, altı aydan iki yıla kadar hapisle cezalandırılmaları istendi.Öte yandan, Ankara Başsavcılığı'nın da 27 Mart'ta Irak Savaşı'nı protesto için basın açıklaması yapmak isterken gözaltına alınan Onur Dedeoğlu, Ulaş Aksakallı ve Ulaş Erdoğan hakkında "toplumda infial uyandırmak" suçundan dava açtığı ortaya çıktı. Sanıkların hapisle cezalandırılmaları isteniyor. 
     

</TEXT>
</DOC>
