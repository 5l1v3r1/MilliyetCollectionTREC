<DOC>
<DOCNO> 164496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/ekonomi/eko04.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yasa, ödenek harcanmasın diye çıkarılmış' 
</HEADLINE>
<TEXT>

Bayındırlık Bakanı Ergezen, İhale Yasası'nda yanlışlar olduğunu belirterek, 'Yasa yatırım ödenekleri harcanmasın diye hazırlanmış' dedi 
     GÜLÇİN ÜSTÜN Ankara 

     Bayındırlık ve İskan Bakanı Zeki Ergezen, yürürlükteki Kamu İhale Yasası'nda projelerin süresini uzatan gereksiz maddeler bulunduğunu belirterek, "Yasada kabulü mümkün olmayan yanlışlar var. Sanki yatırım ödenekleri harcanmasın diye bir İhale Yasası hazırlanmış" dedi. 
     Ergezen, gazetecilerle yaptığı sohbet toplantısında, Kamu İhale Yasası'na karşı olmadıklarını ve yasanın kalması gerektiğini söyledi. Bunun yasanın yanlışlarına göz yummak anlamına gelmediğini de vurgulayan Ergezen, şöyle konuştu "İhale Yasası'nın temel felsefesine 'evet', ama siyasi iktidarların icraat yapmasını engelleyen kısma 'hayır.' Duble yol çalışmalarında bu yıl içinde bin 250 kilometreyi tamamlayacağız. Ancak bunun için 200 trilyon lira kaynağa ihtiyacımız var. İhale Yasası önümüzü tıkamasaydı bu yıl bin kilometre daha yol yapabilirdik." 
     
     Üçüncü köprüden vazgeçilmedi 
     Ergezen, Tüp Geçit Projesi'nin gündeme gelmesiyle Boğaz'da üçüncü köprü projesinden vazgeçilip vazgeçilmeyeceği sorusu üzerine, bundan vazgeçildiğine dair bir işaret gelmediğini belirtti. Üçüncü köprü veya buna benzer bir çözümün ihtiyaç olduğunu söyleyen Ergezen, "Tüp geçit bir ihtiyaçtı. Bugün son aşamaya geldi. 3-5 ay sonra değişik alternatifler ortaya çıkar ve üçüncü köprüye ihtiyaç olmadığı kabul edilirse kimsenin zorla köprü yapacak hali yok" diye konuştu. 
     

</TEXT>
</DOC>
