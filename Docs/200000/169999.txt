<DOC>
<DOCNO> 169999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/soneko25.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Konferansından... "Kıbrıs AB'nin bağımlı değişkeni değil" 
</HEADLINE>
<TEXT>

     Birleşmiş Milletler BM Kıbrıs Özel Danışması ve BM Genel Sekreterinin Kıbrıs Özel Temsilcisi Alvaro De Soto'nun Yardımcısı Robert Dann, Annan Planı'nın Türkiye'nin hak ve sorumluluklarını Kıbrıs açısından genişlettiğini söyledi. 
     Dann, Boğaziçi Üniversitesi-TÜSİAD Dış Politika Forumu tarafından düzenlenen ''Annan Planı Hayaller ve Gerçekler'' konulu konferansta yaptığı konuşmada, Kıbrıs sorununu halletmek için son 3 yıl içinde önemli fırsatlar ortaya çıktığını, mutabakata varılması halinde birleşmiş bir Kıbrıs'ın Avrupa Birliği'ne AB katılma anlaşmasının imzalanmış olabileceğini ifade etti. 
     Robert Dann, Annan Planı'nın daha da iyi olması gerektiğini kaydederek, ''Plan hiçbir zaman Kıbrıslı Rum liderinden ve Kıbrıslı Türklerden bir cumhuriyetin altına girmesini içermiyor'' dedi. 
     Annan Planı'nın her iki tarafa belirli bir noktada yeni bir iki kesimli devlet kurma imkanı verdiğine işaret eden Dann, ''Yeni bir isim, yeni bir bayrak... Her iki tarafın da masada üzerinde uyum sağlanmasıyla, haklar ilerleyebilecektir'' diye konuştu. 
     Annan Planı'nın bazılarının korktuğu kadar kağıt üzerinde bir anlaşma olduğuna inanmadığını vurgulayan Dann, şunları kaydetti 
     ''Bu plan, Türkiye'nin hakları ve sorumluluklarını Kıbrıs açısından genişletmektedir. Bu plana göre toprak bütünlüğü, güvenliği, anayasa düzeni garanti altına alınıyor. Kıbrıslı Rumlar bu plana daha sıcak bakıyor. Kıbrıslı Türkler ve liderler için bu o kadar kolay değil. 
     
     ''ANNAN PLANI TÜRKİYE'YE AB ÜYELİĞİ GETİRECEK'' 
     Rum kesimindeki Kıbrıslı İşverenler ve İşadamları Federasyonu Yönetim Kurulu Üyesi Constantinos Kittis de, Annan Planı'nın Türkiye'ye Avrupa Birliği AB üyeliği getirecek önemli bir çalışma olduğunu söyledi. 
     Kittis, ''Çözümsüzlük, çözüm değildir. Özellikle KKTC ve Türkiye, Kıbrıs'ın AB'ye girmesinden en çok faydalanacak olan kesimdir. Türkiye'nin cesur bir karar alması gerekiyor ki Kıbrıs Türk kesimi istediği hayata ulaşabilsin'' diye konuştu. 
     Constantinos Kittis, Ada'nın bölünmesiyle ortaya çıkan sorunların çözümünde iyi niyet, karşılıklı güven ve her iki tarafın benzer hayat standartlarına ulaşması gerektiğini ifade ederek, ''Yani dengeli bir durum olması gerekiyor. Kamuoyu, bir çözüm olması gerektiğini kabul etmiştir. Biz de bazı haklardan mahrum bırakıldık. Çözümde herkesin fikri alınacak. Çözüm, referanduma sunulacaktır'' diye konuştu. 
     
     ''KIBRIS AB'NİN BAĞIMLI DEĞİŞKENİ DEĞİL'' 
     Eski Büyükelçi Gündüz Aktan ise Kıbrıs'ın AB'nin bağımlı değişkeni olmadığını belirterek, ''Kıbrıs, AB'ye girişimizi kolaylaştırır. Kıbrıs, bağımsız bir değişkendir. Kendine özgü sorun ve çözümleri vardır. Çözüm, mevcut hukuku bir yana iterek olmaz. Mevcut anlaşmaları gözönüne alarak oradaki hakları tanıyarak olur'' dedi. 
     Aktan, Kıbrıs'ta sadece Türk tarafının yerine getirmesi gereken vecibeler yaratıldığını ifade ederek, şunları kaydetti 
     ''Her gün yeni bir takvim ortaya çıktı. Türkler takvimi sevmiyor. Buna uymuyoruz. Bundan sonra da muhtemelen uymayacağız. 
     Kıbrıs sorununun çözümü, Türkiye'nin AB'ye girmesi şartına bağlandı. Görünmeyen sorun budur. Eğer üye olmazsak, Kıbrıs'ın ekonomik bakımdan karşı tarafın hakimiyetine girmesi ve çok kısa sürede tasfiye olması mümkündür. Önereceğim çözüm şudur Güney Kıbrıs Rum yönetimi geçici bir süre için AB üyesi olur. Kuzey Kıbrıs dışarıda kalır. Orası üyeliğe hazırlanır. Türkiye'nin üyeliğiyle birlikte Annan Planı süratle uygulanır. Aksi halde Kıbrıs'ta çözüm olmadığı gerekçesiyle Türkiye'nin AB'ye üyelik süreci sona erer.'' KKTC İşadamları Derneği Başkanı Özdil Nami de, ''Annan Planı kabul edilecek. Yunan ekonomisi bizi bastıracak'' şeklinde bir korkuları olmadığını ifade etti. 
     Nami, ''Annan Planı'ndan daha iyi bir çözüm ne olabilir Nerede olabilir Bu, Kıbrıslı Türkler için bir bilinmezdir. Kıbrıslı Türkler, gelecek için vizyonlarını bildirdiler. Şimdi diğerleri bunu dikkate almalıdır'' diye konuştu. 
     
</TEXT>
</DOC>
