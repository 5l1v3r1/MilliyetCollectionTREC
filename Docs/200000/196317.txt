<DOC>
<DOCNO> 196317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sondun15.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda Başbakanı'na saldırı hazırlığı iddiası... 
</HEADLINE>
<TEXT>

     Hollanda Başbakanı Jan Peter Balkenende'nin, 2 hafta önce olası bir saldırıdan son anda kurtulduğu öne sürüldü. 
     Savcılıktan yapılan açıklamada, Başbakanın Rotterdam yakınlarındaki Capelle aan de Ijssel kasabasında bulunan evinin yakınlarında, üzerinde bıçak bulunan bir kişinin yakalanarak gözaltına alındığı kaydedildi. 
     Verilen bilgiye göre, şüpheli, akşam saatlerinde bir kadına, Başbakanın evinin adresini sordu. Adres soran kişiden kuşkulanan kadın ise durumu polise bildirdi. Polis, şüpheli şahsı Başbakanın evinin bulunduğu sokakta durdurdu. Şüphelinin üzerinden bıçak çıkması üzerine şahıs gözaltına alındı. 
     Şüphelinin evinde yapılan aramada da tabanca bulunduğu bildirildi. 
     Savcılığın açıklamasında, saldırının yapılacağına ilişkin kesin kanıtlara ulaşılamadığı, ancak olayla ilgili soruşturmanın sürdürüldüğü, şüphelinin gözaltı süresinin 30 gün uzatıldığı kaydedildi. 
     Şüphelinin kimliği ve olay sırasında Başbakanın evinde olup olmadığına dair bilgi verilmedi. 
     
</TEXT>
</DOC>
