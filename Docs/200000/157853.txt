<DOC>
<DOCNO> 157853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sonspo13.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Mavericks 1-0 öne geçti... 
</HEADLINE>
<TEXT>

     ABD Profesyonel Basketbol Ligi NBA konferans finallerinde Dallas Mavericks, normal sezonun en başarılı takımı San Antonio Spurs'ı deplasmanda 113-110 yenerek, 7 maçlık seride 1-0 öne geçti. 
     Batı Konferansı'ndaki karşılaşmada Mavericks ile Spurs, San Antonio'da karşı karşıya geldi. 
     Maçın başında ilk serbest atışı Eduardo Najera ile kaçıran Mavericks, daha sonra üst üste 49 atışta isabet bularak, ayrı bir başarıya imza attı. 
     Takımda faul atışlarında 17'de 17 yapan Dirk Nowitzki 38 sayı atarak en skorer oyuncu oldu. Yine faul atışlarında 10'da 10 yapan Michael Finley 26, 7'de 7 yapan Nick Van Exel 14, 6'da 6 yapan Steve Nash 22 sayı gerçekleştirdi. 
     NBA Ligi tarihinde bugüne kadar 10 takım, bir maçta bütün faul atışlarını sayıya çevirirken, bu kategoride en iyi performans, 1989'da 28'de 28 yapan Phoenix Suns'a ait. 
     48 faul atışından 17'sini kaçıran Spurs'da ise Tim Duncan 40 sayıyla gecenin en skorer oyuncusu oldu. 19 faul atışından 7'sini kullanamayan Duncan ayrıca 15 ribaund aldı, Tony Parker da skora 18 sayı ekledi. 
     Lige yarın Doğu Konferansı'nda New Jersey Nets-Detroit Pistons maçıyla devam edilecek. New Jersey Nets, seride 1-0 önde bulunuyor. 
     
</TEXT>
</DOC>
