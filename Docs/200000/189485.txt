<DOC>
<DOCNO> 189485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/yazar/okur.html </URL>
<DATE> 2003/10/18/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
Yeni gündem Irak bütçesi 
</HEADLINE>
<TEXT>

   
   Birleşmiş Milletler nihayet son noktayı koydu "Irak'ta ABD önderliğinde çokuluslu askeri güç bulundurulacak." Bu durumda Irak'ta Türkiye nereye oturacak 
   Biz, Irak konusunun stratejik boyutuna girmeyeceğiz. Üçüncü tezkere ile başlayan sürecin mali boyutuyla ilgileneceğiz. 
   Biliyoruz ki 2004 bütçesinde Irak faturası ile ilgili en küçük bir bilgi yok. 2004 bütçesinde Irak'a yer verilmemiş. 
   2004 bütçesinde bütçe büyüklüğü 160.9 katrilyon lira. Bütçe gelirleri 114.5 katrilyon, bütçe açığı 46.3 katrilyon lira. 99.1 katrilyon lira vergi geliri elde edilecek. 
   
   Maliyet hesaplanıyor 
   Bu bütçede yer almayan Irak faturası ilginç olacak. Çünkü Irak bütçesi ayrı hazırlanıyor. Diyeceksiniz ki ne yapılıyor 
   Öncelikle Genelkurmay Başkanlığı ile Dışişleri Bakanlığı konuyu gündemine aldı. Aşağı yukarı 10 gündür üzerinde çalışıyorlar. Büyük ihtimalle önümüzdeki hafta içinde bu çalışma bitecek. Ve bu kez Maliye Bakanlığı'nın kapısı çalınacak. 
   Hesap yapılırken Irak'a kaç bin asker gönderileceği önem taşıyor. Bize yansıyan bilgilere göre Irak bütçesinde hesaplar 10 bin asker üzerinden yapılıyor. Maliye Bakanlığı, bu çalışmaların bitmesini bekliyor. 
   Çünkü Maliye Bakanlığı, Irak bütçesi için ABD ile yeni bir pazarlığa oturacak. Maliye Bakanı Kemal Unakıtan konuyla ilgili olarak en küçük bir söz söylemiyor. Ama kulislerden yansıyan hava, Bakan Unakıtan diyormuş ki 
   "Komşumuz Irak'a barış ve güvenlik için gidiyoruz. Orada olmamız gerekiyor. Ama işin mali boyutuna bakarken müttefikimiz ABD de biraz elini cebine atacak. Para vermesi lazım." 
   Kısacası Türkiye, Irak bütçesini hazırlarken ABD'den mali destek istemeye hazırlanıyor. Ama küçük bir notu aktaralım. Geçen yılı ve ikinci tezkere tartışmasını unutmayalım. Türkiye, 2003 bütçesini hazırlarken bütçeye 4 katrilyon liraya yakın blokaj koydurmuş, yedek akçe olarak olası gelişmeler için önlemini almıştı. Daha sonra bu blokaj kaldırılmıştı. 
   Şimdi hava değişti, şartlar değişti. Bakalım Maliye Bakanı Kemal Unakıtan, Dışişleri eski Bakanı Yaşar Akış'tan daha iyi tüccar olduğunu gösterebilecek mi 
   
   "9 milyon euro" uçtu    Avrupa Birliği'nin Bilgöl depreminden sonra 8 milyon 800 bin euro ayırıp yaptırmaya niyetlendiği okulları İMKB üstlenince işler karıştı. 
   AB Türkiye Temsilciliği Bingöl depreminin eğitim kurumlarında yarattığı tahribata bakıp, 4 milyon euroluk bir destekle yola çıkmıştı. Milli Eğitim Bakanlığı da "5 okulumuzdaki problem büyük. Bu 5 okulun yeniden yapılandırılması için gelin, bu desteği artırın" demişti. AB Temsilciliği, bu gelişme üzerine 4 milyon euroluk yardımı 8 milyon 800 bin euroya çıkarttı. AB uzmanları Bingöl'de fizibilite yaptı. Çalışmalar bitti. İş para almaya geldi. 
   Ancaaak... Sorun çıktı. Çünkü Bingöl Valiliği, AB Temsilciliği'nin yapacağı bu okulları İstanbul Menkul Kıymetler Borsası'na İMKB vermiş. Bu gelişmeden AB Temsilciliği'nin bir hafta önce haberi olmuş. Peki, şimdi ne olacak 9 milyon euro verilmeyecek. Milli Eğitim Bakanı Hüseyin Çelik, geçen hafta AB Temsilciliği'nden özür dilemiş. 
   "Gelin başka bir proje hazırlayalım bize bu parayı verin" diyen Milli Eğitim 9 milyon euroyu kaçırmamak için kırk takla atıyor. 
   
      
   
</TEXT>
</DOC>
