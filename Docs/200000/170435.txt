<DOC>
<DOCNO> 170435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/son/sontur06.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şalvarspor dağılıyor... 
</HEADLINE>
<TEXT>

     Mustafa ARSLAN BURDUR, DHA . 
     

BURDUR'a bağlı Güneyyayla Köyü'nde şalvar ve başörtüleriyle futbol oynayan genç kızlardan oluşan Şalvarspor dağılıyor. Futbolcu kızlardan 4'ü evlenerek takıma veda ederken, kimisi de halı dokuma ve tarla işlerine döndü. 20 kişilik takım yavaş yavaş eksilirken yaz başından beri sahaya çıkmadı. 
     Kent merkezine 20 kilometre uzaklıktaki 120 haneli, 450 nüfuslu Güneyyayla Köyü'ndeki kızlar erkek futbol takımının amatör kümede şampiyon olmasından sonra futbola merak sarmış ve köy meydanında müsabakalar yapmaya başlamıştı. Geçen yıl, yöresel kıyafetleri ve lastik ayakkabılarla top peşinde koşan Güneyyaylalı kızlar büyük ilgi görmüş, bir anda meşhur olmuştu. Kızların ünü ülke sınırlarını aşmış, Güney Kore'nin SBS televizyonu dahi Dünya Kupası fragmanlarında kullanmak üzere köye gelerek Salvarspor'u görüntülemişti. 
     
     KULÜP KURAMADILAR 

     Bir kulüp kurmak için çabalayan Salvarspor, bunu başaramayınca dağılma noktasına geldi. Şalvarspor, Güneyyayla nüfusuna kayıtlı olan Burdur AKP Milletvekili Bayram Özçelik'e de başvurdu. Ancak kulüp için gerekli destek sağlanamadı. Şalvarspor'da oynayan kızlardan 4'ü evlenerek takıma veda etti. Kızların çoğu nişanlanırken, bazıları da halı dokuma ve tarım işlerine geri döndü. En son 2 ay önce Isparta'nın Gönen İlçesi'nde düzenlenen bir şenlikte sahaya çıkan Şalvarspor, bir daha futbola hasret kaldı. 
     
     TADINDA KALSIN 

     Futbolcu kızlar, erkeklerin tekelinde olan futbolu kadınlara sevdirebilmek için yola çıktıklarını, yine de amaçlarına ulaştıklarını söyledi. Eğlenmek için futbol oynadıklarını anlatan kızlar, ünlü olmalarının yaşantıların da bir değişikliğe yol açmadığını, eski işlerine geri döndüklerini kaydetti. 
     Köy Muhtarı Vedat Tokat ise kulüp kurmak için çok çaba sarfettiklerini ancak başarılı olamadıklarını dile getirdi. Muhtar Tokat, Şalvarspor'un ünlenmesiyle bazı çevreler tarafından yanlış yönlendirildiklerini ifade ederek "Basın kuruluşlarından para almamız yönünde tavsiyelerde bulunuldu. Hata yaptığımızı çok geç anladık. Ancak herşeye rağmen köyümüzün ve ilimizin ismini duyurduk'' dedi. 
     Herşeyin tadında kalması gerektiğini belirten Muhtar Tokat, "Şu an bizim yapabileceğimiz bir şey yok. Kızlarımızın gösteriği medeni cesaret bile takdire değer'' diye konuştu. 
     
</TEXT>
</DOC>
