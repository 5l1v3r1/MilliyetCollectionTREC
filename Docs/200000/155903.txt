<DOC>
<DOCNO> 155903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/spor/aspo.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Aldı üç kaldı üç 
</HEADLINE>
<TEXT>

Beşiktaş, son haftaların formda takımı Adanaspor'u Sergen'in penaltı golüyle yıktı, puan avantajını bırakmadı. Kartal, şampiyonluk için geri sayıma başladı 
     BİLAL MEŞE 

     Beşiktaş lider... Ne var ki bu özellik, Kartal'ı hem strese hem de gereksiz paniğe sürüklüyor. Adeta diken üstünde olan Siyah - Beyazlılar, dünkü Adana galibiyetini hem Cordoba'ya, hem de savunmasına borçlu dersek inanın abartmış olmayız. Kolombiyalı file bekçisi, her iki yarıda iki net pozisyonu önlerken, savunması da ne yerden ne de havadan rakibe geçit vermedi. 
     Zirvedeki bu amansız yarışta Beşiktaş'tan iyi futbol beklemek hayalden öteye gitmezdi. Dünkü 90 dakikalık mücadele, Kartal'ın son haftalardaki etkisiz futbolunun tipik bir örneğiydi. Adana'nın ünlü sıcağı ve nem oranının yüksekliği de Beşiktaş'ı oyundan düşüren en büyük faktördü. 
     Ligde tehlikeli bölgeden uzaklaşan Adanaspor, penaltı golüne kadar etkili oldu. İlk yarıda yüzde 100'lük pozisyonlardan gol bulamayan Turuncu - Beyazlılar, ikinci yarıda da bu özelliğini sürdürdü. 
     İlhan Mansız'ın oyundan çıkması ve yerine Ahmet Dursun'un görev alması, Beşiktaş'ın hücum gücünü biraz kıpırdattı. Ahmet, oyuna girdikten sonra ceza alanı içinde kazandığı iki net pozisyonu gole çevirse, Beşiktaş ne vakitten çalacaktı, ne de sıkıntıya girecekti. Beşiktaş'ın paniğini anlamak mümkün değil. Şampiyonluğun anahtarı onlarda... Üç puan avantajı Beşiktaş'ın kötü futboluna rağmen şampiyonluğa taşıyacak en büyük faktördü. 
     
     17. dakikada İlhan, sağdan indi. Çizgi üzerinde Pancu'yu gördü. Rumen futbolcu düzeltip, sert vurdu. Top kalecide kaldı. 
     21. dakikada herşey terse dönebilirdi. Volkan, soldan süratle indi. Topu aşırdı. Meşin yuvarlağa Cafer sahip oldu. Ancak Cordoba'nın zamanında kaleyi terk etmesi Adanaspor'u bir golden etti. 
     36. dakikada bu kez Ümit, topu ceza alanı içine doldurdu. Ercan, arka direkte, altı pas içinde topa ıska geçti. 
     37. dakikada İbrahim soldan rakip alana indi, Sergen'i gördü. Bu futbolcu topu Giunti ile buluşturdu. İtalyan futbolcunun şutu kalecide kaldı. 
     43. dakikada Serkan, topla ceza alanına giren İlhan Mansız'ı indirdi. Serdar Tatlı penaltıyı gösterdi. Sergen şık bir vuruşla topu filelere gönderdi 0- 1 
     45 3'te bu kez Ercan, İlhan Mansız'ı ceza alanı içinde itince Tatlı ikinci kez beyaz noktayı gösterdi. Sergen, topu aynı köşeye atınca Murat gole izin vermedi. 
     Beşiktaş, 58. dakikada gole çok yaklaştı. Kaan Dobra sağdan indi. Ceza alanına kesti. İbrahim gelişine sert vurdu. Topu kaleci güçlükle kornere çeldi. 
     62 ve 69. dakikada Cordoba, iki net pozisyonu önlerken, Kartal'a da güven aşıladı. Özellikle 69. dakikada Cafer'in sert şutunda zamanlaması mükemmeldi. 
     70. dakikada Kaan Dobra sağdan aşırtma bir pasla Ahmet Dursun'u buluşturdu. Bu futbolcu zor pozisyonda sert vurdu, kaleciden döndü. Savunma kornere çeldi. 
     Maçın geri kalan bölümünde tempoyu düşüren Beşiktaş, üç puanla evine döndü. 
     
Hediye istemeyiz      Lucescu, Galatasaray'ın maçlarından çok kendilerine baktıklarını söyledi, "Rakibin takılması artık önemsiz. Yarış son dakikaya kadar sürecek" dedi 
     'Avrupa finali gibi' 
     ŞAMPİYONLUK yarışında önemli Adana virajını döndüklerini açıklayan Lucescu, artık Galatasaray'dan hediye beklemediklerini söyledi. Rumen teknik adam, "Bu saatten sonra bizim ne yaptığımız önemli. Eğer şampiyonluğu kaybedersek bu bizim hatalarımızdan olur. Son dakikaya kadar yarış devam edecek. Sezona bakarsak, şampiyonluğu bizim hak ettiğimizi görürsünüz" dedi. 
     
     'Etkili oynadık' 
     LUCESCU, Adanaspor maçında son haftalara oranla daha üretken olduklarını da açıkladı. Rumen hoca şunları söyledi "İyi pozisyonlar bulduk, fırsatlar yarattık. Daha farklı skor olabilirdi. İlhan oyundan çıkardığım için kızmasın. O görevini yaptı. Ritmi artırmak için Ahmet Dursun'u oyuna aldım. Zaman zaman bu tür değişiklikler yaparak, tempoları ayarlamak zorundayız." 
     
     Maçın adamı 
Çok formda      KALECİ Murat, özellikle son üç haftada giderek yükselen form grafiği ile dikkat çekiyor. Galatasaray ve Gençlerbirliği maçlarından sonra dün de Beşiktaş önünde farkı önleyen isimdi. İkinci 45 dakikada, Beşiktaş forvetleriyle burun buruna kaldığı pozisyonlarda mükemmel refleksleriyle gole geçit vermedi. Özellikle ikinci penaltıyı kurtararak da, ustalığını gösterdi. 
     
     Maçın hakemi 
İki doğru bir yanlış      HAKEM Serdar Tatlı oyunu dengede götürdü. Faul pozisyonlarını yakından izleyen ve adil kararlar veren Tatlı, maçın kaderini etkileyen penaltı düdüklerinde ise iki doğru, bir yanlış yaptı. İlhan Mansız'a yapılan iki harekete verdiği penaltı kararlarında haklıydı. Ancak ikinci yarıda Yasin'in ceza alanında topla elle oynamasını göremedi. Bu da penaltıydı. 
     
MECBUREN SERGEN      Adana karşısında ilk penaltıyı ağlara yollayan yıldız futbolcu, ikinci vuruş için Ronaldo'yu çağırdı. Ancak Sambacı atışı kullanmak istemediğini işaret etti 
     'Sıcaktan kaçırdım ' 
     İLK yarıda kazanılan penaltı atışlarında topun başına geçen Sergen, kaçırdığı ikinci penaltıyı istemeyerek attığını söyledi. Yıldız futbolcu, topu almadan önce Ronaldo'yu çağırdığını, ancak Brezilyalı oyuncunun vuruşu kullanmaya gelmediğini açıkladı. Sergen, "İlk penaltıda rahattım. Ancak ikinci penaltıda, sıcağın verdiği rehavetle, topu istediğim yere atamadım" dedi. 
     
     'Kaçacağı belliydi' 
     LUCESCU da ikinci penaltıyı Ronaldo'nun atması gerektiğini söyledi. Rumen teknik adam, "Sol ayakla penaltı kullananlar genelde hep aynı köşeyi seçerler. Sergen'in ikinci kez aynı yere vuracağını biliyordum. İşaret ettim ama geç kaldık" dedi. Sergen daha önce ligde kullandığı 2 penaltının birini gole çevirmişti. Golcü İlhan ise bu sezon iki penaltı atışını da kaçırmıştı. 
     
Ahmet Dursun Başkent'te yok      HAFTALARDIR sakat ve cezalı futbolcular nedeniyle sıkıntı yaşayan Beşiktaş'ta son kayıp Ahmet Dursun oldu. Yıldız futbolcu, Adanaspor karşılaşmasında 4. sarı kartını görerek Gençlerbirliği deplasmanı öncesinde cezalı duruma düştü. Sınırdaki İbrahim, Zago ve Ahmet Yıldırım, Başkent'teki kritik maçta sarı kart görürlerse, Galatasaray'a karşı forma giyemeyecekler. 
     
Taraftarlardan Adana baskını      Beşiktaş, Adana deplasmanında yalnız kalmadı. 5 bine yakın Siyah-Beyazlı taraftar tribündeydi 
     10 otobüs kalktı 
     ADANASPOR deplasmanında Beşiktaş adeta evinde oynadı. Siyah - Beyazlı taraftarlar yüzde onluk bilet kapasitesine karşın, gişelerden aldıkları biletlerle tribünleri doldurdular. Adana 5 Ocak Stadı'nda yaklaşık 5 bine yakın Beşiktaş taraftarı, takımını yalnız bırakmadı. Maçtan bir gün önce İstanbul'dan 10 otobüs ücretsiz olarak taraftarları Adana'ya taşıdı. 
     
     Yakışmayan tablo 
     STADLARA yabancı madde sokulmaması ve sahaya atılmaması konusunda yapılan tüm uyarılara karşın Adana'da çirkin tablolar oluştu. Maçtan önce sahaya çıkan Yıldırım Demirören ve Sinan Engin'e büyük tepki vardı. Tribünlerden Demirören ve Engin'e yumurta atıldı. Öte yandan devre arasında şeref tribününde gerilim yaşandı. Tribünde ise bir taraftarın başı yarıldı. 
     
Maçtan notlar      Cafer'in tepkisi 
     İLK yarının sonunda hakem Serdar Tatlı'ya penaltı kararlı nedeniyle tepki gösteren Cafer, maç sonunda sert açıklamalar yaptı. Tecrübeli futbolcu, "Herkes gerçeği gördü. Beşiktaş maçı saha dışında kazanıyor" diye konuştu. 
     
     Sıkı güvenlik 
     ADANA Emniyet Müdürlüğü karşılaşmada sıkı güvenlik tedbirleri aldı. Maçtan önce taraftarlar tek tek aranırken, tribünlerde de sivil polisler görev yaptı. Alkollü olarak stada gelenlerin ise biletlerine el koyuldu. 
     
     Başkan'dan tebrik 
     BAŞKAN Serdar Bilgili, Adana dönüşünde havaalanında Teknik Direktör Mircea Lucescu'yu tebrik etti. Bilgili, "Sonuna kadar devam. Mutlu sona adım adım yaklaşıyoruz. İyi sonuçlar hepimizi rahatlatıyor" diye konuştu. 
     
     PAF'lar galip 
     SON haftalara girilen PAF Ligi'nde, en yakın rakibinin üç puan önünde lider olan Beşiktaş, Adanaspor engelini de 2 - 1 aşarak yoluna devam etti. Siyah - Beyazlı takıma galibiyeti Ali ve Bülent'in attığı goller getirdi. 
     
     Sıcak bunalttı 
     SİYAH - Beyazlı futbolcular iki günlük Adana macerasında en çok sıcaktan şikayetçi oldu. Maç saatinde ısı yaklaşık 36 dereceye kadar yükseldi. Isınmaya çıkan iki takım oyuncuları, daha maç başlamadan bunaldı ve isyan etti. 
     
     Nostaljik forma 
     BEŞİKTAŞ sahaya, 100. yıl için yaptırılan nostaljik formayla çıktı. Siyah-Beyazlılar bu formayı daha önce Göztepe ile oynanan lig maçında 45 dakika giymişti. Futbolcuların uğur için bu formayı istediği öğrenildi. 
     
     Tayfur'dan moral 
     KART cezalısı olduğu için Adanaspor maçında forma giyemeyen Beşiktaşlı Tayfur, kafileyle birlikteydi. Tecrübeli futbolcu maçın başlamasına kısa bir süre kala soyunma odasında giderek arkadaşlarına tek tek moral verdi. 
     

</TEXT>
</DOC>
