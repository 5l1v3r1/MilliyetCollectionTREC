<DOC>
<DOCNO> 196664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sontur27.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı Soruşturma, Türkiye'nin yüzünü ağırtmıştır 
</HEADLINE>
<TEXT>

     İçişleri Bakanı Abdülkadir Aksu, İstanbul'da sinagoglara yapılan saldırılarla ilgili olarak alınan sonucun, Türkiye'nin uluslararası platformlarda yüzünü ağarttığını söyledi. 
     TBMM Genel Kurulu, Başkanvekili İsmail Alptekin başkanlığında saat 15.00'de toplandı. İçişleri Bakanı Aksu, söz isteyerek, İstanbul'da 2 sinagoga yönelik saldırı hakkında Meclis'e bilgi verdi. 
     Eylemlerin sinagogları hedef almasının, teröristlerin sinsi bir plan içinde bulunduklarını göstermekle birlikte, bu eylemin yalnızca Türkiye'deki Musevi cemaatine yönelik olduğunu düşünmenin ve söylemenin mümkün olmadığını kaydeden Aksu, ''Eylemler, Türkiye'yi Türkiye yapan unsurları, bütün Türk milletini, Türkiye'nin istikrarını ve istikametini hedef almıştır'' dedi. 
     Eylemleri şiddetle lanetlediklerini vurgulayan Aksu, terör örgütlerinin eylem stratejileri belirlerken, daima birden çok hedefi vurmayı amaçladığını, yapılan eylemlerin birden çok kesimi rahatsız etmesinin örgütler için arzu edilen durum olduğunu kaydetti. Terörün hedefinin sosyal hayata korku ve dehşet salmak olduğuna dikkati çeken Aksu, İstanbul'daki eylemlerin sinagoglara yönelmesinde, Musevi vatandaşlar için kutsal olan Şabat ile Müslümanlar için kutsal olan Ramazan ayının seçilmesinin rastlantı olmadığını vurguladı. 
     Yüzyıllardır bir arada barış içinde yaşamakla kalmayıp, aynı zamanda dünya için de dini hoşgörü açısından model teşkil eden toplumsal kabullerin hedef alınmak istendiğini belirten Aksu, konuşmasını şöyle sürdürdü 
     ''Çoğunluğunu Müslümanların oluşturduğu bu ülkede Musevi, Hıristiyan ve hatta Tanrı tanımazların hiçbir problemle karşılaşmadan bir arada yaşıyor olması, terör örgütleri için kabul edilemez bir durumdur. Onların lügatında, hoşgörüye ve toleransa yer yoktur. Üstelik, insanlıktan da nasiplerini almamışlardır. Nasıl erdemli bir insan olmanın uluslar ve dinler üstü bir takım ortak kabulleri varsa terör örgütüne mensup olmanın da bir ortak paydası vardır. Bu ortak payda düzene, hoşgörüye, gelişmeye karşı olmak, kan dökmeyi ve korkutmayı sevmektir. Dolayısıyla, teröristin bir milleti, bir milliyeti yoktur. O nedenle değişik toplumlardan, değişik ülkelerden ve kültürlerden bireyler bir araya gelerek, amaç birliği yaparak, terör eylemleri gerçekleştirebilmektedirler. 
     Madem ki teröristler bir ortak platformda buluşabiliyor, erdemli insanlarda bir araya gelebilmeli, teröre karşı ortak bir mücadele zemini bulabilmelidir. Terörün, kimden gelirse gelsin ve kime yönelirse yönelsin, insanlığa karşı işlenmiş bir suç olduğunu, artık herkes kabul etmelidir.'' 
     
     ''MECLİS BİZE GÜVENMELİDİR'' 
     Aksu, Türkiye'nin teröre karşı olanca gücüyle mücadele ettiğini, uluslararası her toplantıda terörün de tıpkı uyuşturucu ticareti gibi insanlık aleminin ortak değerlerini yıpratmayı hedeflediğini meslektaşlarına söylediğini kaydetti. Aksu, ''Ama pek çok ülke teröre bizim gibi veya bizim kadar maruz kalmadığı için bu sese kulak vermedi. Sonuç ortada. Şimdi, kendisini en çok korunaklı sayan ülkeler bile, uluslararası terör tehdidi ile karşı karşıya...'' dedi. 
     Terörle mücadele ve bu tip örgütlü eylemlerin aydınlatılması çok ciddi çalışmayı gerektirdiğini anlatan Aksu, başta İstanbul Valisi, DGM Başsavcısı ve İstanbul Emniyet Müdürü olmak üzere, devletin sorumlu tüm birimlerinin takdir edilecek bir işbirliği içinde yürüttüğü bu çalışmaları gölgeleyecek, boşa çıkartacak beyanlardan ve açıklamalardan kaçınılmasını istedi. 
     Emniyet teşkilatı ve diğer güvenlik birimlerinin elinde ileri teknoloji ürünü olan aletler bulunduğunu, bu nedenle en küçük ipucunun bile değerlendirildiğini ve değerlendirilmeye devam edileceğini kaydeden Aksu, teknolojinin verdiği imkanların sonuna kadar kullanılacağını, olayın aydınlatılması, faillerin tespit edilmesi konusunda Yüce Meclis'in kendilerine güvenmesi gerektiğini vurguladı. 
     
     ''ÖNEMLİ OLAN SİYASİ İRADEDİR'' 
     Saldırı ile ilgili önemli mesafelerin alındığını, İstanbul Valisi Muammer Güler'in bugün, eylemlerin faillerine ilişkin tespitleri açıkladığını hatırlatan Aksu, şöyle devam etti. 
     ''Benim vurgu yapmak istediğim husus, olayın üzerinden daha 24 saat bile geçmeden faillerin tespit edilmiş olmasıdır. Belki akla şu soru takılabilir niçin failler kısa sürede belirlendiği halde açıklanma için bu gün beklenmiştir Sebebi gayet açıktır. Türk güvenlik güçleri, toplumun önüne ileri teknoloji ile teyit edilmiş bilgilerle çıkmak istemiştir. Doğal olan da budur. Henüz kesinleşmeyen bilgilerle yapılan açıklamaların ne denli zararlı sonuçlar doğurduğu, hepimizin hafızalarında hala tazeliğini korumaktadır. İşte bu tavır bile bizim çalışmalarımızdaki, anlayışımızdaki farkı ortaya koymaya yetmektedir.'' Olayın aydınlatılmasında emeği geçenlere teşekkür eden Aksu, ''Alınan sonuç, Türkiye'nin uluslararası platformda da yüzünü ağartmıştır. Tabiatıyla başarı kolay gelmemiştir. İyi yetişmiş ve nitelikli personelin yanı sıra kullanılan teknolojide etkili olmuştur'' dedi. 
     Aksu, bugün göğüslerini gere gere ''vatandaş devletine düne göre daha yakındır'' deme cesaretini kendilerinde bulabildiklerini belirterek, geçen bir yıl içinde terörü oluşturabilecek ortamın yanı sıra doğrudan terör odaklarıyla da çok etkili mücadele ettiklerini, bu zaman zarfında terör örgütlerinin bomba imalat yerlerinin belirlendiğini, düzenlenen operasyonlarda çok sayıda bomba ve bomba yapımında kullanılan malzeme ele geçirildiğini söyledi. 
     Güvenlik güçlerinin başarılı istihbarat ve takibi sonucunda kanlı eylemleriyle toplumun nefretini kazanmış bir terör örgütünün üst düzey yöneticilerinin yakalandığını hatırlatan Aksu, ancak bütün önlemlere rağmen terör eylemlerinin meydana gelmesinin mümkün olduğunu vurguladı. Aksu, ''Önemli olan, olayların karanlıkta kalmaması ve aydınlatılması için ortaya konulan kararlı siyasi iradenin varlığıdır. Bir kez daha tekrar edeyim ki biz Hükümet olarak terörün her türünü lanetliyoruz ve her türüyle mücadelede kararlıyız'' dedi. 
     
</TEXT>
</DOC>
