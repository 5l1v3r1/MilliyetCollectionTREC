<DOC>
<DOCNO> 168488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/soneko08.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İŞKUR'a müracaat edenler arasında doktorlar da var 
</HEADLINE>
<TEXT>

     Türkiye İş Kurumu İŞKUR Eskişehir Müdürlüğü'ne kayıtlı işsizler arasında, doktor, veteriner, eczacı, mühendis, mimar ve yönetici gibi 1145 fakülte mezunu olduğu belirlendi. 
     İŞKUR İl Müdürlüğü'nden aldığı bilgiye göre, bu yılın ilk yarısı itibariyle kuruma kayıtlı iş arayanların sayısı 12 bin 5, bunların arasında hiçbir işyerinde çalışmayan gerçek işsiz sayısı ise 10 bin 812. 
     Kayıtlı işsizler arasında, nitelikli meslek grupları doktor, veteriner, eczacı, mühendis, mimar, yönetici ve teknisyenler yer alıyor. 
     Eczacı ve yardımcısı 9, doktor ve veteriner 18, hemşire, ebe ve tıp teknisyeni 216, mimar ve mühendis 523, teknisyen 673, yönetici 252 kişi iş arayanlar arasında bulunuyor. 
     Vasıfsız 3 bin 277 beden işçisi kayıtlı işsizler arasında ilk sırada yer alıyor. Beden işçilerini, 2 bin 797 kişiyle büro elemanları, 726 kişiyle metal tezgah çalışanları, 697 kişiyle muhasebeci ve 692 kişiyle ağır vasıta şoförleri izliyor. 
     Kayıtlı işsizler arasında 1145 fakülte, 1021 yüksekokul ve meslek yüksekokulu, 2 bin 954 de lise ve dengi okul mezunu bulunuyor. Geri kalan işsizler ise ortaokul, ilkokul, okuma-yazma bilen ve okuma-yazma bilmeyen kişilerden oluşuyor. 
     
</TEXT>
</DOC>
