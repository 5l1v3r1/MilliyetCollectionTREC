<DOC>
<DOCNO> 152465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/ekonomi/eko03.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Mavi Akım'da vana altı ay kapalı kalacak 
</HEADLINE>
<TEXT>

Barajlar dolunca, hükümet, elektrik üretiminde hidroelektrik santrallarına ağırlık verme kararı altı. Mavi Akım'dan gaz alımı altı ay durdurdu 
     EVRİM ERGİN 

     BOTAŞ, Mavi Akım hattından aldığı doğalgazı altı ay için durdurdu. Karar, barajlardaki su seviyesinin beklenenin üzerinde olması üzerine alındı. Bakanlık, hidroelektrik santrallarına ağırlık vererek, daha ucuz olan bu kaynağı kullanmak istiyor. 
     Aralık 2002'de denemeleri yapılan ve Şubat 2003'te de gaz pompalanan Mavi Akım'dan gaz alımının 12 Mart itibariyle durdurulduğu açıklandı. Böylece yapımı aşamasında birçok tartışma yaşanan Mavi Akım hattından gaz alımı, faaliyete geçmesinden iki ay sonra kesilmiş oldu. 
     
     Anlaşmada var 
     Gaz alımının kesilmesi, BOTAŞ'ın Gaz Export şirketi ile yaptığı anlaşmaya dayanıyor. Bu anlaşmada her iki tarafın da gaz sevkiyatını altı ay süreyle durdurma ve yavaşlatabilme hakkı bulunuyor. 
     Enerji Bakanlığı'ndan verilen bilgiye göre doğalgazdan elde edilen elektrik maliyeti çok yüksek. Oysa ki barajlardaki su miktarı normalin çok üzerinde olduğundan, bir süreliğine bu kaynaktan daha ucuz elektrik üretimi olanaklı hale gelmiş durumda. 
     
     0.5 cente elektrik 
     Enerji Bakanlığı yetkilileri, Türkiye'nin kendi olanaklarını sonuna kadar kullanarak, elektrik üretiminde doğalgaz bağımlısı olmaktan kurtuluşun amaçlandığını belirtti. 
     Enerji bakanlığı yetkilileri şöyle dedi "Atatürk Barajı ağzına kadar su dolu. Kapaklar açılarak, fazla suyu boşaltmayı düşünüyoruz. Bu barajdan elde edilen elektriğin maliyeti kilovat başına 0.5 cent. Mobil santrallerden elde edilen elektriğin kilovatı ise 11 - 16 dolar arasında. Bu yıl hidroelektrik santrallerden faydalanmayı düşünüyoruz. Mobillerin bazılarını da askıya alacağız." 
     
Elektrik maliyeti düşecek      Elektrik maliyetinin ucuzlayacağını belirten bakanlık yetkilileri, doğalgaz fiyatlarını indirilmesi için de girişimlerin devam ettiğini belirtti. Türkiye'ye maliyeti 3.4 milyar dolar olan Mavi Akım ile birlikte 2003 yılı doğalgaz arzı 25.9 milyar metreküp. Bu yılki talebin ise 23.9 milyar metreküp olması bekleniyor. Buna göre, 2 milyar metreküpe yakın bir arz fazlası olacak. 
     


EKONOMİ 






















</TEXT>
</DOC>
