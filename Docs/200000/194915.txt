<DOC>
<DOCNO> 194915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/guncel/gun03.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'yı karıştıran imam 
</HEADLINE>
<TEXT>

   Maçka'da 62 İspanyol askerin öldüğü uçak faciasıyla ilgili eşyaları İspanya'ya gönderen İmam Topçu, krize yol açtı. Bakan Yardımcısı Ugarte, Topçu'ya "Ölenlerin yakınları, Savunma Bakanı'nı iyi araştırma yapmadığı için suçluyor" dedi 
      TEKİN ATAY Trabzon DHA 
   
   Afganistan dönüşünde Trabzon'un Maçka ilçesine bağlı Şahinkaya beldesi yakınlarına düşen ve 62 İspanyol askerinin öldüğü uçak kazasının ardından, yaşamını yitiren askerlerden birinin fotoğraflarını ailesine gönderen imam Sait Topçu, İspanya'da krize neden oldu. 
   İspanya Savunma Bakan Yardımcısı Javier Jimenez Ugarte, Ankara Büyükelçisi Manuel De La Camara ve Askeri Ataşe Albay Pedro Reventos'la birlikte dün kazanın meydana geldiği Pilav Dağı'nda incelemelerde bulundu. Heyet daha sonra Şahinkaya Belediye Başkanı Mehmet Akkaya ve Konaklar Mahallesi İmamı Sait Topçu ile görüştü. 
   
   'İspanya'ya değil, savcıya' 
   Ugarte, kazada ölen Çavuş Blas Aguilar'a ait fotoğraf ve özel eşyaları, mektupla Aguilar'ın Valencia'daki eşi Angeles Cubas Aguilar'a gönderen Topçu'ya "İspanya'da krize neden oldunuz. Gönderdiğiniz eşyaları alan aile ve kazada ölen bazı askerlerin aileleri bir dernek kurdu. Muhalefet partisinin de desteğiyle Savunma Bakanı Federico Trillo'yu, bölgede iyi arama yapılmadığı için suçlamaya başladılar. Bu hareketinizin politik yönünü de düşünmek lazım. Sizden ricam, bir daha böyle eşyalar bulunursa İspanya'ya göndermeyin, savcılığa teslim edin" diye sitem etti. 
   Şaşıran Topçu ise, "Krize neden olduysam özür dilerim. Benim gönderdiklerim, manevi değeri büyük olan birkaç küçük eşya ve fotoğraflardan ibaretti. Bunu duygulandığım için yaptım" dedi. 
   Heyet, Maçka Belediye Başkanı Ömer Yıldız'ı ziyaretinde ise, kaza bölgesine anıt yapmak istediklerini söyledi. Yıldız, Türk askerinin kucağında bir İspanyol askeri tasvir eden anıt projesini maketini Ugarte'nin beğendiğini söyledi. 
   
   
   
   
   
</TEXT>
</DOC>
