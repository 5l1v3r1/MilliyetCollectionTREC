<DOC>
<DOCNO> 181647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sondun03.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD "Türkiye'nin asker katkısını memnuniyetle karşılarız" 
</HEADLINE>
<TEXT>

     ABD Dışişleri Bakanlığı, Türkiye'nin Irak'taki istikrar gücüne asker katkısını memnuniyetle karşılayacaklarını ve Türkiye'nin katkısının, Irak'taki istikrarı ilerleteceğini bildirdi. 
     ABD Dışişleri Bakanlığı sözcülerinden Adam Ereli, konuyla ilgili sorular üzerine, "Türkiye'nin Irak'taki istikrar gücüne katkısını tabii ki memnuniyetle karşılarız. Türkiye, asker katkısında bulunmayı isterse ilgili bütün taraflarca kabul edilebilecek şekilde Türk askerlerinin gelmesine yönelik düzenleme yapılabilir" dedi. 
     Ereli, ABD'nin Türkiye için öngördüğü kredi konusunda da "Dışişleri Bakanlığı olarak biz, yardım paketiyle ilgili Cuma günü Kongre'ye bildirimde bulunduk. Bu fonlarla, Türkiye'nin kapsamlı ekonomik ve finansal reformlarına ve ödemeler dengesine destek sağlamayı amaçlıyoruz. Bu fonlar, Türkiye'nin güçlü ekonomik politikalar uygulaması koşuluna bağlı olacak" diye konuştu. 
     
</TEXT>
</DOC>
