<DOC>
<DOCNO> 164164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/soneko46.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Türkiye artık bir daha kriz terminolojisine girmemeli 
</HEADLINE>
<TEXT>

     Ekonomiden soumlu Devlet Bakanı Ali Babacan, Türkiye'nin artık bir daha kriz edebiyatına ve kriz terminolojisine girmemesi gereken bir ülke olduğunu bildirdi. 
     İngiltere Maliye Bakanı Gordon Brown'ın Hazine'den sorumlu yardımcısı Paul Boateng ile makamında yaklaşık bir saat süreyle bir görüşme yapan Bakan Babacan, Boateng tarafından kapıya kadar uğurlandı. 
     Bakan Babacan bir gazetecinin Devlet Bakanı Kürşad Tüzmen'in ''bir kriz yok ama öncü sinyali var. Bunu ihracatın ithalatı karşılama oranından takip edilyoruz'' şeklindeki sözlerine dikkat çekerek görüşlerini sorması üzerine, son kurlarla ihracatçıların sıkıntı çektiğini bildiklerini ifade etti. 
     Ancak Türkiye'nin artık kriz terminolojisini geride bırakması gereken bir ülke olduğuna inandıklarını belirten Babacan, geleceğe hep beraber ümitle bakılması gerektiğini vurguladı. 
     Londra'da geçirdiği iki gün boyunca aldıkları izlenimlerin de son derece olumlu olduğunu belirten Babacan, ''dünya piyasalarının Türkiye'ye bakışı hızla değişiyor. Olumluya doğru değişiyor. Burada önemli olan serbest piyasa mekanizmasının ve serbest piyasa kurallarının düzgün bir şekilde işlemesi ve bizim de hükümet olarak bu serbest piyasa dinamiklerinin rahatça çalışması için bir altyapı hazırlamamız. Bir bakıma gölge etmememiz, önemli olan bu'' dedi. 
     Pek çok senaryonun yazılıp çizilebildiğini, bu tür raporları kendilerinin de okuduklarını belirten Babacan, ''ancak öte yanda da piyasanın gerçekleri var. Parametreleri var. Parametlelerdeki iyileşmeyi hep beraber gözlemliyoruz ve artık Türkiye'nin bir daha kriz edebiyatına ve kriz terminolojisine girmemesi gereken bir ülke olduğunu düşünüyoruz'' diye konuştu. 
     Bakan Babacan, ihracatın ithalatı karşılama oranlarında alarm sinyalleri çaldığı görüşüne yarnıt verirken de, ''biz bunu zaten geçenlerde cari işlemler açığı ile ilgili tahminlerimizi revize ederek açıkladık. Piyasalar buna bakacak eğer şu andaki cari işlemler açığı tehlikeli boyutlara ulaşmış bir açıksa zaten kurların şu anda kendini ayarlaması gerekecek. Yok Türk ekonomisi bu açğı kaldırabilir düşüncesi hakimse piyasalarda, o zaman durum daha farklı'' dedi. 
     Önemli olanın kendilerinin şeffaf şekilde ekonomi yönetimini yürütmeleri ve rakamları, verileri şeffaf biçimde zamanında açıklamaları olduğunu da belirten Babacan, ''uyguladığımız politikalarda tutarlı olmamız önemli. Biz politikalarımızı ne kadar tutarlı ve kararlı yürütürsek, ekonomimizdeki düzelme ve iyileşme de o kadar hızlı olacaktır'' görüşünü vurguladı. 
     Bakan Babacan, daha sonra THY'nin 17.00 uçağıyla Türkiye'ye hareket etmek üzere Heathrow Havaalanı'na doğru yola çıktı. 
     
</TEXT>
</DOC>
