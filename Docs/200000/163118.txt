<DOC>
<DOCNO> 163118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/spor/spo02.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
KIVRAK GOLCÜ 
</HEADLINE>
<TEXT>

Van Hooijdonk'tan her gün başka bir açıklama geliyor. İki gün önce Fenerbahçe'ye yeşil ışık yakan Hollandalı golcü dün fikir değiştirdi 
     Birmingham şanslı 
     FENERBAHÇE'NİN transfer gündeminde yer alan Hollandalı yıldız Van Hooijdonk'un İngiltere yolunda olduğu bildirildi. Feyenoord ile sözleşmesi biten başarılı futbolcunun menajeri Rob Brehler, İngiliz BBC televizyonuna transferdeki gelişmeleri yorumladı. Brehler, "Birmingham, Benfica ve Fenerbahçe'den ciddi teklifler var. Ancak en şanslı İngiltere" dedi. 
     
     600 bin pound şartı 
     DAHA iki gün önce Türkiye'ye gelmesinin ağırlık kazandığını açıklayan Hooijdonk'un menajerinden 48 saat sonra böyle bir açıklama gelmesi soru işareti yarattı. Brehler, "Teklifleri inceliyoruz. İki kulüple ortak bir nokta bulamazsak gündeme Fenerbahçe gelir. Türkiye üçüncü tercihimiz" diye konuştu. Hooijdonk 600 bin pounttan aşağı imza atmayacağını da dile getirdi. 
     
'Fenerbahçe oldu gibi'      MURAT AKBAŞ 

     İSTANBULSPORLU Selçuk, Sarı - Lacivertli yönetimin transferini bitirmek için Galatasaray'dan daha ciddi adımlar attığını açıkladı. Yıldız futbolcu, "Başkanım Adnan Sezgin, bu sezon beni satacağını bildirdi. Büyük ölçüde Fenerbahçe ile anlaştık. Sarı - Lacivertli formayı giymeyi dört gözle bekliyorum. Sorun olursa seneye giderim. Hem bu kez Fenerbahçe'nin Şampiyonlar Ligi maçlarında forma giyme şansı bulurum" dedi. 
     
Prahhl'dan hızlı start      CHİRİSTOPH Daum'un isteğiyle göreve getirilen çim uzmanı Dieter Prahhl dün işbaşı yaptı. Prahhl, Şükrü Saracoğlu ve tesisleri gezerek incelemelerde bulundu. Orman mühendisi olan Prahhl stadın çimlerini beğenmediğini belirterek değişmesinin gerektiğini söyledi. Alman uzman Samandıra ve Dereağzı'ndaki çimlerin ise fena olmadığını belirtti. 
     
İsmail'e özel program      FENERBAHÇE Teknik Direktörü Daum'un, sözleşme imzaladıktan sonra İsmail Güldüren'in durumunu sorup, bir rapor istediği öğrenildi. Alman teknik adam, "Futbol oynayabilir mi " diye sorup, tamamen iyileştiğini öğrenince, sezona iyi hazırlanabilmesi için genç futbolcuya özel bir çalışma programı verdi. İsmail Güldüren, balayında olmasına rağmen, bu program doğrultusunda çalışmalara başladı. 
     
Şakiri iddiası      BULGARİSTAN basını, CSKA Sofya'da forma giyen Makedon yıldız Şakiri'nin Fenerbahçe yolunda olduğunu yazdı. Haberde tecrübeli futbolcunun şu ifadelerine yer verildi "Transferde bazı temaslarım var. Beş gün içinde Fenerbahçe ile sözleşme imzalamayı umuyorum. Kısa bir süre içinde bu konu netleşir." Ancak Fenerbahçeli yöneticiler Şakiri'nin transferini yalanladı. 
     

</TEXT>
</DOC>
