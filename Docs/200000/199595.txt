<DOC>
<DOCNO> 199595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sontur11.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyetten alarm... Ankara'da suikast ihbarı var .. 
</HEADLINE>
<TEXT>

     Emniyet Genel Müdürlüğü, İstanbul'daki olayların ardından olası terörist saldırılara karşı, il emniyet müdürlüklerini uyardı. 
     Emniyet Genel Müdürlüğü, söz konusu olası eylemlerin içeriği ve hedefler konusunda bir uyarı yazısı hazırlayarak il emniyet müdürlüklerine gönderdi. Bu çerçevede güvenlik önlemleri artırılırken ilgililer de uyarıldı. 
     Olası eylemlerin diğer eylemlerden farklı olabileceği ihtimaline de dikkat çekilen yazıda, Emniyetin tüm birimlerinin bu tespitler üzerine teyakkuza geçirilerek, daha önce alınan tedbirlerin yeniden gözden geçirilmesi istendi. 
     Yazıda, alınacak duyumlar karşısında istihbarat çalışmalarına ağırlık verilmesi ve görülen en küçük ''şüpheli durumun'' değerlendirilerek, ilgili birimlerin haberdar edilmesi talimatı verildi. 
     Bu çerçevede, özellikle Ankara'da üst düzey bir yönetici-politikacıya karşı eylem gerçekleştirileceği duyumu üzerine de önlemler artırıldı, korumalar uyarıldı. 
     İntihar eylemi şeklindeki bu saldırı olasılığına karşı, konuyla ilgili istihbari çalışma yapılması, herhangi bir aksaklığa meydan verilmemesi ve şüpheli durumların ilgili birimlerin bilgisi dahilinde değerlendirilmesi bir yazıyla istendi. 
     İstanbul'daki saldırıların ardından, Ankara Emniyet Müdürlüğü, bir süredir Bakanlıklar çevresini Çevik Kuvvet'e bağlı birimler tarafından 24 saat esasıyla devriye usulü korumaya almıştı. 
     
</TEXT>
</DOC>
