<DOC>
<DOCNO> 184722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/yasam/yas04.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin'in sesi sustu... 
</HEADLINE>
<TEXT>

   Filistin davasının önde gelen savunucularından Prof. Edward Said, yakalandığı lösemi hastalığına 67 yaşında yenildi... 
      NEW YORK Milliyet 
   
   Filistin davasının önde gelen savunucularından Filistinli Profesör Edward Said, kan kanserine yenik düşerek yaşama veda etti. Said'in bağlı olduğu Knopf yayıncılıktan Shelly Wanger, 1990'lı yılların başından bu yana lösemi hastası olan profesörün New York'taki bir hastanede 67 yaşında öldüğünü açıkladı. Edebi metin eleştirmenliği de yapan Said, 1935'te Kudüs'te doğdu, yaşamının büyük bölümünü ABD'de geçirdi. Eserlerinde Filistin davasını ateşli bir şekilde savunan Said, kültür, müzik ve İngiliz edebiyatıyla ilgili konularda da kitaplar yayımladı. "The Question of Palestine", "After the Last Sky", "Musical Elaborations" ve "Cultural Imperialism" gibi eserlere imza atan Said, yazılarında İsrail'i Filistinlilere kötü davranmakla eleştirmişti. 
   Said, 1957'de Princeton Üniversitesi'nden mezun olmuş, Harvard'da yüksek lisans eğitimi görmüş ve yine aynı üniversiteden profesörlük unvanı almıştı. Said, Yale, Harvard ve Johns Hopkins üniversitelerinde ders veriyordu. 
   
   
</TEXT>
</DOC>
