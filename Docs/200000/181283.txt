<DOC>
<DOCNO> 181283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/soneko28.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Vergi nispetlerini artırmayı düşünmüyoruz 
</HEADLINE>
<TEXT>

     Maliye Bakanı Kemal Unakıtan, toplam gelirler içindeki vergi gelirlerinin payı 2002 yılında yüzde 74.8 iken 2003 yılında yüzde 83.7'ye çıktığını söyledi. Unakıtan, 2004 yılı sonu enflasyon hedeflerinin yüzde 12'ler civarında olduğunu sözlerine ekledi. 
     Hükümetin ve Maliye Bakanlığı'nın en önemli hedeflerinden bir tanesinin sağlıklı vergi gelirlerini artırmak olduğuna işaret eden Bakan Unakıtan, şunları kaydetti 
     ''Düşünün bütçeniz açık ve bu bütçe açığının ana sebebi faiz ödemeleri olduğu için birinci hedefiniz faizleri düşürmek. Faizler düşüyor ama yeterli değil, daha da düşmesi lazım. İkincisi vergi gelirlerinizi artırmanız lazım. Yeni vergi koymayı düşünmüyoruz. Vergi nispetlerini artırmayı da düşünmüyoruz ama kayıt dışı ekonomiyi kayıt altına almayı düşünüyoruz. 
     Önümüzdeki dönemde yapacağımız en önemli çalışma, kayıt dışı ekonomiyi kayıt altına almak. Kurumlar vergisinin toplam vergi mükellefi 598 bin ve bu sene toplamayı düşündüğümüz tahmini kurumlar vergimiz de 8.9 katrilyon lira. Bu mükelleflerin 5 bini verginin yüzde 80'ini ödüyor yani yüzde 1'i yüzde 80'i ödüyor yüzde 99'u yüzde 20'yi ödüyor. Böyle şey olmaz. Önümüzdeki dönem kayıt dışı ekonomiyi kayıt altına alma dönemidir.'' Bu konuda vatandaşların, sivil toplum kuruluşlarının, Türkiye Odalar ve Borsalar Birliği'nin ve esnaf odalarının yardımını beklediğini belirten Unakıtan, ''Türkiye'nin en büyük ayıbı kayıt dışı ekonomidir'' dedi. Unakıtan, AB'ye girme yolunda Türkiye'nin önemli adımlar attığını, bunun yanında kayıt dışı ekonomi sorununun da halledilmesi, Türkiye'nin AB'ye üye ülkeler seviyesine getirilmesi gerektiğini söyledi. 
     
     2004 ENFLASYON HEDEFİ YÜZDE 12 
     Faiz hariç transfer harcamalarının toplam harcamalar içindeki oranının yüzde 21.5'ten yüzde 24.5'e yükseldiğini ifade eden Bakan Unakıtan, önemli transfer kalemleri incelendiğinde sosyal güvenlik kurumlarına 11 katrilyon lira tutarında transfer yapıldığını, 5.5 katrilyon lira vergi iadesi ödendiğini ve çiftçilere de 1.9 katrilyon lira destek ödemesi yapıldığını kaydetti. 
     Unakıtan, 2003 yılının Ağustos ayında 10.4 katrilyon lira konsolide bütçe geliri elde edildiğini, ilk 7 aylık dönemde .2 katrilyon lira bütçe gelirleri toplamının Ağustos ayı sonu itibariyle 63.6 katrilyon liraya ulaştığını bildirdi. 
     Unakıtan, henüz kesinleşmiş olmamakla birlikte, 2004 yılı sonu enflasyon hedeflerinin yüzde 12'ler civarında olduğunu belirtti. 
     
     VERGİ İDARESİ YENİDEN YAPILANACAK 
     Bakan Unakıtan, Ağustos ayındaki 9 katrilyon 235 trilyon lira tutarındaki tahsilatta birlikte Ocak-Ağustos dönemi toplam vergi gelir tahsilatının da katrilyon 291 trilyon lira olduğunu, Ağustos ayındaki vergi tahsilatının yıl tahsilatının yüzde 10.7'sine ulaştığını bildirdi. 
     Bakan Unakıtan, Ağustos ayında geçen yılın aynı ayına göre yüzde .4 oranında bir tahsilat artışı gözlendiğini, aynı dönemde tahakkuk artışının ise yüzde 45.1 olduğunu belirtti. 
     Tahsilat oranındaki artışın, teşkilatlarının yoğun çalışmalarının etkisi olduğunu ifade eden Bakan Unakıtan, şöyle konuştu 
     ''Gelir vergisindeki artış oranı biraz düşük 25.4. Bununla ilgili önümüzdeki yılda daha başka tedbirlerle çalışmalar yapacağız. Özel iletişim vergisinde bir gecikme ile zam yaptığımızdan dolayı artış biraz daha az oldu ama toplam olarak vergilerdeki artış yüzde 46.1. Bu da bizim için tatmin edici bir artış. 
     Vergilerle ilgili olarak daha efektif bazı kararlar alacağız yakında. Vergi İdaremizi yeniden yapılandırıyoruz. Vergi dairelerimizin yükünü hafifletmek suretiyle kendi mükelleflerini daha iyi takip edebilir bir hale getirmek istiyoruz. Tahsilatları bundan sonra vergi dairesinden yapmayacağız. Herkes bankadaki hesabına yatıracak bu konudaki teknik çalışmalarımızı yakında tamamlayacağız. 
     Bir müddet sonra da Kamu İhale Yasası'ndan kaynaklanan bir takım gecikmelerimiz oldu. VEDOP 2 projesine de çok önem veriyoruz bu projeyi de tamamladığımız takdirde artık vergi dairelerine beyanname de götürülüp verilmeyecek. İnternet yoluyla bilgisayar sisteminde bunları alacağız ve bunların değerlendirilmeleri çok daha kolay olacak.'' 
     
</TEXT>
</DOC>
