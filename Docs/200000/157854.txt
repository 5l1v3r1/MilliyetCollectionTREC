<DOC>
<DOCNO> 157854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sonspo14.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor Özkara ile devam ediyor... 
</HEADLINE>
<TEXT>

     İkinci Lig A Kategorisi'nde şampiyon olarak Birinci Süper Lig'e yükselen Konyaspor, 2003-2004 futbol sezonunda da teknik direktör Hüsnü Özkara ile devam etmek istiyor. 
     Basın sözcüsü İbrahim Kaplan, sezon başında tamamına yakını yeni futbolculardan oluşan bir takım kurduklarını ve transferler dışında 6 trilyon lira borçlarının olduğunu söyledi. 
     Bugüne kadar çok zorlu mücadele verdiklerini ve mutlu sona ulaştıklarını belirten Kaplan, şampiyon olmanın yanı sıra ligi borçsuz bitirdiklerini kaydederek, ''Yıllardan sonra gelen şampiyonluk bizi adeta zafer sarhoşu yaptı. Halen kendimize gelmiş değiliz'' dedi. 
     Kaplan, teknik direktör Özkara ile takımda oynayan Hamza, Metin, Hasan ve İlkan'ın sözleşmesinin bittiğini vurgulayarak, şunları anlattı 
     ''Süper Lig'e çıkmamız bir ekip işidir. Bizi şampiyonluğa götüren, teknik direktörümüz Özkara ve futbolcularımızla Süper Lig'de de beraber olmayı istiyoruz. Bu konuda Özkara ile daha önce bir ön görüşme yaptık ve anlaşmak istediğimizi söyledik. Özkara da şampiyon yaptığı takımı Süper Lig'de çalıştırmak istiyor. Tekrar oturup konuşacağız, şartlarda anlaşırsak teknik direktörümüz yine Özkara olacak. Ayrıca, takımda eksiklik bulunan yerlere teknik heyetin raporuna göre yeni futbol transfer edeceğiz.'' Hafta sonu oynanacak Erzurumspor maçı için şölen düzenleyeceklerini ve bu konuda hazırlıklara başladıklarını ifade eden Özkara, Pazar günü oynanacak maçın cumartesi akşamına alınması için Futbol Federasyonu'na talepte bulunduklarını sözlerine ekledi. 
     Bu arada, Konya'da kurulu Ze-Da Kuruyemişleri, destek kampanyası başlatarak, Konyaspor'a 200 milyon lira yardımda bulundu. 
     
</TEXT>
</DOC>
