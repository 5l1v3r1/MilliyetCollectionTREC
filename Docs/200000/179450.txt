<DOC>
<DOCNO> 179450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/spor/spo10.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamp başlıyor 
</HEADLINE>
<TEXT>

   
   12. Avrupa Futbol Şampiyonası 7. Eleme Grubu'nda, 6 Eylül Cumartesi günü deplasmanda Liechtenstein ve özel maçta 9 Eylül Salı günü yine deplasmanda İrlanda Cumhuriyeti ile karşılaşacak A Milli Takım, bugün İstanbul'da toplanacak. Akşam Florya Metin Oktay Tesisleri'nde ilk çalışmasını yapacak olan Ay - Yıldızlı ekibimiz, salı günü İsviçre'nin Zürih kentine giderek kampa girecek. 
   
   Ada'da sıkıntı    İNGİLTERE'DE yayınlanan The Observer Gazetesi, polisin holiganlardan Makedonya ve Türkiye maçlarından uzak durmalarını istediğini öne sürdü. Gazete, talebin aslında holiganların bu maçlara gidip buralarda olay çıkarmalarından ve milli takımın kupadan atılmasından korkan İngiltere Futbol Federasyonu'ndan geldiğini belirtti. 
   GAZETE, "İstanbul'a gitmeyi planlayan belalı futbol holiganının sayısı bin civarında tahmin ediliyor" ifadesini de kullandı. İngiltere Futbol Federasyonu'nun taraftarlara bilet tahsisi yapmayı reddettiğini hatırlatan The Observer, "Yetkililer, yüzlerce taraftarın karaborsadan bilet alıp bu maçlara girmesinden korkuyor" yorumunu da yaptı. 
   
   
</TEXT>
</DOC>
