<DOC>
<DOCNO> 170531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/yazar/pulur.html </URL>
<DATE> 2003/07/20/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
"Tırabzan" yüzünden siyasi rekabet... 
</HEADLINE>
<TEXT>

     Hani Sayın Demirel, siyasetin o'na "memnu" olduğu, yasaklı günlerde "Kendim için bir şey istiyorsam namerdim " demişti ya, bu laf çok tuttu. 
     Her ne kadar, kendisi için, bir şey istemeyen "Süleyman Demirel" Çankaya'ya kadar çıkıp, oradan hiç inmek istemese de, bu lafı hep hatırlandı, hatta biz de, zaman zaman, bu lafına açıklık getirdik, "Yanlış anlamışsınız, kendim için bir şey istiyorsam namerdim, dememiştir, kendimden başkası için bir şey istiyorsam namerdim, demiştir, siz yanlış anlamışsınız " diye... 
     
     NEYSE lafı uzatmayalım, emekli PTT memuru Faruk Altınek ile Karşıyaka Belediye Başkanı Şebnem Tabak arasında bir sorun var, emekli memur, "Süleyman Beyvari" garanti veriyor 
     "Ben şahsım için bir şey istemiyorum " diyor. 
     
     PEKİ, ne istiyor 
     Tren istasyonunun hemen yanında, altında garaj olan bir park ve bu parka girmek için üç basamaklı iki merdiven varmış... Bilirsiniz merdivenlerin yanında "tırabzan" denilen korkuluklar vardır, insanlar bunlara tutunarak merdivenden inip çıkarlar Faruk Altınek, bunlara "ihtiyarlık demiri" adını takmış, Belediye Başkanı'na, iki defa dilekçe vererek ihtiyar ve engelli vatandaşların, bu merdivenden rahatça inip çıkamadıklarını, mümkünse buraya "tırabzan" konulmasını istemiş... 
     Belediye Başkanı dilekçelere cevap bile vermemiş... 
     Çok mu zor, çok mu pahalı ki, Sayın Belediye Başkanı bunları yaptırmıyor 
     
     İNSANIN aklına tuhaf şeyler geliyor, acaba siyasi bir rekabet yüzünden mi Belediye Başkanı bu kadar basit şeyi yapmıyor 
     Ne siyasi rekabeti diyeceksiniz. 
     Faruk Altınek, geçen seçimde Karşıyaka Belediye Başkanlığı'na bağımsız adaylığını koymuştu... 
     Seçmenlere neler vaat etmişti neler 
     Çöpleri şahsen evlerden alacak, sokakları şahsen süpürecek, her ay maaşının yedide birini çocuk yuvasına verecek, camiye, namaz kılmaya makam arabası ile gitmeyecek, bisiklete, otobüse binecekti. 
     
     DAĞITTIĞI el ilanında da kendisini anlatıyordu 
     "Kendi paramla aldığım yün ipliği ile senelerdir patik ve banyo süngeri örüyorum, çocuk yuvasına hediye ediyorum. 
     Parkları dolaşıyor, kırık kanepeleri tamir ediyorum. 
     Yollarda gördüğüm patlak su borularını, çökmüş lağımları, su akıtan yangın vanalarını, devrilmiş trafik levhalarını, yanmayan sokak lambalarını ilgililere haber veriyorum, bazen de ben tamir ediyorum." 
     
     EVET, ne dersiniz, siyasi rekabet mi 
     Belediye Başkanı, "tırabzan"ı niye yaptırmıyor 
     Yoksa önümüzdeki seçimde Faruk Altınek'in yine aday olup "Bunu ben yaptırttım " diye propaganda yapacağından mı korkuyor 
     
     

</TEXT>
</DOC>
