<DOC>
<DOCNO> 181430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/yazar/altan.html </URL>
<DATE> 2003/09/10/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Çok heykelli, tek heykelli ve heykelsiz ülkeler... 
</HEADLINE>
<TEXT>

   
   Bizim iç politikada, bir türlü bitip tükenmeyen "Kışla - Cami" rekabetinden uzantılı tartışmalar süredursun bendeniz önceki akşam saat 20 sularında Galata Kulesi'nin bitişiğindeki, - Kule'nin yarısından biraz daha yüksekçe - hem Haliç'e, hem de Boğaz'ın bir bölümüne tepeden bakan bir terastan, İstanbul'un perisel ışıklarla donanmış gecesini seyrediyordum... 
   100 yıl önceki İstanbul geçiyordu düşlerimin, bilinmezlere doğru gerinmeyi seven merakları önünden arkasından, 100 yıl sonraki İstanbul... 
   
   Galata Kulesi'nin üstünde, "1453 yılında anahtarı Fatih Mehmet'e teslim edilmiştir" mealinde bir plaket vardı. Ne Kule'nin kaç tarihinde yapıldığı belirtilmişti, ne de kimler tarafından yapıldığı... 
   1204'te, Mareşal Villehardouin'in komutasındaki 4. Haçlı ordusu, Bizans'ı yenerek İstanbul'u fethetmiş ve 60 yıl sürecek bir Latin imparatorluğu kurmuştu. 
   İstanbul üstüne ilk yazılmış kitap da, Mareşal Villehardouin'in "Konstantinopl'ün Fethi Tarihi" adlı kitabıydı. Rahmetli Çelik Gülersoy tarafından, Türkçeye de çevirtilmiş, ama galiba pek kimse okumamıştı. 
   
   Haliç'in Galata bölümünde çok heykelli Ceneviz egemenliği, sanki Latin imparatorluğu döneminden arta kalmış gibiydi. 
   Ve Galata Kulesi, 1348'de Cenevizliler tarafından yapılmıştı. 
   Ceneviz de, Venedik gibi, denizleri kullanmasını bilen çok heykelli küçücük bir Latin ülkesiydi... 
   
   Kimsenin egemenliğinde bulunmayan denizleri kullanmakta öncülük etmiş, çok heykelli küçük ülkelerle denizleri kullanmayan, tek heykelli veya heykelsiz büyük ülkeler ayırımı, geçti aklımdan... 
   İspanya, Portekiz, Hollanda, İngiltere kimsenin egemenliğinde olmayan okyanusları kullanmasını becermiş, çok heykelli ülkelerdi. 
   Kabilelerden oluşan Afrika, Hindistan, Çin denizleri kullanmamış, tek heykelli veya heykelsiz insan yığınlarının, çok büyük topraklara sahip dünyalarıydı... 
   Bir de doğal olarak, denizleri kullanma sayesinde gelişen bir teknoloji vardı... Gitgide dünyayı da değiştiren bir teknoloji... Ve ekonomik yeni denklemler yaratan bir teknoloji... 
   
   Bizim iç politikadaki "Kışla - Cami" rekabetinden uzantılı, kalıplaşmış tartışmalar, bütün bu konuların çok dışındaydı. 
   Örneğin Türkiye üstüne açıklamalar yapan, düşünceler belirten, görüşler ileri süren ve resmi demeçler verenlerden kaçı, kaç Türk heykelcisinin adını ve yapıtlarını biliyordu 
   Zühtü Müritoğlu'yu mu, Şadi Çalık'ı mı, İlhan Koman'ı mı 
   Ve galiba Türkiye de, tek heykelli ülkelere daha yakın görünüyordu. 
   
   Pazartesi akşamı Kule'ye bitişik terasa gelmeden önce, YKB'nin "Sanat ve Kültür Etkinlikleri" çerçevesindeki "Siyaset ve Edebiyat" konusunda, "non - konformist" bir sohbet konuşması nedeniyle 50 yıllık can dostum Ara Güler'le karşılaşmıştık... 
   Ara Güler, sanat hayatı evrensel sinemaya konu olabilecek düzeyde bir çabanın insanıydı... 
   İnsan, yarım yüzyılı aşkın bir dostla karşılaştığında ortak azalmış ömür takvimlerinin gölgesi altında kalıyor sanki... 
   
   Galatasaray Lisesi'nin yanındaki bina damlarına, yahut ufuklara doğru kalkmış değişik boylarda 50 madeni borudan oluşan, Şadi Çalık'a ait anıta baktıkça da hüzünlü renkler dalgalanır içimde... 
   Şadi'nin o anıtını, mermerden yontma olanağı var mıdır 
   Her ne kadar Rodin, "nasıl yapıyorsun o heykelleri" sorusuna 
   - Taşın fazla tarafını atıyorum, gerisi heykel kalıyor, yanıtını vermiş olsa da... 
   "Minimumizm" akımına öncülük etmiş bir heykelciydi Şadi... 
   
   Saat 20 sularında yüksekçe bir terastan İstanbul'un perisel ışıklarla donanmış gecesine bakarken yüz yıl sonraki İstanbul da, geçiyordu düşlerimin içinden... 
   İç politikanın, basmakalıp küflenmiş demeç ve polemikleriyle nasıl bir merdiven kurulabilecekti ki, 22. yüzyıla 
   Kimbilir belki de, Hazine'den geçinenler takımının üst kesimi 
   - Gün bugün, saat bu saat bana ne 100 yıl sonrasından, diye düşünüyordu. 
   Ve genç kuşaklar pek farkında değillerdi, kendilerini 20 - 30 yıl içinde nelerin beklediğinden... 
   
      
   
</TEXT>
</DOC>
