<DOC>
<DOCNO> 199459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/yazar/toruner.html </URL>
<DATE> 2003/12/03/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Bölgemizin dini önemi 
</HEADLINE>
<TEXT>

   
   Birden bire alevlenen, Batılıların adına "medeniyetler çatışması" dedikleri Müslüman - Hıristiyan çelişkisi ve kafalara yerleştirilmeye çalışılan "teröristler Müslümanlardan çıkar" görüşü beni, bu görüşleri savunanların dayanak noktalarını incelemeye itti. 
   Müslümanlardan ne istenip de alınamadığını anlamak ve bulunduğumuz coğrafyayı bir kez daha gözden geçirmek amacıyla, Thomas Nelson'un Bible Maps and Charts İncil Harita ve Cetvelleri isimli kitabını ve diğer pek çok kitabı inceledim. İncelemem sırasında, Amerika'da yayımlanmış bazıları dini bile olmayan değişik kitapların Müslümanlardan istenilenin sadece petrol, su ve toprak olmayabileceği konusunda spekülasyonlar yapmış olduklarını gördüm. 
   Tarafsız yazılmış ve sadece İncil'deki bilgileri bir araya toplamayı amaçlayan yukarıdaki kitapta, bulunduğumuz coğrafyanın önemi çeşitli bölümlerde şöyle vurgulanıyor 
   - Cennet Bahçesi denilen ve Adem'le Havva'nın yaratıldığı bölge İncil'de Fırat ve Dicle nehirleri arasında, bizim Güneydoğu Anadolu Bölgesi olarak gösteriliyor. Hayat Ağacı ve iyi ile kötüyü simgeleyen ağaçlar da burada. "Memnu Meyve" burada yenilmiş. "İncir Yaprağı" da burada kullanılmış. 
   - Nuh Peygamber zamanındaki tufan da bu bölgede olmuş. Büyük bir olasılıkla, bu nehirler taşmış. Nuh bugün 43.000 tonluk olabileceği hesaplanan gemisini inşa etmiş ve buraya ailesi ile Tanrı tarafından gönderilen hayvanları almış. Yazılanlara göre, Nuh'un gemisi "40 gün 40 gece" sonra bizim Ağrı Dağı'na oturmuş. 
   - Mezopotamya'nın, yani Dicle ve Fırat nehirlerinin güney bölümünde Nuh tufanından sonra inşa edilen piramitlere benzeyen Babil Kulesi, cennete ulaşmak amacıyla yapılmış. Tabii, İsa'dan önce. Adıyaman Nemrut Dağı'ndaki heykellerin de amacı bu. 
   - İbrahim Peygamber ruhani seyahati sırasında o zamanki adı da Haran olan bizim Güneydoğu Anadolu Bölgesi'ne gelmiş ve bu seyahatten sonra onun gezdiği bölgeler "Vaad Edilen Topraklar" olarak anılmaya başlanmış. 
   - Kitapta Rum olduğu vurgulanan Büyük İskender İncil'de de yer alan imparatorluğunu, Anadolu'nun önemli bölümü ile Mezopotamya'yı ve İran'ı da içine alacak biçimde genişletmiş. 
   - Romalılar da doğu bölgeleri hariç Anadolu'yu, Suriye'yi ve Kudüs'ü işgal etmiş. Bir zamanların meşhur filmi Ben Hur'daki Romalılarla mücadele eden karekterin adı Ben Hür yani, özgür anlamına geliyor. 
   - Hıristiyanlar İsa'nın öldükten sonra dirildiğine ve Kudüs ile Şam dahil birçok bölgede görüldüğüne inanıyorlar. İncil'de de bu durum yer alıyor. 
   - Meryem'in sonradan yaşadığı inanılan Efes kenti ve çevresi ülkemizde. 
   - Hıristiyanların meşhur yedi kutsal kilisesinden hepsi de bizim Ege bölgemizde. 
   - Hıristiyanlığın sembolü haline gelen Noel Baba'nın St. Claus da İzmir veya Antalya'da yaşadığına inanılıyor. 
   
   Son olarak da, İsa Peygamber'in, bu yıllarda ve yedi yıl süren bir türbülansın arkasından, tekrar dünyaya geleceğine inanılıyor. Geleceği yer de, şimdiki İsrail. 
   Kısacası, bölgemizin önemi bazıları için bizden daha fazla. 
   
      
   
</TEXT>
</DOC>
