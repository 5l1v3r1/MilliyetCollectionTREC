<DOC>
<DOCNO> 154686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/ekonomi/aeko.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
YENİ MODA MURABAHA 
</HEADLINE>
<TEXT>

Faize karşı olan şirketlerin tercih ettiği finansman türü olan 'murabaha', artık pek çok şirket tarafından kullanılıyor. TAV da bu yolla 60 milyon dolar finansman sağladı 
     KADİFE ŞAHİN 

     Atatürk Havalimanı AHL Uluslararası Terminali'ni inşa eden ve işleten TAV da Tepe Akfen Vie genellikle faize karşı olan ve faizli kredi kullanmak istemeyen şirketlerin tercih ettiği 'murabaha' ile finansman sağladı. Son zamanlarda yaygınlaşan bu kredi türü ile 60 milyon dolarlık kredi alan TAV Dış Hatlar Terminali'ni genişletecek. 
     TAV'ın kredisine, HSBC'nin önderlik ettiği bir konsorsiyum aracılık etti. Kredinin geri ödemesi sistem gereği terminal gelirleri ile karşılanacak. 
     
     'Koşulları uygundu' 
     TAV Yönetim Kurulu Murahhas Üyesi Sani Şener, Atatürk Havalimanı'nda devam eden genişleme projesi için elde edilen kredinin maliyetinin uluslararası kredilere göre çok uygun olduğu için tercih ettiklerini söyledi. 
     60 milyon dolarlık kredinin Türkiye'nin ülke riskinin yüksek olduğu ve Irak Savaşı nedeniyle dışardan kredi bulmanın çok güç olduğu bir dönemde alındığına dikkat çeken Şener, "Biz bu finansmanı da TAV olduğumuz için alabildik. Yeniden yapılandırma kredisi olarak kullanacağımız bu kredi aslında uluslararası piyasalarda bizim kreditörlerimizin listesini de genişletmiştir. Çünkü biz Kuzey Afrika, Orta Doğu ve Pakistan gibi ülkelerde önemli inşaat projeleri yürütüyoruz" dedi. 
     Edinilen bilgilere göre TAV ilk kez murabaha ile kredi almasına karşın, bu tür finansman Türkiye'de daha önce kullanıldı. Hazine kayıtlarında 'istisnai kredi' kaleminde ifade edilen bu kredileri devletin de aldığı ve daha çok otoyol yapımında kullandığı belirtiliyor. 
     
     26 ay vade 
     Kredinin temininde ölçü olarak libor artı sabit bir ilave oran kullanılarak, kreditör kuruluşların k r paylarının miktarı yansıtılmış oluyor. 
     Murabaha, özel finans kurumlarının kullandırdığı faktoring ve leasing benzeri bir finansman olarak da tanımlanıyor. Ancak uluslararası ticari bankalar da bu finansman türünü kullanıyorlar. 
     26 ay geri ödemeli sendikasyona ilişkin anlaşma, HSBC Bank'ın Londra'daki merkezinde imzalandı. HSBC Bank 6 milyon dolar pay aldı. Diğer katılımcılar Family Finans, Kuwait Finance House, Melli Bank Plc., The Arab Investment Company, British Arab Commercial Bank Limited, Emirates Bank International PJSC, DenizBank AG, Faisal Islamic Bank of Egypt ve National Bank of Pakistan. 
     

</TEXT>
</DOC>
