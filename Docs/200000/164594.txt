<DOC>
<DOCNO> 164594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/soneko07.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırımcı için geçtiğimiz hafta böyle geçti... 
</HEADLINE>
<TEXT>

     Yeni para girişi olmaması ve gelen kar realizasyonları nedeniyle borsa geçen haftayı beklemede geçirdi. 
     Uzmanlar, bileşik endeksin 10,800 seviyesinde tutunamadığını, 11,000 puan geçilemedikten sonra 10,600'lere kadar bir sarkma yaşanabileceği ihtimali bulunduğunu ifade ediyorlar. 
     Borsaya alış gelmeyince endeksin düşmeye başladığını savunan uzmanlar, hafta ortasından itibaren yaşanan düşüşte yabancılardan alım gelmemesinin etkili olduğunu, yeni para girişi olmadığı için kar realizasyonuna gidildiğini kaydediyorlar. 
     Borsa uzmanları, geçen hafta iyimser hedefin 12,000 puan civarında bulunduğunu, ancak endeksin bu hedefe ulaşamadığını vurgulayarak, önümüzdeki hafta satışların devam edip etmeyeceğinin izleneceğini, piyasada çok iyimser bir hava olmadığı gibi bir panik havasının da bulunmadığını belirtiyorlar. 
     Borsadaki iniş çıkışlı hareketlerin yanında İMKB Tahvil ve Bono Piyasası ortalamalarında pek hareket gözlenmedi. Altında yüzde 2'ye yaklaşan artışlar olurken, döviz ve mevduat faizlerinde de sakin sayılabilecek bir hafta yaşandı. 
     Hisse senetleri haftalık bazda ortalama yüzde 0.65 oranında değer kazandı. 24 ayar külçe altının gram satış fiyatı yüzde 1.86 oranında, Cumhuriyet altınının satış fiyatı da yüzde 1.36 oranında arttı. Türk Lirası karşısında Dolar yüzde 0.07 oranında artarken, Euro yüzde 0.96 oranında değer yitirdi. 
     Yatırım fonlarının seyrini izleyen A.A Fon Endeksi ortalama yüzde 0.92 oranında artış kaydetti. Önceki hafta sonundaki oranlara göre, 1 aylık mevduat faizinin haftalık net getirisi ile haftalık reponun net getirisi yüzde 0.61 olarak gerçekleşti. 
     
     İMKB'DE GEÇEN HAFTA 
     İstanbul Menkul Kıymetler Borsası'nda İMKB işlem gören hisse senetleri haftaya yüzde 3.01'lik artışla başladı. 
     Ulusal 100 Endeksi 1. seansta 114.24 puan ve yüzde 1.07 artışla 10,828.09 puana yükseldi. 2. seansta da yükselişini sürdüren endeks, 208.60 puan artışla 11,036.69 puandan kapandı. Endeks, 10 gün aradan sonra yeniden 11,000 puanın üzerinde günü tamamladı. Endeks, ikinci seansta ortalama yüzde 1.93, günlük bazda ise 322.84 puan artış kaydetti. 
     Salı günü de çıkışını sürdüren endeks ortalama yüzde 1.20 oranında artış gösterdi. Endeks, 1. seansta 127.42 puan, 2. seansta da 5.09 puan artarak 11,169.20 puana ulaştı. 
     Çarşamba günü, ikinci seansta gelen kar satışları düşüş getirdi. Endeks, 1. seansta 90.52 puan artışla 11,259.72 puana yükseldi. 2. seansta gerileyen endeks, 152.20 puan azalışla 11,107.52 puandan kapandı. Hisse senetleri günlük olarak 61.68 puan ve ortalama yüzde 0.55 değer kaybetti. 
     Perşembe günü düşüşler biraz daha hız kazandı ve endeks üç gün sonra tekrar 11,000 puanın altında kapanış yaptı. 
     Ulusal 100 endeksi, 1. seansta 25.09 puan kayıpla 11,082.43 puana geriledi. 2. seansta hızlanan satışlarla 179.90 puan kayıp yaşayan endeks, 10,902. puandan günü tamamladı. Hisse senetlerindeki günlük kayıp 204.99 puan ve yüzde 1.85 olarak gerçekleşti. 
     Haftanın son işlem gününde ilk seansta yükselen borsa, ikinci seansta para girişi olmaması ve kar realizasyonu nedeniyle birkaç kademelik satışlarla geriledi. 
     Endeks, 1. seansta 65.99 puan artışla 10,968.52 puana yükseldi. 2. seansta gelen satışlarla 184.61 puanlık kayıp yaşayan endeks, 10,783.91 puandan haftayı tamamladı. Günlük bazdaki kayıp 118.62 puan ve yüzde 1.09 oldu. 
     
     BORSA ENDEKSLERİ 
     İMKB Bileşik Endeksi, önceki hafta sonu kapanışa göre 70.06 puanlık artışla 10,713.85 puandan, 10,783.91 puana çıktı. Hisse senetlerinin haftalık ortalama değer artışı yüzde 0.65 oldu. 
     İMKB Ulusal-Mali Endeksi 261.12 puan artarak 12,623.86 puandan 12,884.98 puana ve İMKB Ulusal-Hizmetler Endeksi 120.36 puan artarak 6,834.00 puandan 6,954.36 puana çıkarken, İMKB Ulusal-Sanayi Endeksi 129.23 puan düşerek 11,193.47 puandan 11,064.24 puana geriledi Böylece, mali grup hisseleri ortalama yüzde 2.07 oranında ve hizmetler grubu hisseleri de ortalama yüzde 1.76 oranında değer kazanırken, sanayi grubu hisseleri ortalama yüzde 1.15 oranında değer yitirdi. 
     
     KAZANANLAR VE KAYBEDENLER 
     Borsada geçen hafta işlem gören 293 hisse senedinden 81'i değer kazanırken, 188 hisse senedi değer yitirdi. 24 hisse senedinin değeri değişmedi. 
     Geçen hafta en yüksek oranlı artış yüzde 50.21 ile Birlik Mensucat hisselerinde oldu. Yüzde 26.27'lik artışla Burçelik hisseleri ikinci, yüzde 21.35'lik artışla Penguen Gıda hisseleri de üçüncü olarak sıralandı. 
     En yüksek oranlı düşüş ise yüzde 28.00 ile Escort Computer hisselerinde oldu. Yüzde 24.77'lik düşüşle Metaş hisseleri ikinci ve yüzde 18.55'lik düşüşle de Ege Endüstri hisseleri üçüncü sırada yer aldı. 
     İMKB Ulusal Pazar'da geçen hafta toplam 983 milyar 145.4 milyon adet hisse senedi işlem gördü ve karşılığında 2 katrilyon 403 trilyon 88.1 milyar liralık işlem hacmi gerçekleşti. 
     
     DÖVİZ 
     Geçen hafta, dövizde küçük çapta iniş-çıkışlı bir seyir izlendi. İstanbul serbest döviz yasasında alınıp satılan ABD Doları yüzde 0.07 oranında artarken, Euro yüzde 0.96 oranında değer yitirdi. 
     Önceki hafta sonuna göre ABD Doları'nın Türk Lirası satış fiyatı bin lira artarak 1 milyon 421 bin liraya çıkarken, Euro'nun satış fiyatı 16 bin lira düşerek 1 milyon 656 bin liraya indi. 
     Cuma günkü kapanış itibariyle, öteki döviz türlerinden İngiliz Sterlini'nin Türk Lirası satış fiyatı yüzde 0.25 oranında artarak 2 milyon 376 bin liraya çıkarken, İsviçre Frangı'nın satış fiyatı yüzde 1.01 oranında düşerek 1 milyon 73 bin liraya geriledi. 
     Bugün öğle saatlerinde ise İstanbul serbest piyasada ABD Doları 1 milyon 423 bin liradan, Euro 1 milyon 652 bin liradan, İngiliz Sterlini 2 milyon 365 bin liradan ve İsviçre Frangı da 1 milyon 70 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı önceki hafta sonuna göre yüzde 1.86 oranında, Cumhuriyet altınının satış fiyatı da yüzde 1.36 oranında arttı. 
     Külçe altının gram satış fiyatı 300 bin lira artarak 16 milyon 450 bin liraya, Cumhuriyet altınının satış fiyatı da 1 milyon 500 bin lira artarak 111 milyon 500 bin liraya çıktı. 
     İstanbul Altın Borsası'nda İAB işlem gören 24 ayar altının gram fiyatı da yüzde 1.99 oranında artarak 16 milyon 450 bin lira oldu. 
     
     YATIRIM FONLARI 
     Yatırım fonlarına katılma belgeleri önceki hafta sonuna göre ortalama yüzde 0.92 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 3 bin 500 puan yükselerek 381,920 puandan 385,420 puana çıktı. 
     Geçen haftanın en çok değer kazanan katılma belgeleri, yüzde 5.00'lik artışlarla Oyakbank A Tipi Deağişken Fon ile yine Oyakbank A Tipi Hisse Fon ve yüzde 4.91'lik artışla da TAIB Yatırım A Tipi Değişken Fon oldular. 
     Geçen haftanın en çok değer yitiren katılma belgeleri ise yüzde 0.52 oranındaki düşüşle İş A Teknoloji Endeks Fonu, yüzde 0.49 oranındaki düşüşlerle de Vakıf B Tipi Yabancı Menkul Fon ve Garanti B Tipi Yabancı Fon olarak sıralandılar. 
     
     İHALELER 
     Hazine geçen hafta dört ihale birden düzenledi. 
     Hazine'nin Pazartesi günü düzenlediği 91 gün vadeli referans bono ihalesinde bileşik yüzde 39.49, 357 gün vadeli bono ihalesinde de bileşik faiz yüzde 49.35 oldu. Referans bono ihalesinde, nominal 1 katrilyon 723.6 trilyon liralık, 357 gün vadeli bono ihalesinde de nominal 2 katrilyon 751.9 trilyon liralık satış gerçekleştirildi. 
     Hazine Müsteşarlığı tarafından Salı günü düzenlenen 3 ayda bir değişken faiz ödemeli devlet tahvili ihalesinde dönemsel faiz yüzde 11.45 oldu. İhalede, nominal 298.3 trilyon liralık satış yapıldı. 
     Hazine'nin 140 gün vadeli Türk Lirası cinsinden bono ihalesinde de 1 katrilyon 161.3 trilyon liralık nominal satış gerçekleşti. Bono ihalesinde bileşik faiz yüzde 44.5 oldu. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bonoların haftalık net getirileri yüzde 0.63 ile yüzde 0.95 arasında gerçekleşti. 
     Mevduat faizlerinde geçen hafta ortalamalarda önemli bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.61 oldu. 
     Önceki hafta sonunda İMKB Repo Ters Repo Pazarı'nda ortalama faizi yüzde 40'ın biraz üzerinde olan haftalık reponun net getirisi de yüzde 0.61 olarak gerçekleşti. 
     
</TEXT>
</DOC>
