<DOC>
<DOCNO> 178667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sondun19.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İran "Nükleer denetimle ilgili görüşmelere başlayabiliriz" 
</HEADLINE>
<TEXT>

     İran Dışişleri Bakanı Kemal Harrazi, BM'nin nükleer denetim yapmasına olanak sağlayacak görüşmelere başlamaya hazır olduklarını bildirdi. 
     Harrazi, 2 günlük ziyaret için gittiği Japonya'da, CNN televizyonuna yaptığı açıklamada, Uluslararası Atom Enerjisi Ajansı UAEA Genel Müdürü'ne ek protokol konusundaki görüşmelere başlamaya hazır olduklarını bildirdiklerini söyledi. 
     Kemal Harrazi, UAEA denetçilerinin, İran'da zenginleştirilmiş uranyum bulmalarıyla ilgili olarak, ''Denetçilerin, Natanz'da zenginleştirilmiş uranyum izlerini bulduklarının doğru olduğunu'' söyledi. 
     Bu izlere, ithal ettikleri ürünlere uranyum bulaştığı için rastlandığını belirten Harrazi, UAEA'nın bunun kaynağını hala araştırdığını kaydetti. 
     Bunun teknik bir konu olduğunu ve siyasete konu edilmemesi gerektiğini belirten Harrazi, ''Zenginleştirilmiş uranyumumuz ve nükleer silah geliştirme programımız yok'' dedi. 
     BM, AB, Rusya ve ABD, Tahran'dan, BM denetçilerinin nükleer enerji alanlarına giriş imkanı tanıyacak Nükleer Silahların Yayılmasının Önlenmesi Anlaşması'nın ek protokolünü imzalamasını istiyor. Ancak Tahran, sivil olduğunu öne sürdüğü nükleer programı için teknoloji ve bilgi verilmediği takdirde ek protokolü imzalamayı reddediyor. 
     
     EL KAİDE 
     Harrazi, El Kaide konusunda Washington ile işbirliği yapmaları için ''hiçbir neden'' bulunmadığını belirtti. 
     İran Dışişleri Bakanı Harrazi, CNN televizyonuna açıklamasında, ''ABD yönetimi İran rejimine muhalif Halkın Mücahitleri Örgütü konusunda bizimle işbirliği yapmamaktadır. İşbirliği karşılıklı olmalıdır, bundan dolayı bizim de El Kaide konusunda Amerikan yönetimiyle işbirliği yapmamız için hiçbir neden bulunmamaktadır'' dedi. 
     
</TEXT>
</DOC>
