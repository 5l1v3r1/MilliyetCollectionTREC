<DOC>
<DOCNO> 167946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/spor/spo05.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Navratilova mucizesi 
</HEADLINE>
<TEXT>

     Yaşayan efsane 
     ÇEK asıllı ABD’li tenisçi Martina Navratilova, karışık çiftlerde bu yıl kazandığı zaferle Wimbledon’da 20. şampiyonluğa ulaşarak tenisin yaşayan efsanesi olduğunu bir kez daha kanıtladı. Leander Paes ile birlikte finalde Andy Ram - Anastassia Rodionova’yı 6 - 3, 6 - 3 yenen Navratilova, böylece Billie Jean King’a ait rekoru da egale etti. 46 yaşındaki ünlü raketin Wimbledon’da teklerde 9, çiftlerde 7 ve karışık çiftlerde de 4 şampiyonluğu bulunuyor. 
     
     En yaşlı şampiyon 
     NAVRATİLOVA ayrıca grand slam turnuvalarında elde ettiği toplam 56 şampiyonlukla tüm zamanların en iyi ikinci derecesine de sahip. ABD’li tenisçinin teklerde 18, çiftlerde 31, karışık çiftlerde de 9 şampiyonluğu var. Grand slam turnuvalarında bayanlarda en çok kazanan Margaret Smith Court ise 62 şampiyonluk kazanmış. İlk olarak 1973’te Wimbledon’a katılan 46 yaşındaki Navratilova, aynı zamanda bu turnuvada şampiyon olan en yaşlı tenisçi unvanını aldı. 
     

</TEXT>
</DOC>
