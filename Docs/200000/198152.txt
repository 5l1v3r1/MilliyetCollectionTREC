<DOC>
<DOCNO> 198152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sondun14.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çizgi filmlerden rekor ciro 23 milyar dolar 
</HEADLINE>
<TEXT>

     ABD ve Japonya sanayisinde önemli yer tutan ve geçen yıl 23 milyar dolar ciro yaptığı hesaplanan kurgu karakterler içinde en çok kazandıran ''Winnie the Pooh'' oldu. 
     İş çevrelerinin dergisi Forbes'in araştırmasına göre, A. A. Milne isimli çizer tarafından ilk başta resimli çocuk kitabı karakteri olarak 1926'da yaratılan ''Winnie the Pooh'' ve arkadaşları, geçen yıl Walt Disney ve Coca Cola gibi dev şirketlere 5,9 milyar dolar kazandırdı. 
     Sevimli ayıcık ve arkadaşlarının bulunduğu oyuncak, kıyafet, okul çantası ve yemek kabı gibi yüzlerce çeşit ürün tüm dünyada satış rekoru kırdı. 
     En çok kazandıran kurgu karakterler sıralamasında ikinci sırayı geçen yıl 4.7 milyar dolar kazandıran ''Mickey Mouse'' aldı. 
     Walt Disney tarafından 1928'de yaratılan Mickey Mouse ve arkadaşlarını ürünlerinde kullanan Walt Disney, Hallmark ve Coca Cola gibi şirketler önemli kazanç sağladılar. 
     Kurgu karakterlerin en yenilerinden olan ve 1998'de İngiliz yazar J. K. Rowling tarafından yaratılan ''Harry Potter'' da üçüncü sırada yer aldı. 
     ''Harry Potter'', Scholastic, Warner Bros ve Mattel gibi şirketlere 860 milyonu filmden olmak üzere, 10 milyon adet video oyunu, kitap ve oyuncak gibi ürünlerden 2,9 milyar dolar kazandırdı. 
     En çok kazandıran kurgu karakterlerin diğerleri şöyle sıralandı 
     4- ''Örümcek Adam'' 
     1962'de Stan Lee ve Steve Ditko tarafından yaratılan karakter, 800 milyon doları film, 1,9 milyar doları perakende satışlar olmak üzere 2,7 milyar dolar kazandırdı. 
     5- ''Yüzüklerin Efendisi''ndeki ''Frodo'' 
     J. R. R. Tolkien'ın 1954'de yazdığı kitaptaki karakterin geçen yılki kazancı 2,2 milyar dolar oldu. 
     6- ''Yıldız Savaşları''ndaki ''Darth Vader'' 
     George Lucas'ın 1977'de yarattığı karakter, 1,3 milyar dolar kazanca ulaştı. 
     7- Sevimli Canavar ''Sully'' Monster Inc. 
     Yaratıcısı Pete Docter tarafından 2001'de çocuklarla tanıştırılan ''Sully''nin kazancı da geçen yıl 993 milyon dolar oldu. 
     8- ''Pokemon''un ''Pikaçu''su 
     Satoşi Tajiri tarafından 1996'da video oyunu karakteri olarak yaratılan ''Pikaçu''nun 4Kids, Nintendo ve Hasbro gibi şirketlere kazandırdığı miktar 825 milyon dolara ulaştı. 
     9- ''SpongeBob'' 
     Steve Hillenburg'un 1999'da televizyon şovu karakteri olarak ortaya çıkardığı Amerikan çocuklarının sevgilisi ''SpongeBob''ın kazancı 800 milyon dolar oldu. 
     10- ''Yu-Gi-Oh'' 
     Kazuki Takahashi tarafından çizgi roman karakteri olarak 1996'da yaratılan karakterin satışları özellikle oyun kartlarında patlama yaparak 725 milyon doları aştı. 
     
</TEXT>
</DOC>
