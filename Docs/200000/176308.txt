<DOC>
<DOCNO> 176308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/soneko08.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı Herkesin bir kez uçağa binmesi için çalışıyoruz 
</HEADLINE>
<TEXT>

     Ulaştırma Bakanı Binali Yıldırım, amaçlarının, vatandaşların ömürlerinde hiç değilse bir defa uçağa binmelerini sağlamak olduğunu söyledi. 
     Bakan Yıldırım, Hatay'ın Dörtyol İlçesi'nde Üçkoz Yaylası-Kuzucuklu yolunun açılış törenine gitmek üzere özel uçakla geldiği Adana Havaalanı'nda gazetecilerin sorularını yanıtladı. 
     Bakanlık olarak, amaçlarının her Türk insanının ömründe hiç değilse bir defa uçağa binmelerini sağlamak olduğunu belirten Yıldırım, bu yönde başlattıkları çalışmaların sürdüğünü ifade etti. 
     Bu amaçla Sivil Havacılık Genel Müdürlüğü bünyesinde komite oluşturduklarını anlatan Yıldırım, şöyle konuştu 
     ''Havayolu taşımacılığı yapmak isteyen özel şirketlerin müracaatları var, bunları değerlendiriyoruz. Amacımız, önemli bir kamu kaynağı harcanarak yapılmış havaalanlarını kullanılabilir hale getirmek ve halkımıza havacılığı sevdirmek. Türk insanının uçakla seyahati bir özlemdir. Bunu gerçeğe dönüştürmek istiyoruz. 
     Amacımız, Türkiye'de bütün vatandaşlarımızın ömründe hiç değilse bir defa uçağa binmelerini sağlamaktır. Bunun içinde fiyatların makul seviyede olması lazım. Otobüs yolculuğunun yüzde 50 fazlası olursa herhalde bir çok kimsenin uçakla seyahati de hayal olmaktan gerçeğe dönüşmüş olur. Proje iyi gidiyor, bu yıl sonuna kadar iyi bir noktaya gelecek.'' 
Bakan Yıldırım, bir gazetecinin Telsim'deki hisse değişikliğini sorması üzerine, Telekomünikasyon Kurumu'nun Telsim Mobil A.Ş'nin hisseder yapısındaki değişikle ilgili başlattığı çalışmaları sürdürdüğünü, yeni bir gelişmenin olmadığını ifade etti. 

     
</TEXT>
</DOC>
