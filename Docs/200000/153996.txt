<DOC>
<DOCNO> 153996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/soneko15.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci el otomobil piyasası hareketlendi... 
</HEADLINE>
<TEXT>

     Irak Savaşı'nın sona ermesiyle birlikte, özellikle önemli yatırım aracı olarak görülen dövizde büyük oranlarda gerileme ve ekonominin daha da canlanacağı beklentisi, yıllardan beri zarar etmekten yakınan ikinci el oto galericilerin yüzünü güldürdü. 
     Anadolu'nun en önemli ikinci el otomobil pazarlarından biri olan Konya'daki oto galerilerinde yapılan araştırmaya göre, son 2-3 yıldan beri diğer sektörlere oranla fazla rağbet görmeyen ve hem bu işten geçimini sağlayan galericileri, hem de otomobil sahiplerini zarara uğratan ikinci el otomobil piyasasında, yıllarca özlem duyulan canlılığın keyfi yaşanıyor. 
     İnan Oto Galerisi sahibi İsmail Pişmiş, 3 Kasım Genel Seçimleri sonrasında hareketlenen ikinci el otomobil piyasasının Irak Savaşı ile birlikte büyük darbe aldığını ancak, savaşın kısa sürmesi ve döviz fiyatlarındaki artışın beklenen seviyeye ulaşmaması nedeniyle, piyasada beklediklerinin üstünde canlanma olduğunu söyledi. 
     Pişmiş, vatandaşların önceki yıllarda birikimlerini borsaya, dövize, gayrimenkule yatırdığını fakat faiz oranlarındaki gerileme ve döviz fiyatlarındaki belirsizliğin, aynı zamanda da alım satım vergisindeki yeni düzenlemenin yatırımcıları, yıllar önce olduğu gibi yeniden ikinci el otomobil ticaretine yönlendirdiğini kaydetti. 
     Bir yıl önce yatırımını dövize yapan kişilerin bugün zararda olmasına karşın, ikinci el otomobil alanların yüzde 25 ile 60 arasında değişen oranlarda kar ettiklerini belirten Pişmiş, bu durumun ekonominin önümüzdeki günlerde daha iyi olacağı beklentisindeki yatırımcıların parasını, otomobile yönlendirdiğini söyledi. 
     Nizam Oto Galerisi'nin sahibi Ahmet Ali Karadağ ise parasını ikinci el otomobile bağlamak isteyenlerin konfor ile birlikte ekonomik araçları tercih ettiklerini, bu tercihin özellikle Fiat Tempra marka araçlarda ön plana çıktığını bildirdi. 
     
     EN BÜYÜK BEKLENTİ YAZ AYLARINDA 

     İkinci el otomobillerin daha fazla prim yapacağını düşünen yatırımcıların, araç ihtiyacının yanında para kazanmak için de otomobil almaya başladığını vurgulayan Karadağ, özellikle yaz döneminden çok umutlu olduklarını sözlerine ekledi. 
     Oto galerilerinde ikinci el otomobillerden bazılarının, marka ve modellerinin geçen yıla göre ortalama fiyatları şöyle 
     

MARKA MODEL MAYIS-2002 MAYIS-2003 ARTIŞ Tempra 1995 5 milyar 8 milyar 60 Doğan 1994 4 milyar 6 milyar 50 Şahin 1990 2.5 milyar 3.5 milyar 40 VW Passat 2000 23 milyar 35 milyar 52 VW Transporter 2000 18 milyar 25 milyar 38 Opel Astra 2000 13.5 milyar 20 milyar 48 Ford Focus 2000 13.5 milyar 20.5 milyar 51 Renault Broadway 2000 6 milyar 8 milyar 33 Renault SW 1986 2.5 milyar 3.750 milyar 50      

     
</TEXT>
</DOC>
