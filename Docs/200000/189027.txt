<DOC>
<DOCNO> 189027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sondun51.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan Irak konusunda top ABD'de 
</HEADLINE>
<TEXT>

     Başbakan Recep Tayyip Erdoğan, AB zirvesi ve Hükümetlerarası Konferans HAK çerçevesinde bulunduğu Brüksel'de düzenlediği basın toplantısında, Irak konusunda topun ABD'de olduğunu söyledi. 
     HAK çerçevesinde kurumsal konuları görüştüklerini, Avrupa Parlamentosu'nun gelecekteki mimarisi, AB Konseyi'nin ve Konsey Başkanı'nın rolleri, nitelikli oylama sistemi gibi bazı kurumsal konuları ele aldıklarını anlatan Erdoğan, ''Türkiye olarak savunduğumuz görüşler, muhtemel uzlaşı noktalarına oldukça yakın. Birliğin daha etkin şekilde işlemesini sağlayacak kurumsal reformlara destek verdiğimizi ifade ettik. Bu yapılırken, görev ve sorumlulukların açıkça belirlenmesini, üye ülkeler arasında eşitlik ilkesinin de gözetilmesini istedik'' dedi. 
     Zirvede, AB'nin özgürlük, güvenlik ve adalet alanlarının güçlendirilmesi ile AB ekonomisinin canlandırılması konularının ele alınacağını belirten Erdoğan, bu konularda alınacak kararlar ve görüşler hakkında, yarın çalışma yemeğinde bilgi edineceklerini ve Türkiye'nin görüşlerini dile getireceklerini söyledi. 
     Erdoğan, bugün öğlen yemeğindeki çalışma toplantısında Irak ve Ortadoğu konularının ön plana çıktığını, BM Güvenlik Konseyi'nde Fransa, Almanya ve Rusya arasında uzlaşma belirmiş olmasının da gündeme geldiğini bildirdi. 
     Başbakan Erdoğan, AB Dönem Başkanı İtalya'nın Başbakanı Silvio Berlusconi, İngiltere Başbakanı Tony Blair, Yunanistan Başbakanı Kostas Simitis, AB Komisyonu Başkanı Romano Prodi, AB Ortak Dış Politika ve Savunma Yüksek Temsilcisi Javier Solana ile görüşmelerde bulunduğunu da ifade etti. 
     
     "TOP ABD'DE" 
     Irak konusunda AB'nin yaklaşımının olumlu olduğunu, BM Güvenlik Konseyi'ndeki gelişmelerden sonra daha da olumlu olacağını sandığını söyleyen Erdoğan, şöyle konuştu 
     ''TBMM, hükümete yetki kararı aldıktan sonra Genelkurmay'ımıza bu konuda çalışmaları yürütme görevi verdik. Dışişleri ile irtibatlı olarak bu çalışma yürütülüyor. Şu anda, ABD ile yapılan görüşmelerde top kendilerinde. Bu konuda nasıl bir tavır takınacaklarını önümüzdeki günlerde göreceğiz. Irak konusunda görüşlerimizi baştan beri ifade ettik. BM Güvenlik Konseyi kararı olursa, bu şüphesiz ki bakışı rahatlatır. Hükümetimiz, Parlamentomuzdan izin aldı. Iraklıların huzur ve mutluluğu için ne yapabiliriz sorusunun cevabını bilelim, buna hazırlıklı olalım gayreti içerisindeyiz. Hazırlıklarımızı Genelkurmay vasıtasıyla yürütüyoruz.'' 
     
     KIBRIS 
     Erdoğan, Kıbrıs konusunda bir soru üzerine şunları söyledi 
     ''Annan planını reddimiz söz konusu olmadı. Sayın Denktaş'ın düşünceleri olabilir. Garantör ülke Türkiye olarak Annan planını tartışılabilir buluyoruz. Artı yönleri, eksi yönleri var. Müzakere edilebilir ve adımlar atılabilir diyoruz. Bir gerçeğin altını da çizmek zorundayız. Nisan'dan bu yana Denktaş'ın da attığı olumlu adımlar var. Maraş bölgesinin Güney Kıbrıs'a açılması, sınır kapısının karşılıklı olarak açılması, Kuzey Kıbrıs'ta serbest ticaretin başlatılması, kapalı olan Lefkoşa havaalanının açılmasını önermesi... Bütün bunlara karşı da Güney'in olumsuz yaklaşması var. Bunları bir bütün olarak ele almakta fayda var.'' 
     
     BASINA SİTEM 
     Başbakan Erdoğan, meslek okullarına ilişkin tartışmalar konusunda bir soru üzerine ise şunları kaydetti 
     ''Olayı askıya almak şeklinde değerlendirmek yanlış olur. Ciddi anlamda hedef saptırma var ve bu bizi üzüyor. Medya da buna her zamanki gibi yardımcı oluyor. Bizim söylemediklerimizi söyleyip yazarak, toplumda gereksiz bir gerilim oluşturuluyor. Biz meslek okullarından söz ediyoruz ama niyet okuyucular çoğalmış. Kafamızın gerisinde ne var, vicdanımızda ne var bunları duyuyorlar. Asıl takiye burada yatıyor. Biz ülkemizin geleceği için ne yapabileceğimizi düşünüyoruz. Söylediklerimiz değerlendirilmiyor. Gelin icraatımızı değerlendirin. Yaptıklarımıza bakın.'' Azerbaycan'daki cumhurbaşkanlığı seçimlerinden sonra İlham Aliyev'i telefonla tebrik ettiğini de belirten Erdoğan, seçimlerden sonra bu ülkede yaşanan olayların üzücü olduğunu ifade etti ve ''Temennimiz, Azerbaycan'da bu tür sıkıntılar olmasın. Kaldıkları yerden birlik ve beraberlik içinde, demokratik, laik bir hukuk devletine yakışacak şekilde geleceğe emin adımlarla yürüsünler'' dedi. 
     Erdoğan, Türkiye-İngiltere milli maçının olaysız geçmesi nedeniyle İngiltere Başbakanı Tony Blair'in kendisine teşekkür ettiğini ve ''Portekiz randevusu'' verdiğini, Portekiz Başbakanı'nın da aynı randevudan söz ettiğini söyledi. 
     
</TEXT>
</DOC>
