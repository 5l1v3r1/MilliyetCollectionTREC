<DOC>
<DOCNO> 182460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sonspo03.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın İtalyan takımlarına galibiyeti yok... 
</HEADLINE>
<TEXT>

     Avrupa Şampiyonlar Ligi G Grubu ilk maçında yarın İtalya'nın SS Lazio Roma takımıyla karşılaşacak olan Beşiktaş, Avrupa kupalarında İtalyan takımlarına karşı bugüne dek galibiyet alamadı. 
     Siyah-beyazlılar, İtalyanlarla bugüne kadar yaptığı 8 karşılaşmanın 7'sini yitirirken, yalnızca 1 maçta berabere kaldı. Avrupa kupalarındaki 4 eşleşmede de ''Kara Kartallar'' başarısız olup elendi. 
     Beşiktaş, yaptığı 8 karşılaşmada kalesinde 18 gol görürken, rakip fileleri 3 kez havalandırabildi. 
     
     SS LAZIO'NUN TÜRK TAKIMLARIYLA 7. MAÇI 

     SS Lazio Roma ise, Beşiktaş ile yapacağı maçla 7. kez bir Türk takımıyla karşılaşacak. 
     İtalyan ekibi, Türk takımlarıyla bugüne kadar yaptığı 6 maçın 5'ini kazanırken, 1'ini ise kaybetti. 
     İlk olarak 1994-95 sezonunda UEFA Kupası'nda Trabzonspor ile eşleşen SS Lazio Roma, 2 maçı da 2-1 kazanarak turu geçti. 
     SS Lazio Roma, 2001-02 sezonunda Avrupa Şampiyonlar Ligi D Grubu'nda Galatasaray'a İstanbul'da 1-0 yenilip, Roma'da 1-0 kazanmıştı. 
     İtalyan ekibi son olarak da, geçen sezon UEFA Kupası çeyrek finalinde Beşiktaş'ı 1-0 ve 2-1 yenmişti. 
     
</TEXT>
</DOC>
