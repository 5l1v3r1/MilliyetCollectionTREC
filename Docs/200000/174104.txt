<DOC>
<DOCNO> 174104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/ekonomi/eko07.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes'ten Rusya'ya altın üçgen 
</HEADLINE>
<TEXT>

   Efes İçecek Grubu Başkanı Muhtar Kent, Moskova, Rostov ve UFA'daki üç fabrikayla oluşturulan altın üçgenin lojistik destek sağlayacağını söyledi 
   
   Efes İçecek Grubu'nun yurtdışı bira faaliyetlerini yürüten ve merkez Hollanda'da bulunan Efes Breweries International N.V'nin EBI Rusya'daki bağlı ortaklığı Moscow Efes Brewery MEB , Rusya'da bir bira fabrikası satın aldı. 
   Efes İçecek Grubu'ndan yapılan açıklamaya göre, Urallar Bölgesi'ndeki Ufa'da kurulu Amstar Bira Fabrikası'nın alınmasıyla, MEB, değer bazında yaklaşık yüzde 7 pazar payıyla Rusya bira pazarındaki en büyük 3. üretici konumuna geldi. 
   
   25 milyon dolarlık kredi 
   Bu arada MEB, bir kısmını Amstar hisselerinin satın alınmasında bir kısmını da işletme sermayesi olarak kullanmak amacı ile Avrupa Yatırım ve Kalkınma Bankası EBRD ve ABN AMRO N.V. tarafından ortaklaşa sağlanan 25 milyon ABD Doları tutarında uzun vadeli bir borç kullanacak. 
   
   Lojistik destek verecek 
   Borç anlaşmasına ilişkin İstanbul'da yapılan imza töreninde konuşan Efes İçecek Grubu Başkanı Muhtar Kent, Amstar'ın MEB'nin başarılı sistemine dahil olmasından mutluluk duyduğunu vurgulayarak, "Moskova, Rostov ve Ufa'daki üç fabrikamızla oluşturduğumuz altın üçgen bize, kuvvetli markalardan oluşan rakipsiz ürün gamımız ile birlikte, artan talebi karşılamak üzere önemli bir lojistik avantaj sağlayacak" dedi. 
   
   
</TEXT>
</DOC>
