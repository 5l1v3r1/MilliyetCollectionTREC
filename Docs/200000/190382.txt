<DOC>
<DOCNO> 190382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sondun22.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Evi olmayan asker ve polisler Moskova'ya yürüyor 
</HEADLINE>
<TEXT>

     Kamuoyu ve hükümetin dikkatini evsahibi olamayan asker ve polislerin sorunlarına çekmek isteyen 50 subay, Moskova'ya yaklaşık 400 kilometre uzaklıktaki Smolensk'ten başlattıkları protesto yürüyüşüne devam ediyorlar. 
     Subaylar, dün vardıkları Odintsovo kasabasında stadyumda askeri marşlar eşliğinde yürüdüler. 
     ''Çok uzun süre yoğun şekilde hizmet ettim ve bunun karşılığında elimde hiçbir şey yok'' yazılı pankartlar taşıyan subaylara kasabada bir polis arabası eşlik etti. 
     Eylemciler her gün yaklaşık 20 kilometre yürüyor, geceyi de yanlarındaki çadırlarda geçiriyorlar. 
     Moskova Bölgesi Silahlı Kuvvetler ve Polis Sendikası üyesi Andrey Oleynik, eylemcilerin Moskova'daki Meçhul Asker Anıtı'na çelenk bırakmak istediklerini, ancak bu konuda hala izin beklediklerini belirtti. 
     Oleynik, Cuma günü Moskova'da olmaları beklenen eylemcilere en az 60 milletvekilinin katılacağını umduklarını söyledi. 
     Eylemciler, resmi rakamlara göre evsahibi olamayan 174 bin asker ve polis memurunu temsilen yürüyorlar. 
     Emekli polis Sergey Poçernin, şu anda bir arkadaşının garajında yaşadığını belirterek, ''Ben orduda 16 yıl anavatanımı savunmak için hizmet ettim. 1997 yılında emekli olduğumda Ulan Ude'de yaşamakta olduğum garnizon binasındaki dairemi iade ettim. Ancak ondan sonra yasada öngörüldüğü gibi bir ev verilmedi'' diye konuştu. 
     
</TEXT>
</DOC>
