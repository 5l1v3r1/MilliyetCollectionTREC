<DOC>
<DOCNO> 151968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/guncel/gun05.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaş buluşması kesinleşti 
</HEADLINE>
<TEXT>

Avrupa Birliği dışişleri bakanlarının Meis Adası'ndaki toplantısından sonra Kaş'a geçmeleri kesinleşti. Temaslar sonrasında Ankara, 'oldukça hevesli' bir yeşil ışık yaktı 
     GÜVEN ÖZALP Brüksel 

     Milliyet'in geçtiğimiz hafta manşetinden duyurduğu "Kaş buluşması" kesinleşti. Kaş'ın hemen karşısındaki Yunan adası Meis'te, 2 - 4 Mayıs tarihleri arasında gerçekleştirilecek olan Avrupa Birliği AB dışişleri bakanları gayrı resmi toplantısı GYMNICH sırasında üye ve aday ülke bakanlarının topluca Kaş'a geçmelerine ilişkin düzenlemeler tamamlandı. AB Dönem Başkanlığı'nı yürüten Yunanistan, toplantı çerçevesinde bakanların Kaş'a geçmelerinin kesinleştiğini açıkladı. 
     
     ANKARA HEVESLİ 
     Geçtiğimiz haftaya kadar toplantı mek nı olarak Rodos Adası öngörülürken, Yunanistan Dışişleri Bakanı Yorgo Papandreu'nun Türk - Yunan ilişkilerindeki yumuşamaya yönelik bir jest anlamı taşıması amacıyla toplantının Meis'e kaydırılmasını istemesi üzerine bu değişikliğe gidildi. Dönem Başkanlığı'nın AB üye ve aday ülke başkentlerine de ilettiği değişiklik çerçevesinde GYMNICH'e katılan dışişleri bakanlarının bir tekneyle topluca adanın hemen karşısında bulunan Kaş'a geçmeleri öngörülüyor. Türk tarafıyla gerçekleştirilen temaslar sonucunda Ankara da bu organizasyona "oldukça hevesli" bir yeşil ışık yaktı. Hazırlanan plan çerçevesinde, herhangi bir son dakika değişikliği olmaması halinde Dışişleri Bakanı Abdullah Gül'ün AB üyesi ve adayı ülkelerin dışişleri bakanlarını öğle yemeğinde ağırlaması da gündemde. 
     29 Nisan'da Brüksel'de Almanya, Fransa, Belçika ve Lüksemburg'un katılımıyla gerçekleştirilecek olan savunma zirvesinin yansımaları, Irak'ta savaş sonrası durum, ABD - AB ilişkileri, Avrupa Konvansiyonu gibi önemli konuların ele alınacağı toplantı sırasında gerçekleşecek olan "Kaş Buluşması"na Yunan Dışişleri Bakanlığı büyük önem veriyor. Dönem Başkanlığı'na yakın kaynaklar, bu ziyaretin sembolik anlamda son derece önemli bir mesaj vereceğini ve "Avrupalı ortaklara" gerek Yunanistan'ın gerekse Türkiye'nin aradaki farklılıkları ortadan kaldırma konusunda siyasi iradeye sahip olduklarını göstermelerine olanak sağlayacağını ifade ediyorlar. 
     Kaş'a geçecek olan bakanlar arasında GYMNICH'e Kıbrıs adına katılacak olan Güney Kıbrıs Rum Yönetimi Dışişleri Bakanı Yorgo Yakovu da yer alacak. 
     


GÜNCEL 




















</TEXT>
</DOC>
