<DOC>
<DOCNO> 173358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/sontur07.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
YAŞ, çalışmalarını tamamladı, kararlar yarın açıklanacak... 
</HEADLINE>
<TEXT>

     Yüksek Askeri Şura'nın YAŞ üçüncü gün çalışmaları, Milli Savunma Bakanı Vecdi Gönül'ün verdiği öğle yemeğinin ardından tamamlandı. 
     Genelkurmay Başkanlığı Karargahı'nda yaklaşık 1.5 saat süren yemeğe, YAŞ'a başkanlık eden Başbakan Recep Tayyip Erdoğan'ın yanı sıra Genelkurmay Başkanı Orgeneral Hilmi Özkök ve diğer üyeler katıldı. 
     Başbakan Erdoğan, yemeğin ardından Genelkurmay Başkanlığı Karargahı'ndan ayrıldı. 
     YAŞ toplantısında, Türk Silahlı Kuvvetleri'nde görevli general, amiral ve albaylardan bir üst rütbeye yükselecekler ile rütbe bekleme süreleri uzatılacakların ve kadrosuzluktan emekliye sevk edileceklerin durumları ele alındı. 
     Toplantıda, çeşitli nedenlerle Türk Silahlı Kuvvetleri ile ilişikleri kesilecek personelin durumlarının yanı sıra Türk Silahlı Kuvvetleri'ni ilgilendiren diğer konular görüşüldü. 
     Cumhurbaşkanı Ahmet Necdet Sezer ile eşi Semra Sezer, bu akşam YAŞ üyeleri ve eşleri onuruna Çankaya Köşkü'nde resepsiyon ve yemek verecek. 
     YAŞ'ta alınan kararlar, Başbakan Erdoğan'ın imzasının ardından Cumhurbaşkanı Ahmet Necdet Sezer'in onayına sunulacak. 
     
</TEXT>
</DOC>
