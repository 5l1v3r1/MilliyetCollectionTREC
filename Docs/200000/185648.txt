<DOC>
<DOCNO> 185648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/ekonomi/eko05.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sorunlardan beslenen kesim rahatsız oldu' 
</HEADLINE>
<TEXT>

   Babacan, değişime karşı direnen kesimler olduğunu belirtti ve 'Kimsenin yeni hayal kırıklıkları yaratmaya hakkı yok' dedi 
      ANKARA Milliyet 
   
   Devlet Bakanı Ali Babacan, ekonomide iyileşme sürecinin başladığını ancak yıllardır sorunlardan beslenen kesimlerin bu değişimden rahatsız olup direnç gösterdiğini söyledi. 
   Babacan, Yatırım Ortamının İyileştirilmesi Koordinasyon Kurulu YOİKK toplantısının açılışında yaptığı konuşmada, yıllardır arzulanan değişim dinamiklerinin yakalandığını ifade etti. Ancak bu değişimlerden rahatsız olanların bulunduğunu iddia etti. 
   
   'Değişime direnmeyin' 
   Babacan şu eleştirilerde bulundu "Hiç kuşkusuz ülkemizde sorunlardan beslenen kesimler bu değişimden rahatsız olacak, direnç gösterecek. Yıllardır değişim karşısında direnen bu kesimler Türkiye'ye ne kattıklarını aynı zamanda neleri engellediklerini görmek ve tavırlarını gözden geçirmek zorundadır. Türkiye'ye vakit kaybettirmeye, yeni hayal kırıklıkları yaşatmaya, kendi çıkarları için ülke çıkarlarını heba etmeye ve değişimin önünde durmaya kimsenin hakkı yoktur." 
   Ali Babacan Türkiye'nin bir yatırım cenneti olabilmesi için değişim ve demokrasi kültürünü özümsemesi gerektiğini söyledi. 
   
   
</TEXT>
</DOC>
