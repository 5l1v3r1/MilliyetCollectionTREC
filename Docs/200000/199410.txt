<DOC>
<DOCNO> 199410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/siyaset/siy01.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Terör dinin parçası olamaz' 
</HEADLINE>
<TEXT>

   İslamın terörün ne sonunda ne de başında sıfat olarak kullanılamayacağını belirten Başbakan, "Irkçı, bölgeci ve dinci terör bizim yanımızda mahk m olacaktır" dedi 
      ANKARA Milliyet 

   
   İslamla terör sözlerinin yan yana getirilmesinin kanına dokunduğunu açıklayan Başbakan Recep Tayyip Erdoğan, "dinci terör" tanımını kullandı. Erdoğan, "Hem ırkçı terör, hem dinci terör, hem de bölgeci terör, bizim yanımızda ve insanlığın yüce katında ebediyen mahk m olmaktan kurtulamayacak" dedi. 
   Genelkurmay Başkanı Orgeneral Hilmi Özkök'ün İstanbul'daki saldırılar için "din motifli" değerlendirmesinin ardından, Erdoğan da partisinin grup toplantısında "dinci terör" nitelemesinde bulundu. Ancak İslamın terörün ne sonunda, ne de başında sıfat olarak kullanılmayacağını savunan Erdoğan, "Söylediklerimizi anlama güçlüğü çekenler veya sözlerimizi anlamak istemeyenler oldu" diyerek şöyle konuştu 
   
   Terör insanlığa suikast 
   "Bizim için masum insanların yaşam hakkına kasteden her türlü eylem ve hareket terör kavramı içindedir. Terörist eylem ve hareketlerin tamamını, hangi fikri savunduğuna, hangi inanca sahip olduğuna ve neyi amaçladığına bakmaksızın mahk m ediyoruz. Dikkatimiz, dünya üzerindeki milyonlarca insanın kalben bağlı olduğu inanç ve fikir bütünlükleriyle terör arasındaki mesafeyi korumak noktasındadır. Bu sadece kendi dinimiz için gösterdiğimiz hassasiyet değildir." 
   Terörün asla bir semavi dinin, hissiyatın, milletin, coğrafyanın, kültürel bütünlüğün parçası olamayacağını belirten Erdoğan, "Milyonlarca insanın masumane şekilde inandığı birliğe, adalete ve hakkaniyete yöneldiği bir dinden teröre ilham verecek, terörü besleyecek ve teröre kılıf hazırlayacak sonuçlar varsa, yapılacak ilk şey onları bu masumiyet dairesinin dışına atmaktır" dedi. Erdoğan, "Kutsal değerlerin ismini zikrederek teröre, zulme ve çirkinliğe yönelenler hem kutsal değerlere, hem de insanlığa karşı suikast tertip etmektedir" diye konuştu. 
   
   Eli kanlı caniler 
   Dincilik, ırkçılık ve bölgecilik temelinde siyaset yapmanın kırmızı çizgileri olduğunu anımsatan Erdoğan, şöyle devam etti 
   "Hem milletimizi, hem vatanımızı, hem tüm insanlığı, hem de tüm güzellikleri içinde barındıran yüce dinimizi bu beladan korumak, insan olarak da, mensup olmaktan şeref duyduğumuz milletimizin bir ferdi olarak da ödevimizdir. Biz mukaddes değerlerimizi onların elinden almakla yükümlüyüz. Kim olursa olsunlar, onlara 'Sizler hiçbir dinin temel değerleriyle ilgisi olmayan, eli kanlı canilersiniz' demek durumundayız." 
   
   
   
   
   
</TEXT>
</DOC>
