<DOC>
<DOCNO> 158113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/ekonomi/aeko.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez dolara 'Dur' dedi 
</HEADLINE>
<TEXT>

Merkez Bankası, dün piyasaya yedi kez girerek dolar alımı yaptı. Piyasa tahminlerine göre 400 milyon doları bulan bu müdahale ile dolar bir günde 30 bin lira değer kazandı 
     EKONOMİ SERVİSİ 

     Irak'ta savaşın uzun süreceğine ilişkin beklentiler yüzünden 24 Mart'ta 1 milyon 750 bin seviyelerini gördükten sonra, inişe geçen dolardaki kan kaybına Merkez Bankası MB müdahale etti. Dün bankalararası piyasada 1 milyon 452 bin liraya kadar inerek, Haziran 2002'den bu yana en düşük seviyesine gerileyen dolara gün içinde yedi kez müdahale eden MB'nın alımlarının 400 milyon dolara ulaşmış olabileceği tahmin ediliyor. Dolar müdahale sonrası 1 milyon 504 bini gördü. 
     MB'nin en son 12 Mayıs'ta müdahale ettiği dolar, dün sabah saatlerinde bankalar arası piyasada 1 milyon 462 bin liradan açıldı. Gün içinde 1 milyon 452 bin liraya kadar gerileyen dolara müdahale 1 milyon 456 seviyelerinde başladı. İlk müdahelede kur 1 milyon 480 - 85 bin bandına yükseldi. Merkez'in geri çekilmesiyle piyasa tekrar 1 milyon 475 binlere geri döndü. İkinci üçüncu müdahele kuru 1 milyon 495'lere taşıdı. Bankaların satışa devam etmesi üzerine, Merkez müdahaleleri tekrarlandı ve kur en yüksek 1 milyon 505 seviyesini gördü. Ancak sonra tekrar değer kaybederek günü 1 milyon 492 bin liradan kapattı. Böylece müdahalenin yarattığı değer artışı 30 bin lira oldu. MB'nin son iki müdahalesini de euro - dolar paritesinin 1.17 seviyelerinde yapması dikkat çekti. 
     
     Vergi ödemeleri düşürdü 
     Dolardaki değer kaybı Irak'ta savaşın beklenenden kısa sürmesi, ABD ekonomisi ile ilgili beklentiler, euro dolar paritesinde euro lehine gelişmeler, içerde vergi affı gibi Türk Lirası TL talebini artıran gelişmelere bağlanıyor. MB'da yaptığı açıklamada, "Son iki günde gözlemlenen düşüş yönündeki bu aşırı oynaklığın, ödemeler dengesi ya da ters para ikamesi gibi temel ekonomik değişkenlerden kaynaklanmadığı, yüklü vergi ödemelerine bağlı döviz satışları ve ekonomik faaliyet alanları gereği döviz talebinde bulunan kesimlerin bu taleplerini bir süre ertelemeleri sonucu oluştuğu düşünülmektedir" denildi. 
     
Sıcak para kazandırıyor      Sıcak para girişinin hızlandığı son aylarda dövizden bonoya geçenler önemli oranlarda getiri sağladı. Dolarda ve faizde düşüşün durmadığı son iki haftada dolarını bozdurup bonoya dönen yatırımcılar dolar bazında yüzde 10 düzeyinde kazandı. Bin dolarını bozdurup 6 Mayıs'ta yapılan ihalede satılan 385 günlük tahvilden alan bir yatırımcının bugün bonosunu satıp dolara dönmesi durumunda getirisi yüzde 9.19'a ulaştı. Aynı yöntemle 287 günlük bonoyu alanın getirisi ise yüzde 8.59 oldu. 
     
Euro karşısında yüzde 23 kaybetti      Euro dolar paritesi 1.17 seviyelerine gelirken, doların euro karşısındaki değer kaybı 2002 Haziran'dan bu yana yüzde 23'e ulaştı. Bu gelişme ABD şirketlerinin deniz aşırı gelirlerini artırırken, durgunluk tehlikesini de büyük ölçüde engelledi. Doların değer kaybı ABD'nin büyük ticaret ortağı ülkelerde de endişeyle izleniyor. 
     ABD Kongresi'nin toplantısında dolar ile ilgili soruları yanıtlamaktan kaçınan ABD Merkez Bankası Başkanı Greenspan, deflasyon nedeniyle oluşan potansiyel tehlikenin küçük, ancak merkez bankasının tetikte olmasını sağlayacak kadar önemli olduğunu söyledi. 
     
Kur korkusu      Dolar ile ilgili gelişmeleri hükümet de yakından izliyor. Sanayi Bakanı Ali Coşkun, "Kurdaki değişiklikleri takip ediyoruz. Ne tür tedbir alınacağını da biliyoruz, ama herhangi bir şok yaşamamak için dikkatle izliyoruz" dedi. 
     Devlet Bakanı Kürşad Tüzmen de, "Müdahale değil, ama ufak tefek ayarlamalar olabilir" dedi. Tüzmen, şöyle konuştu "İhracatın ithalatı karşılama oranı yüzde 60'a düşerse büyük sıkıntı olur. Kur kendi kendini dengeleyecektir" dedi. TÜSİAD Başkanı Tuncay Özilhan da, gazetecilerin soruları üzerine, şu değerlendirmeyi yaptı 
     "Spekülatif gayeyle adım atılmaması gerektiğini öğrendik. Dalgalı kurdan dönüş söz konusu değil. Merkez Bankası Başkanı bunun kendi içinde dengeye geleceğini savundu. Biz de o görüşteyiz. İhracatçıların dolar euro parite değişikliğinden müspet şekilde etkileniyor." 
     

</TEXT>
</DOC>
