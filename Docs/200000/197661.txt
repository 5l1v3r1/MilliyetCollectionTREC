<DOC>
<DOCNO> 197661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sontur17.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan bayram mesajı Terör istikrarımıza zarar veremez 
</HEADLINE>
<TEXT>

     Başbakan Recep Tayyip Erdoğan, Türkiye'deki huzur ve esenliği hazmedemeyenlerin İstanbul'da gerçekleştirdikleri terör olaylarının barış, huzur, kardeşlik, güven ve istikrara asla zarar veremeyeceğini vurgulayarak, ''Türkiye güçlü bir ülkedir ve bu gücünü maksimum düzeyde hayata geçirebilecek potansiyele sahiptir. Yeter ki önündeki engeller kaldırılsın'' dedi. 
     Başbakan Recep Tayyip Erdoğan, Ramazan Bayramı dolayısıyla bir mesaj yayınladı. 
     Tüm dünyanın özlemini çektiği barış, dostluk ve kardeşlik dokularından oluşan yüce İslam dininin güzel bir bayramını daha idrak etmenin derin huzuru ve sevinci içinde olduğunu ifade eden Başbakan Erdoğan, ekonomideki güven ve istikrarı arttırıcı güzel gelişmeler yaşanmakla birlikte bunların hala arzu edilen düzeyde olmadığını kaydetti. Bu iyileşmenin halkı rahatlatacak düzeye ulaştığı, ekonomik olarak refaha çıktığını hissettiği noktada hedefe ulaşmış olacaklarını ifade eden Başbakan Erdoğan, şunları kaydetti 
     ''Kamu yönetimi anlayışımızın bugünün gereklerine göre düzenlenmesi Türkiye'yi verimli çalışan ve üreten ülke durumuna getirecektir. 
     Türkiye gerçek medeniyet çizgisini önünü tıkayan engelleri kapattığı zaman yakalayacaktır. Kararlı adımlarla bu engelleri aşarak gereken tamiratı mutlaka gerçekleştirip ülkemizin önünü açacağız. 
     AB üyelik sürecinde uyum yasalarının yanında hükümetimiz uygulamaya yönelik adımları da atmaya başlamış ve bunları da kararlılıkla ve süratle devam ettirecektir. 
     Ülkemizde uzun bir süredir devam eden huzur ve esenliği hazmedemeyenlerin İstanbul'da gerçekleştirdikleri lanetlediğimiz terör olayları barış, huzur ve kardeşliğimize, güven ve istikrarımıza asla zarar veremeyecektir. 
     Türkiye güçlü bir ülkedir ve bu gücünü maksimum düzeyde hayata geçirebilecek potansiyele sahiptir. Yeter ki önündeki engeller kaldırılsın. Tüm gayretimiz bunu gerçekleştirmek içindir. 
     Yüreğimizden hiç eksik etmediğimiz Türkiyemizi güçlü ve gelişmiş bir ülke olarak yarınlara taşıma şevk ve heyecanı içinde ileride milletçe daha nice güzel bayramlar yaşayacağımıza inancım tamdır. 
     Bu duygu ve düşüncelerle tüm vatandaşlarımızın mübarek Ramazan Bayramı'nı içtenlikle kutluyor, en iyi dileklerimi, sevgi ve saygılarımı sunuyorum.'' 
     
</TEXT>
</DOC>
