<DOC>
<DOCNO> 180561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur10.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Okul servislerine sıkı denetim geliyor... 
</HEADLINE>
<TEXT>

     İçişleri Bakanı Abdülkadir Aksu, servis araçlarının denetimi ve öğrencilere yönelik trafik tedbirlerinin alınması için genelge yayımladı. 
     İçişleri Bakanlığı'ndan yapılan yazılı açıklamaya göre, İçişleri Bakanı Aksu imzasıyla 81 il valiliğine gönderilen genelgede, Karayolları Trafik Kanunu'nun 75., Karayolları Trafik Yönetmeliği'nin 147. maddeleri ile Okul Servis Araçları Hizmet Yönetmeliği'nde okul taşıtlarında aranacak şartlar, çalışma esasları ve taşımacıların yükümlülükleri belirlenerek, öğrencilerin can güvenliklerinin güvence altına alınmaya çalışıldığı kaydedildi. 
     Genelgede, 2003-2004 eğitim ve öğretim döneminin başlaması ile birlikte okul taşıtlarının ve öğrencilerin karıştığı trafik kazalarını önlemek için alınacak tedbirler şöyle sıralandı 
     ''Trafik denetleme şube müdürlüklerince, okul servis aracı ile şoför ve rehber personelin, 2918 sayılı Karayolları Trafik Kanunu, Karayolları Trafik Yönetmeliği ve Okul Servis Araçları Hizmet Yönetmeliği'nde belirtilen şekilde gerekli kontrolleri yapıldıktan sonra uygun olanlara, Okul Servis Araçları Hizmet Yönetmeliği ekinde yer alan Okul Servis Aracı Özel İzin Belgesi tanzim edilerek verilecek. Okul servis araçlarının, özel izin belgesi almaksızın ve izin verilen güzergahlar dışında taşımacılık yapmaları önlenecek. 
     Okul Servis Araçları Hizmet Yönetmeliği'nin 4. maddesinin f bendinde, okul servis aracı olarak kullanılacak araçların temiz, bakımlı durumda bulundurulması ve 6 ayda bir bakım ve onarımları yaptırılmakla birlikte, taşıtların cinsine göre Karayolları Trafik Yönetmeliği'nin öngördüğü periyodik muayenelerinin de yaptırılması öngörülmüş olup, bu doğrultuda araçların bakım ve onarımlarının Okul Servis Araçları Hizmet Yönetmeliği'nin ekinde yer alan Okul Servis Aracı Bakım ve Onarım Takip Formu'na işlenmesi sağlanacak ve bu husus denetimlerde titizlikle takip edilecek.'' 
     
     REHBER PERSONEL ZORUNLU 
     Taşıt içi düzeni sağlamak, anaokulu ve ilköğretim statüsündeki okul öğrencilerinin araca binme ve inmeleri sırasında yardımcı olmak üzere rehber personel bulundurulacağı ve bu durumun okul idarelerince de takip edileceği belirtilen genelgede, araca taşıma sınırını aşacak şekilde öğrenci bindirilmesine kesinlikle müsaade edilmeyeceği bildirildi. 
     Sürücülerin ve öğrencilerin emniyet kemeri takmalarının sağlanacağına işaret edilen genelgede, ilk ve orta dereceli okulların açılacağı 15 Eylül 2003 günü ile takip eden hafta içerisinde, özellikle okul önleri ve civarında yaya ve araç trafiğinin önemli ölçüde artış göstereceği değerlendirilerek, gerekli trafik önlemlerinin titizlikle alınması istendi. 
     Genelgede, okulların giriş ve çıkış saatlerinde öğrencilerin güvenliklerini sağlamak amacıyla personel görevlendirileceği belirtildi. 
     
</TEXT>
</DOC>
