<DOC>
<DOCNO> 173309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/yazar/sazak.html </URL>
<DATE> 2003/08/03/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Komplo borsası 
</HEADLINE>
<TEXT>

   
   Atla gel Tayyip .. Başbakan'ın attan düştüğü haftayı ABD, 'tımarlanması gereken vahşi ata' benzetilen Pentagon projesini tartışarak geçirdi. 
   Amerikan Kongresi'ne sunulan 11 Eylül'le ilgili binlerce sayfalık raporun mürekkebi kurumadan, Pentagon'un 'komplo teorisyenleri' tarafından geliştirilen 'terör borsası' müşterilerine kazandırmaya başlayacaktı 
   Bu tür 'Zihni sinir projeleri'nin daha çok Amerikan serüvenciliğinin Washington'daki aktörleri yeni muhafazakardan neo - con çıkması beklenirken Reagan döneminden kalma John Poindexter adlı emekli bir asker sahneye çıktı. Adı 1980'lerde İran'a silah satışıyla ilgili Kontra skandalına da karışan Pentagon danışmanı şunu tasarlamış 
   Politik Analiz Piyasası adı altında siyasi nitelikli bir 'vadeli işlemler borsası' oluşturulacak. ABD'nin yeni yayılma alanları olan Afganistan, Irak, Ortadoğu gibi merkezlerde iş yapan, askeri ve siyasi gelişmelerle ilgilenen şirketlere senaryo satın alıp 'borsa' türü spekülasyon olanağı sağlanacak. 
   Komplo borsasının alıcılarına Arafat'a suikasttan, Ürdün Kralı Abdullah'ın devrilmesine, Türkiye'deki istikrarsızlığa kadar pek çok soru hazırlanmış. 
   Neyse ki Demokratlar projeyi dışa vurdu ve 'Ölüm üzerine borsa işlemi yaptırmayı öngören planın işlemesine izin verdiği için Bush'un 11 Eylül kurbanlarının ailelerinden özür dilemesi' istenince ABD Savunma Bakanı Paul Wolfowitz Pentagon'un bu girişimi sona erdirdiğini açıkladı. 
   Ancak ABD'de olayın yankıları sürüyor. 
   Washington Post yazarı David Ignatius DARPA'nın İleri Araştırma Projeleri Ajansı çalışmalarını öven bir makale yazdı 
   'İçeriden bilgi sızdırmayı başaran herhangi bir simsar, sonuçları değiştirerek kendi çıkarlarını artırabilirdi. Örneğin, elindekilerin tümünü bir suikasta yatırdıktan sonra başkalarını bu eyleme teşvik edebilirdi. Yine de, her ne kadar birey ve kurumların, rejim değişiklikleri ya da suikastlar üzerine bahis oynamaları, insaniyete aykırı bir eylem diye niteleniyorsa, bugünkü piyasalar da aynı şeyi yapmıyorlar mı ' 
   Yazar, bahis yöntemiyle istihbarat örgütlerinin atladığı kimi bilgilerin değerlendirilmesine dönük 'yaratıcı zeka'nın projeye son verilmesiyle çöpe atıldığı inancında. 
   11 Eylül sonuçta, romanlara filmlere konu olmuş 'ABD'nin havadan teslim alınması' senaryosunun hayata geçirilmesi değil miydi İkiz kulelere uçaklar çarptığında kimse bunun gerçek olabileceğine inanmak istemedi, film diye izledi. CIA uzmanları 'Zihni sinir projeleri' üreteceklerine 11 Eylül'deki büyük atlamanın nedenlerini çözseler, daha kazançlı çıkarlar 
   Üstelik bizim gibi ülkelerde piyasa 'komplo'yu satın almaz 
   Kemal Sunal filmleriyle yetişmiş kuşaklar attan düşen Başbakan'a güler. Risk analizi yapmaz 
   
      
   
</TEXT>
</DOC>
