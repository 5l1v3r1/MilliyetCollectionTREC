<DOC>
<DOCNO> 153193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sondun06.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı "şairler" dostluk maçında ABD takımını perişan etti.. 
</HEADLINE>
<TEXT>

     Irak-ABD dostluk maçında, Irak takımı ''Necef Şairleri'', Amerikan askerlerinin seçme takımını 7-0 yendi. 
     Irak'ın başkenti Bağdat'ın 200 km güneyindeki Necef kentinde Iraklı hakemin yönetiminde ve 600 seyirci önünde sahaya çıkan ''Necef Şairleri'' adlı futbol takımı, ABD ordusunun 7'nci Deniz Piyadeleri Alayı'nın 1. Taburu'ndan seçilen futbol takımını farklı yendi. 
     Amerikan subaylarının halkla iyi ilişkileri geliştirmek için düzenlediği dostluk maçından sonra Amerikalı askerler, ''3 aydır savaş düzenindeyiz. Onun için günlük sıkı idmanlarımızı ihmal etmek zorunda kaldık'' dediler. 
     Yüzbaşı Chris DeAntonio ile Binbaşı Mark Devito, maçın son derece centilmence, ama mücadelede de atılgan geçtiğini belirterek, Iraklı seyircilerin, ''ABD takımının uğradığı yenilgiden mest olduklarını'' dile getirdiler. 
     




</TEXT>
</DOC>
