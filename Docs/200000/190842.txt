<DOC>
<DOCNO> 190842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sontur39.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan, Tacikistan'da... 
</HEADLINE>
<TEXT>

     Tacikistan Cumhurbaşkanı İmamali Rahmanov, ülkesinin ortak tarihi ilişkiler ve temaslar içinde bulunduğu Türkiye Cumhuriyeti ile yakın işbirliğine büyük ilgi duyduğunu belirtti. 
     Rahmanov, Başbakan Recep Tayyip Erdoğan onuruna, Cumhurbaşkanlığı Sarayı'nda verdiği yemekte yaptığı konuşmasına, Erdoğan ve beraberindekilere ''hoş geldiniz'' diyerek başladı. 
     Tacikistan'ın, uluslararası toplumu oluşturan tüm ülkelerle, evrensel kabul görmüş normlar ve karşılıklı çıkarlar temelinde, yakın ve karşılıklı yarara dayalı işbirliği kurulmasına daima taraftar olduğunu ve olmaya devam edeceğini ifade eden Rahmanov, ''Biz bu yaklaşımı, tüm dünyada barış ve istikrarın temel taşı olarak görmekteyiz'' dedi. 
     Rahmanov, şöyle konuştu 
     ''Ülkemiz, ortak tarihi ilişkiler ve temaslar içinde bulunduğu Türkiye Cumhuriyeti ile yakın işbirliğine büyük ilgi duymaktadır. Türkiye Cumhuriyeti hükümeti heyetinin bugünkü ziyareti, bu isteğin her iki tarafta da varolduğunu göstermektedir. 
     Tacikistan, ülkelerimiz arasındaki ilişkilere hız kazandırılmak suretiyle karşılıklı çıkarların göz önünde bulundurulmasının ve çabalarımızın koordine edilmesinin, işbirliğimizi yeni alanları kapsayacak şekilde zenginleştireceği inancını taşımaktadır. Böylece sadece Tacikistan ve Türkiye halklarının yararına değil, aynı zamanda barış ve uluslararası güvenliğin sağlanmasına da katkıda bulunulmuş olacaktır.'' Cumhurbaşkanı Rahmanov, ''dost'' diye nitelendirdiği Türkiye Cumhuriyeti Başbakanı'nın Tacikistan'ı resmi ziyaretinin iki ülke ilişkilerinin gelişim sürecine çok güçlü bir ivme kazandıracağından son derece emin olduklarını ifade etti. 
     Rahmanov, bu ziyaret sırasında mutabık kalınan hususların, karşılıklı yarara dayanan Tacik-Türk işbirliğinin temelini sağlamlaştıracağından son derece ümitli olduklarını söyledi. 
     
     ERDOĞAN ONURUNA AKŞAM YEMEĞİ 
     Cumhurbaşkanı Rahmanov, Başbakan Erdoğan ve Tacikistan Başbakanı Akil Akilov, diğer masalardan ayrı oluşturulan bir masada yemek yedi. Devlet Bakanı Beşir Atalay, eşi Yıldız Atalay ve Devlet Bakanı Kürşat Tüzmen ile aynı masada otururken, Başbakan Erdoğan'ın eşi Emine Erdoğan, Devlet Bakanı Mehmet Aydın ile aynı masada yemek yedi. Adalet Bakanı Cemil Çiçek de eşi Gülden Çiçek ile aynı masada oturdu. 
     Rahmanov'un Erdoğan onuruna verdiği akşam yemeğinde, Tacik sanatçılar sevilen parçalarını seslendirdiler. Uluslararası festivallerde ödül kazanmış Tacik sanatçı Dilorom Kurbanova'nın seslendirdiği Türkçe eser, salondakilerden büyük alkış aldı. 
     Sanatçı İbrahim Tatlıses'in ''bir mumdur, iki mumdur'' türküsünün de banttan seslendirildiği yemekte genç bir kız, bu türkü çalınırken dans etti. Yerel giysili bazı Tacik kızlar da şarkılar söylenirken parçalar eşliğinde dans ettiler. 
     Yemeğin ardından, Başbakan Erdoğan, eserleri seslendiren Tacik sanatçılara çiçek vererek, tebrik etti. 
     Başbakan Erdoğan, Kırgızistan ve Tacikistan ziyaretleri sırasında kendisine eşlik eden ve pamuk ile ayçiçeği alanında Tacikistan'da yatırım yapmak isteyen işadamlarını, sorunlarını aktarmak üzere Cumhurbaşkanı Rahmanov ile tanıştırdı. 
     Erdoğan ayrıca, Türkiye Odalar ve Borsalar Birliği TOBB Başkanı Rıfat Hisarcıklıoğlu, Türkiye İhracatçılar Meclisi TİM Başkanı Oğuz Satıcı ve Türkiye Ziraat Odaları Birliği TZOB Başkanı Şemsi Bayraktar'ı da Rahmanov ile tanıştırdı. 
     Başbakan Erdoğan, Tacikistan Cumhurbaşkanı Rahmanov'u Türkiye'ye davet etti. Rahmanov da bu daveti yerine getireceğini söyledi. 
     Yemekte konuklara, sebze salatası, balık tabağı, haşlanmış sebze ile koyun kaburgası, kıymalı ve kabaklı içli börek, kızarmış balık, domatesli dana sote, mantı, şiş kebap, Tacik pilavı, meyve, dondurma ile çay ve kahve ikram edildi. 
     
</TEXT>
</DOC>
