<DOC>
<DOCNO> 195944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur16.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hahambaşı Haleva Önlemler olmasaydı ölü sayısı artardı 
</HEADLINE>
<TEXT>

     Başbakan Recep Tayyip Erdoğan, Hahambaşı İshak Haleva'ya taziye ziyaretinde, ''Terör belasını elbirliğiyle çözeceğiz ve bu huzuru mutlaka sağlayacağız'' dedi. Hahambaşı Haleva ise, ''Alınan önlemler olmasaydı, ölü sayısının 700-800'e kadar çıkabileceğini'' söyledi. 
     Başbakan Erdoğan ve beraberindeki bakanların Hahambaşı İshak Haleva'ya taziye ziyareti yaklaşık 20 dakika sürdü. 
     Alınan bilgiye göre, ziyaret sırasında Başbakan Erdoğan, Hahambaşı İsak Haleva ile diğer cemaat mensuplarına ''başsağlığı'' diledi ve üzüntülerini dile getirdi. 
     ''Terörün çirkin yüzünü gösterdiğini'' vurgulayan Başbakan Erdoğan, ''Terör belasını elbirliğiyle çözeceğiz ve bu huzuru mutlaka sağlayacağız. Yapılan saldırı huzura yapılan saldırıdır'' dedi. 
     Konuyla ilgili olarak emniyetin çok sıkı çalıştığını da kaydeden Başbakan Erdoğan, Musevi cemaatine de her türlü desteğe hazır olduklarını söyledi. 
     
     İSAK HALEVA 

     Hahambaşı Haleva da kendilerini ilk defa bir başbakanın ziyaret ettiğini belirterek, Başbakan Erdoğan'ın ziyaretinden dolayı çok memnun olduklarını ifade etti. 
     Ziyaretin kendilerine büyük bir manevi destek olduğunu belirten Haleva, gördükleri yakın ilgi ve alakadan duyduğu memnuniyeti dile getirdi. 
     Emniyet güçlerinin bugüne kadar kendilerini olağanüstü koruduğunu belirten Haleva, ''Alınan önlemler olmasaydı, ölü sayısının 700-800'e kadar çıkabileceğini'' söyledi. 
     Yapılanın mantıkla izahı olmadığını ve Türkiye'nin istikrarlı gelişmesinden rahatsız olan çevreler bulunduğunu kaydeden Haleva, ''Saldırıda en çok Müslümanlar öldü, bizi koruyanlar, komşularımız öldü'' dedi. 
     Haleva ayrıca, ''Terörün, dini, milliyeti olmaz. Avrupa bunun farkında değil. Onlarda olunca bağırıyorlar ama biz bunu burada yaşıyoruz'' ifadesini kullandı. 
     Bu arada, çıkışta basın mensuplarına kısa bir açıklama yapan Başbakan Erdoğan, cemaat mensuplarının kendilerinden bir talepleri olmadığını, ancak emniyet güçlerinin çalışmalarını ve şu ana kadar gösterdikleri performans ve sıcak ilgiyi takdirle karşıladıklarını ifade ettiklerini söyledi. 
     Başbakan Erdoğan ve beraberindeki Bakanlar daha sonra yürüyerek Neve Şalom Sinagogu'na geçtiler. Burada Başbakan ve beraberindekiler yaklaşık 15 dakika süreyle incelemede bulundular. 

     
</TEXT>
</DOC>
