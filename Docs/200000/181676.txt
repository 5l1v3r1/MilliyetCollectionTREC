<DOC>
<DOCNO> 181676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sondun32.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD sürgüne karşı 
</HEADLINE>
<TEXT>

     İsrail güvenlik kabinesinin, Yaser Arafat'ın sürgüne gönderilebileceği yolunda ilke kararı alması, Filistin'de Başbakanlığı üstlenen Ahmed Kurey tarafından, ''sonuçları çok yıkıcı olacak bir karar'' şeklinde yorumlandı. 
     Kurey, açıklamasında, kararın bölgede sükuneti, istikrarı ve barışı sağlamayı amaçlayan tüm çabaları tahrip edeceğini belirterek, ''Arafat'ı sürgüne göndermek, bölgenin patlamasını seçmek, onun yeni bir hükümet kurma, kanuniliği ve düzeni sağlama çabalarını engellemeyi seçmek anlamına gelecektir'' diye konuştu. 
     ABD Dışişleri Bakanlığı sözcüsü Richard Boucher da yaptığı açıklamada, ''Arafat'ı sürgüne göndermek yararsızdır çünkü böyle bir adım ona, yeni manevra olanakları sağlayacaktır'' dedi. 
     İsrail'deki ABD Büyükelçiliği sözcüsü Paul Patin de kararla ilgili yaptığı açıklamada, ''karar, İsrail kamuoyunda giderek büyüyen kamuoyu baskısı ve siyasal baskılarla sürgüne karşı olan ABD'yi karşısına almama çabası arasında denge kurma girişimi gibi gözüküyor. İsrail Hükümeti Arafat ile ilgili tutumumuzu biliyor ve bu değişmedi'' dedi. 
     Öte yandan, ABD'de bulunan İsrail'in eski Başbakanı Şimon Peres, Washington'da düzenlediği basın toplantısında, Arafat'ın sürgüne gönderilmesinin hata olacağını belirterek, ''Arafat'ın ülke dışında daha keskin ve daha negatif olacaktır'' dedi. 
     
</TEXT>
</DOC>
