<DOC>
<DOCNO> 177031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sontur08.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahvaltı için arkadaşını öldürdü.. 
</HEADLINE>
<TEXT>

     İsmail AKAR AFYON, DHA 
     

AFYON'un Sandıklı İlçesi'nde 22 yaşındaki Hamza Yavaş, kendisine kahvaltı servisi yapmasını isteyen iş arkadaşı 18 yaşındaki Mehmet Akçay'ı bıçaklayarak öldürdü. 
     Dün saat 10.00 sıralarında meydana gelen olayda, Kusura Beldesi Baştuğ Petrol İstasyonu'nda pompacı olarak çalışan M.A., tesisin restoranına giderek kahvaltı yapmak istedi. Garson Hamza Yavaş, kendisine servis yapmasını isteyen Mehmet Akçay'ı tersleyerek, ''Git kendin al'' dedi. Akçay'ın, ''Bu senin görevin alıp geleceksin'' demesi üzerine iki arkadaş arasında tartışma çıktı. Tartışmanın büyümesiyle Yavaş, restoranda bulunan ekmek bıçağıyla Akçay'ı çeşitli yerlerinden bıçakladı. 
     Diğer çalışanlar tarafından Sandıklı Devlet Hastanesi'ne kaldırılan Mehmet Akçay kurtarılamadı. Yavaş ise polis tarafından gözaltına alındı. 

     
</TEXT>
</DOC>
