<DOC>
<DOCNO> 188167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sonspo17.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst İngiltere maçında sonuç dışında herşey güzeldi 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, 12. Avrupa Futbol Şampiyonası 7. Eleme Grubu'ndaki son maçında Türkiye'nin İngiltere ile İstanbul'da 0-0 berabere kalmasını şanssızlık olarak nitelendirdi. 
     İngiltere karşısında 0-0'lık sonuç dışında herşeyin güzel olduğunu belirten Ali Dürüst, ''Futbolun beşiği olarak gördüğümüz İngiltere'nin futbolcuları, buradaki beraberliğin ardından büyük sevinç yaşadılar. Biz takım olarak iyi mücadele ettik ama gol yollarında beceriksiz kaldık'' diye konuştu. 
     Dürüst, Türkiye'nin Avrupa Şampiyonası'na doğrudan katılma hakkını elinden kaçırmasına karşın, henüz hiçbir şeyin bitmediğini de kaydederek, ''Şansımız devam ediyor. Önemli olan Portekiz'deki Avrupa Şampiyonası'na katılabilmek. İnşallah kura sonrası belirlenecek rakibimizi eleyip, yine oradaki yerimizi alırız. Artık herkes Türk futbolunun bir yerlere ulaştığının farkında'' dedi. 
     Ayrıca, Türkiye-İngiltere maçı öncesi oyuncuların aşırı stresinin sorun yaratabileceğine dikkat çektiğini ve korktuğu gibi de olduğunu dile getiren Dürüst, ''İngiltere maçı Türkiye'nin en önemli futbol olayı haline geldi. Aşırı baskı futbolcuları olumsuz etkiledi. Ama herşeye rağmen canla başla mücadele ettiler'' diye konuştu. 
     
</TEXT>
</DOC>
