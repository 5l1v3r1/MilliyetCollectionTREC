<DOC>
<DOCNO> 192051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sonspo20.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rize'ye 1 maç seyircisiz, Samsun'a 1 maç saha kapatma cezası 
</HEADLINE>
<TEXT>

     Futbol Federasyonu Profesyonel Futbol Disiplin Kurulu PFDK bugün yaptığı toplantısında, Çaykur Rizespor Kulübü'ne 1 maç seyircisiz oynama ve 2 milyar 500 milyon lira para cezası, Samsunspor Kulübü'ne ise 1 maç saha kapatma ve 1 milyar lira para cezası verdi. 
     PFDK, Galatasaray ile yapılan lig maçında, taraftarları çirkin ve edebe aykırı tezahüratta bulunan ve bu ihlallerini hakemin 1 ve 2 nolu anonslarına rağmen sürdüren Çaykur Rizespor Kulübü'ne 1 maç seyircisiz oynamanın yanı sıra 2 milyar 500 milyon lira para cezası verilmesini kararlaştırdı. 
     Samsunspor Kulübü'ne de 1 maç saha kapatmanın yanı sıra 1 milyar lira para cezası verilmesini uygun bulan PFDK, bu kararına gerekçe olarak Samsunsporlu taraftarların Gaziantepspor maçında çirkin ve edebe aykırı tezahüratta bulunmasını, bunun üzerine hakemin 1 nolu anonsu yaptırmasını ve buna rağmen ihlalin sürmesi nedeniyle 2 nolu anonsu da yaptırmış olmasını gösterdi. 
     Küçükköyspor Kulübü'ne ihtar ve 500 milyon lira para cezası, Zonguldakspor ve Erciyesspor kulüplerine 500'er milyon lira para cezası veren PFDK, Silopi Cudispor, Gaziosmanpaşaspor, Uşakspor ve Ispartaspor kulüplerine ise ihtar cezası verilmesini uygun buldu. 
     Kurul ayrıca, Bursaspor Kulübü yöneticisi Sinan Bür ile Şanlıurfa Belediyespor Kulübü yöneticisi Halef Tokmakçı'ya 1'er ay hak mahrumiyeti cezası verdi. 
     
</TEXT>
</DOC>
