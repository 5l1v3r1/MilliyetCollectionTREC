<DOC>
<DOCNO> 188744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/yazar/temelkuran.html </URL>
<DATE> 2003/10/15/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Pop Star Yarışması ve Barış Eylemleri üzerine 
</HEADLINE>
<TEXT>
   Ruh kırığı - Kol kırığı 
   
   Türkiye'nin televizyon hallerine bakarken -ki daha önce de bahsetmiştim bu berbat histen tuhaf bir şey oluyor insan. Hani biri çaresiz veya utanılacak bir duruma düşer de siz de ona bakarken içiniz ezilir. Başınızı başka yana çevirmek istersiniz, izleyemezsiniz. Bu tuhaf his işte, tekrar etti yeni bir vesile ile 
   
   Türkiye'nin Pop Starı Yarışması 
   Küçük oğlunun elinden tutarak, ürkek adımlarla içeri giriyor kadın. "Bırakacak kimse bulamadım da" diyor çocuğu kastederek, utanıyor çocuklu bir anne olmaktan, kuşe kağıt imajlardan birine uymamaktan. Esmer, kısa boylu, topluca, evli ve bir çocuk annesi bir kadın popstar olmak için "popstar yapıcı üst kurulun" karşısına çıkıyor. Kurul Deniz Seki, Ercan Saatçi ve Ahmet San'dan müteşekkil oluyor Sesi güzel ama elbette titriyor. "Olmadı" diyorlar, yok oluyor. 
   Sıradaki, gözleri tedirginlikten geri kayan, orta yaşlı, bıyıklı bir adam. Samanyolu'nu söylüyor, Samanyolu'nun en trajik hali bu. "Sesim güçlü" dediği için aşağılanıyor, bıyıklarıyla popstar olmak istediği için alay ediliyor. Kimse isyan etmiyor alay edilmeye. Herkes uysal. Herkes, İstanbul'un ve pop'un iktidarına boyun eğerek ve küçülerek kapıdan çıkıyor. 
   Burada herkes kendi isteğiyle bulunuyor. Utanılacak bir şey yok yani herkes star olmak istiyor. Ama insan, onlara, bu kadar düştükleri için, bu kadar düşürüldükleri için bakmaya utanıyor. Bir ruh kırığı bu Ruhlar eklem yerlerinden kırılıp, boşlukta sallanıyor sanki. 
   
   Yalnız bir kol kırığı 
   Birkaç gün önce Kadıköy'de Türkiye'nin ABD işgaline katılmak için Irak'a asker göndermesine karşı çıkan insanlar bir eylem yaptılar. Yapılacak eylem bir basın açıklamasıydı. Yeri gelmişken şunu söylemek gerek Basın açıklaması yapmak için artık izin almak gerekmiyor. Ama yine de basın açıklaması yapmak için sokağa çıkanlar "izinsiz gösteri yaptıkları" gerekçesiyle gözaltına alınıyor ki bu, anlaşılmaz bir olaydır 
   Velhasıl robocoplar, televizyonların bilhassa vurguladığı üzere "copsuz" olarak eylemcilere müdahale ettiler. Kollarından itinayla tutarak bir otobüse tıktılar. Fakat o nasıl bir itina ise bir adamın kolu, dirseğinden kırıldı. 
   Kol, boşlukta sallanmaya, ters dönmeye başladı. Adam yerde kıvranıyor, polisler ne yapacaklarını şaşırıyor. Nihayetinde polisler, artık ne düşünerek bilinmez, olay yerinden sessizce uzaklaşmaya, adamı yerde bırakmaya karar veriyorlar. Kol, boşlukta sallanıyor h l , sinir bozucu bir biçimde ters dönüyor dirsekten. Kollar, tıpkı ruhlar gibi, eklem yerlerinden kırılıyor. Ruhlar ve kollar aynı anda kırılıp, aynı acıyla boşlukta sallanıyor. 
   
   Kaynamayan kırıklar 
   Bir kol kırığı 6-8 haftada kaynar. Ruh kırıkları ne kadar sürede acaba Kaynarlar mı ya da Ya da kimi kırıklar gibi onların da yanlış kaynama olasılığı var mı Böyle berbat, böyle şirazesiz hayatlar sürmekten, bunları izlemekten canı yanmayan, yalanlara inanmayı gerçekleri görmekten daha huzurlu bulan ruhlar olduğuna göre bu ülkede bir kırık yanlış kaynadı belki. Belki de Türkiye, 1980'de kırılıp sonra da yanlış kaynamış bir ruh kırığıdır. Hepimizin bir yeri kırıktır... 
   
      
   
</TEXT>
</DOC>
