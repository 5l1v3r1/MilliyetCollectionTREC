<DOC>
<DOCNO> 166735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/magazin/mag01.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Açıkhava'ya yıldız yağacak 
</HEADLINE>
<TEXT>

     MAGAZİN SERVİSİ 

     İlk konser 22 Temmuz'da 
     MOST Production tarafından bu yıl 14'üncüsü düzenlenecek Açıkhava Konserleri, 22 Temmuz'da Candan Erçetin'le başlayacak. Erçetin'e 22 - 23 Temmuz'daki konserlerde Garsongs grubu da eşlik edecek. 24 Temmuz'da vurmalı çalgıların ustası Burhan Öçal sahne alacak. Öçal, 'Trakya All Stars' ve Smadj'la hazırladığı projesini sahneleyecek. 
     
     Türk cazının ustaları 
     25 Temmuz'da Teoman, 26 Temmuz'da ise Yavuz Bingöl, hayranlarıyla buluşacak. 27 Temmuz'da Türk caz müziğinin ustaları bir araya gelecek. Neşet Ruacan'ın şefliğini yapacağı TRT Hafif Müzik ve Jazz Orkestrası çalacak, Erkut Taçkın, Ayten Alpman, Fatih Erkoç, Kerem Görsev Trio, Emin Fındıkoğlu ve Nükhet Ruacan söyleyecek. 
     
     "Nefes Nefese" bir konser 
     30 Temmuz'da Ege'nin iki yakasının klarnetçileri Vasilis Saleas ve Hüsnü Şenlendirici 'Nefes Nefese'de buluşacak. "Açıkhava Konserleri", Bulutsuzluk Özlemi, Ahmet Özhan, Mercan Dede, Özcan Deniz, İlhan Erşahin'le sürecek ve Goran Bregoviç'in iki konserinin ardından 7 Ağustos'ta sona erecek. Biletler 10-40 milyon arasında, Harbiye Açıkhava Tiyatrosu ile Biletix gişelerinde satılacak. 
     

</TEXT>
</DOC>
