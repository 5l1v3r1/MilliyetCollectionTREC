<DOC>
<DOCNO> 152520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/yasam/yas06.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Telefon 'Hızır gibi' yetişti... 
</HEADLINE>
<TEXT>

Zorunlu emekli edilen Türkiye'nin Hititçe, Sümerce ve Akatça bilen tek memuru odasını topluyordu ki, bir telefon geldi... 
     PINAR AKTAŞ İstanbul 

     İstanbul Arkeoloji Müzeleri Çiviyazılı Belgeler Arşivi Şefi Veysel Donbaz, dünyanın ve Türkiye'nin sayılı Sümerologları arasında. O, bildiği 'üç ölü dil'le para kazanıyordu. Ta ki memurların 61 yaşında zorunlu emekli olacakları düzenlemenin kabul edilmesine kadar. Hak ettiği şekilde mesleğine veda etmediği inancındaydı. 
     Irak'taki tarihi eserlerin akıbetinin tartışıldığı, Fransa'da Mart ayında gerçekleştirilen toplantıya katılan tek Türk olan Donbaz, 1939'da doğdu. 1958'de Ankara Üniversitesi Dil Tarih ve Coğrafya Fakültesi Sümeroloji Bölümü'nde okumaya başladı. Bugün "ölü dil" diye tabir edilen ve artık konuşulmayan Sümerce, Akatça ve Hititçe'yi öğrendi. 1962'de İstanbul Arkeoloji Müzeleri'nde göreve başladı. 
     
     Bir formül bulunacak 
     Zorunlu emeklilik düzenlemesi Meclis'ten geçince Donbaz da 40.5 yıldır yürüttüğü ve çok sevdiği göreviyle vedalaşmak zorunda kaldı. Herhangi bir resmi yazı gelmemesine rağmen müze yönetimi emeklilik işlemlerini yapması istendi. 
     Röportajı yaptığımız sırada oldukça üzgündü. "15 günde ancak toplanabilirim. Birden taşınamam" diyordu. Bir yandan da görevine devam edebileceği konusunda ümitli olduğundan söz ediyordu. O sırada telefon çaldı. Arayan Anıtlar ve Müzeler Genel Müdürü Alpay Pasinli'ydi. Pasinli, "Emekliye ayrılacaksınız. Ancak bir yere gitmiyorsunuz. Burada kalacaksınız. Bir formül bulacağız" diyordu. 
     


YAŞAM 




















</TEXT>
</DOC>
