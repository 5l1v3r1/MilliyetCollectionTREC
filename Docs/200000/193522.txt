<DOC>
<DOCNO> 193522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/soneko36.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi Bankası'nın tahminleri hükümete paralel... 
</HEADLINE>
<TEXT>

     Yapı ve Kredi Bankası, 2004 yılı için hükümet hedeflerine paralel olarak yüzde 5 büyüme, TÜFE'de yüzde 12 artış öngörüyor. 
     Yapı Kredi'nin dolar kuru tahmini 2003 yılı sonunda 1 milyon 520 bin, 2004 yılı sonunda 1 milyon 700 bin lira seviyesi olarak açıklandı. 
     Yapı ve Kredi Bankası'nın Kurumsal ve Ekonomik Araştırmalar Yönetimi tarafından hazırlanan, ''2004 Yılına İlişkin Makroekonomik Tahminler'' başlıklı çalışma, açıklandı. 
     Tahminler yapılırken, IMF ile ilişkilerde bir sürtüşme yaşanmayacağı, AB ve ABD ile ilişkilerde bir sorun ortaya çıkmayacağı ve bunun yanında, iç politikada ekonomik durumu olumsuz etkileyecek bir gelişme olmayacağı varsayımları dikkate alındı. 
     Çalışmada, Merkez Bankası'nın gecelik faizinin bu yılın sonunda yıllık basit yüzde 26 seviyesinde olacağı ve 2004 yılı sonunda yıllık basit yüzde 18 seviyesine gerilemesinin beklendiği bildirildi. Devlet iç borçlanma senetlerinin faiz oranlarının ise 2004 yılı sonuna kadar kademeli olarak yıllık bileşik yüzde 20'ye ineceği öngörüldü. 
     
     YÜZDE 5 BÜYÜME 
     2004 için GSYİH büyüme tahmini yüzde 5 olarak belirtilen çalışmada, büyümeye katkı yapması beklenen faktörler, inşaat sektöründe beklenen canlanma ve tarım sektöründeki döngüsel hareketler olarak nitelendi. Tüketim harcamalarında hafifçe artış beklenen çalışmada, reel faizlerdeki gerilemenin özel sektörün tüketim harcamalarına olumlu etkide bulunacağı, reel ücretlerde gerçekleşeceği düşünülen bir miktar iyileşmenin ve azalan belirsizliklerin etkisiyle ekonomiye duyulan güvendeki artışın da özel tüketime destek vermesinin beklendiği aktarıldı. 
     Çalışmada, dolaylı vergilerde öngörülen yüzde 5.4'lük reel artışın ekonomideki büyüme varsayımı gerçekleşirse rahatlıkla ulaşılabilir olduğu düşüncesi dile getirildi. 
     Bütçe gelir kaleminde hedefin tutturulmasının mümkün olmakla birlikte bunun ilk bakışta görüldüğü kadar kolay olmayabileceği düşüncesine yer verilen çalışmada, harcamalar tarafında en sorunlu kalem olarak sosyal güvenlik kuruluşlarına transferlerin göze çarptığı kaydedildi. Yapı Kredi'nin çalışmasında, ''2004 yılı bütçe hedeflerini sosyal güvenlik kuruluşlarının finansal durumlarında gerçekten bir iyileşme olması durumunda ulaşılabilir görmekteyiz. Bu alanda karşılaşılabilecek aksaklıklar yeni tedbirlerin gündeme gelmesini gerektirecektir'' denildi. 
     
     ENFLASYON HEDEFİ ULAŞILABİLİR GÖRÜNÜYOR 
     Önümüzdeki yıl, para politikasının ana hatlarında 2002 ve 2003 yılındaki prensiplerden çok büyük bir sapma olmayacağı tahmini yapılan çalışmada, uygulanan para politikasının enflasyonu hedeflenen seviyelere getirmede başarılı olduğu vurgulandı. 
     Merkez Bankası'nın enflasyonu düşürmede geçtiğimiz iki yıl içinde kazandığı başarının sağladığı kredibilitenin yanı sıra para politikalarının ekonomik birimlerce daha iyi anlaşıldığı ve kabul gördüğü aktarılan çalışmada, geriye doğru endekslemenin de göreli olarak yavaşladığının gözönüne alınması durumunda, dışsal şoklarla karşılaşılmadığı durumda 2004 yılında TÜFE için yüzde 12 enflasyon hedefinin ulaşılabilir göründüğü bildirildi. 
     Yapı ve Kredi Bankası Kurumsal ve Ekonomik Araştırmalar Yönetimi tarafından hazırlanan çalışmada, 2004 yılında ihracatın 50 milyar dolara, ithalatın 74 milyar dolara ulaşacağı öngörülürken, cari işlemlerin GSYİH'nın yüzde 3.7'sine karşılık gelecek şekilde 9.5 milyar dolarlık bir açık vereceği tahmin edildi. 
     
     TEKEL İÇİN 3 MİLYAR DOLARLIK TAHMİN 
     Çalışmada, 2004 yılında IMF stand-by kredisi dahil net sermaye girişi de 5.2 milyar dolar olarak tahmin edildi. 
     Yapılacak özelleştirmelerin sonucunda net doğrudan yatırımların 1.5 milyar dolar olarak gerçekleşeceği tahmini çerçevesinde, yabancı yatırımcıların TEKEL'i 3 milyar dolarlık bir bedel karşılığı satın alabileceği ve bu tutarın 1 milyar dolarlık kısmının 2004 yılında tahsil edileceği varsayımına yer veren çalışmada, 2004 yılında portföy yatırımlarından da 1 milyar dolarlık bir net giriş olacağı düşüncesi dile getirildi. 
     2004 yılında gerçekleştirilecek iç borçlanma ihalelerindeki vadenin 3 ay ile 2 yıl arasında değişeceği ve ortalama olarak 14 ay olacağının kabul edildiği belirtilen çalışmada, şunlar kaydedildi 
     ''Bu varsayımlar ışığında, 2004 yılında Hazine'nin iç borç ödemelerinin 170 katrilyon lira olacağı öngörülmektedir. Önümüzdeki yıla ilişkin bu projeksiyonlar, Hazine'nin 2004 yılındaki borç servisinin hayli yüksek olacağını, ancak yüksek faiz dışı denge ve dış borçlanma olanakları sayesinde iç borçlanma ihtiyacının makul bir düzeyde artacağını göstermektedir. Bu nedenle 2004 yılında borcun çevrilmesinde önemli bir sorun yaşanması beklenmemektedir.'' 
     
</TEXT>
</DOC>
