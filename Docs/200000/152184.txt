<DOC>
<DOCNO> 152184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sontur15.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarın etkili yağış bekleniyor... 
</HEADLINE>
<TEXT>

     Orta Akdeniz üzerinden bugün gelecek yağışlı hava, yarın İç Anadolu'nun güney ve doğusu, Doğu Akdeniz, Doğu Anadolu'nun batısı ile Orta Karadeniz'in iç kesimlerinde yer yer ''etkili'' olacak. 
     Devlet Meteoroloji İşleri Genel Müdürlüğü'nden alınan bilgiye göre, Orta Akdeniz üzerinden bugün gelecek yağışlı hava, yarın, Marmara'nın batısı ve Kıyı Ege dışında tüm yurtta yağışlara neden olacak. Sağanak ve gökgürültülü sağanak şeklinde görülecek yağışların, özellikle İç Anadolu'nun güney ve doğusu, Doğu Akdeniz, Doğu Anadolu'nun batısı ile Orta Karadeniz'in iç kesimlerinde yer yer ''etkili'' olması bekleniyor. Sağanak ve gökgürültülü sağanak yağışlar, 26 Nisan Cumartesi günü yurdun doğu kesimlerinde devam edecek. 
     Yağışlı hava, 27 Nisan Pazar günü Doğu Karadeniz, Doğu Anadolu ve Güneydoğu Anadolu'nun doğusunda etkili olduktan sonra yurdu terk edecek. 
     Hava sıcaklıkları, yarın yurdun batı ve orta kesimlerinde, Cumartesi günü de doğu kesimlerinde azalacak. 
     Sıcaklıklar, yağışlı havanın pazar günü yurdu terk etmesiyle birlikte bütün yurtta artacak. 
     Beklenen etkili sağanak yağış nedeniyle ilgililerin ve vatandaşların tedbirli olmaları istendi. 
     





</TEXT>
</DOC>
