<DOC>
<DOCNO> 185444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/spor/aspo.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
SEVERİZ AMA RAKİBİZ 
</HEADLINE>
<TEXT>

   Teknik Direktör Fatih Terim, geçen yıl Nihat'tan dolayı Real Sociedad'ı tuttuklarını belirterek, "Ama bugün rakibiz ve Galatasaraylıyız" dedi. Fatih hoca, Nihat ile Kovaçeviç'in çok tehlikeli olduğunu vurguladı 
      ERHAN TELLİ 

   
   'Futbolda markaj da var' 
   GALATASARAY Teknik Direktörü Fatih Terim, dün yaptığı basın toplantısında Real Sociedad'ı hem övdü, hem de çekinmediklerine dikkat çekti. İspanya Ligi'nin en iyi takımlarından biriyle mücadele vereceklerini söyleyen Fatih hoca, "Geçen yıl Nihat'tan dolayı hepimiz Sociedadlı idik, ancak bu sefer Galatasaraylıyız. Sahada rakibimiz ama Nihat bize gurur veriyor" dedi. Terim, milli futbolcuyla birlikte Kovaçeviç'in de çok önemli oyuncu olduğunu vurgulayıp, "Futbolun içinde markaj da var" ifadesini kullandı. 
   
   'Ders almamız gerekiyor' 
   GEÇEN sezon Devler Ligi'ne iyi başladıklarını ancak kötü bitirdiklerini dikkat çeken Fatih Terim, "Umarım bu sene kötü başladık, iyi bitiririz" diye konuştu. Galatasaray çalıştırıcısı sözlerine şöyle devam etti "Bu maçı kazanmalıyız, ancak kaybetsek de ikinci tura çıkma şansımız var. 12 puanla her takım ikinci tura çıkabilir. İçeride kazanmak çok önemli. Geçen yıl Lokomotiv Moskova'ya şans verilmiyordu ama son iki maçı kazanıp, ikinci gruba çıktı. Bundan ders almamız gerekiyor." 
   
   Ali Sami Yen özlemi 
   ŞAMPİYONLAR Ligi'nde başarıya ulaşmak için ligdeki performansın üstüne çıkmanın şart olduğunu belirten Terim, futbolcularının da bunun bilincinde olduğunu söyledi. Atatürk Olimpiyat Stadı ile Ali Sami Yen Stadı arasındaki farka da dikkat çeken Fatih hoca, "Seçme şansı olsaydı biz de Ali Sami Yen derdik" yorumunu yaptı. Taraftara desteklerinden dolayı teşekkür eden Cim - Bom'un hocası, "Şimdi Olimpiyat Stadı'nı Ali Sami Yen'e çevirmek zorundayız" dedi. 
   
   Artık zafer zamanı    Şampiyonlar Ligi'ndeki son altı maçında galibiyet yüzü göremeyen Galatasaray bugün Nihatlı Real Sociedad'ı konuk edecek. Türkiye, Aslan'la sevinip, coşmak için 21.45'i bekleyecek 
   ŞAMPİYONLAR Ligi'ne Juventus yenilgisiyle şanssız bir başlangıç Galatasaray, bugün Real Sociedad ile önemli bir puan mücadelesine girecek. Nihat Kahveci'nin yer aldığı İspanyol ekibi karşısında galibiyetten başka birşey düşünmeyen Sarı - Kırmızılılar'da , Ergün'ün bileğinden sakatlığı bulunuyor. İki futbolcunun da yetişme ihtimalinin bulunduğu ifade edildi. Grubun diğer takımlarından Juventus ise Olympiakos deplasmanına çıkacak. 
   
   'Puan almak için geldik'    Real Sociedad'ın en önemli kozu Nihat Kahveci Aslan'ı yenmek için uğraş vereceğini söyledi 
   BOZHAN MEMİŞ 

      'Başaracağız' 
   İSPANYA'DA Real Sociedad forması altında fırtına gibi esen Nihat Kahveci, bugün takımının en büyük kozu olarak Cim - Bom karşısına çıkacak. Sakatlığının ardından bu yıla da iyi bir başlangıç yapan milli oyuncu, İstanbul'a puan ya da puanlar almak için geldiklerini, bunu başaracaklarını söyledi. 
   
   'Zor maç olacak' 
   DEVLER Ligi'ne galibiyetle başladıklarına dikkat çeken Nihat, "Galatasaray maçının zor olacağını biliyoruz" dedi. Sociedadlı futbolcu, şöyle devam etti "İlk defa Sociedad formasıyla bir Türk takımına karşı oynayacağım. Amacım gol atıp, kazanmamız. İnşallah Galatasaray'la birlikte çıkarız." 
   
   Çiçekli karşılama    CİM - BOM'UN rakibi Real Sociedad dün Türkiye'ye geldi. Havaalanında çiçeklerle karşılanan İspanyol ekibi akşam da maçın oynanacağı Atatürk Olimpiyat Stadı'nda bir idman yaptı. Bir saat 15 dakikalık antrenmanda, futbolcular tek pas çalışmasının ardından yarı sahada çift kale maç oynadı. Sakat olan Aitor dışında tam kodro çalışan Real Sociedad'ta futbolcuların hırslı ve istekli olması dikkat çekti. 
   
   
</TEXT>
</DOC>
