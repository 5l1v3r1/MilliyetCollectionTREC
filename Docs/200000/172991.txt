<DOC>
<DOCNO> 172991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/soneko09.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Karaparada kimlik tespit limiti 12 milyara çıktı.. 
</HEADLINE>
<TEXT>

     Karapara aklamayla mücadele kapsamında uygulanan kimlik tespitindeki limit, bugünden itibaren 2 milyar liradan 12 milyar liraya yükseltildi. 
     Yeni düzenlemeye göre, bankalar, özel finans kurumları, sigorta ve reasürans şirketleri, Menkul Kıymetler Borsası Takas ve Saklama Bankası, aracı kurumlar, yatırım fonları, yatırım ortaklıkları ile Kıymetli Madenler Borsası'nın da aralarında bulunduğu yükümlüler ile bunların Türkiye'deki şube, acente, temsilci ve ticari vekilleri ile bağlı birimleri, taraf oldukları ya da aracılık ettikleri 12 milyar lirayı aşan işlemlerde kimlik tespiti yapacak. 
     Ancak sigortalama, finansal kiralama, mevduat hesabı açma, kar-zarara katılma hesabı açma, cari hesap, repo veya benzeri hesap açma işlemleri ile kiralık kasa hizmetleri gibi devamlılık unsuru taşıyan işlemlerde bu sınır gözetilmeden kimlik tespiti yapılmaya devam edilecek. 
     
     BANKALAR VE ÖFK'LAR YETERSİZ BULUNDU 
     Bu arada Maliye Bakanlığı Mali Suçları Araştırma Kurulu MASAK birçok banka ve özel finans kurumunu karaparayla mücadeleye yönelik iç denetim ve eğitim çalışmalarında yetersiz buldu. 
     Geçen yıl çıkarılan Genel Tebliğ uyarınca, bankalar ve özel finans kurumlarına 4208 sayılı Karaparanın Aklanmasının Önlenmesine Dair Kanuna uyulup uyulmadığına dair yıl içinde yaptıkları denetim ve eğitim çalışmalarını MASAK'a bildirmeleri yükümlülüğü getirildi. 
     Bu çerçevede bankalar ve özel finans kurumları, iç denetim ve eğitim çalışmalarına ilişkin 2002 yılı istatistik sonuçlarını MASAK'a gönderdi. 
     MASAK uzmanlarınca tek tek değerlendirmeye alınan iç denetim ve eğitim çalışma sonuçları, birçok banka ve özel finans kurumunun bu alanda yetersiz olduğunu ortaya koydu. 
     MASAK yetkilileri, bankalar ve özel finans kurumlarının 2003 yılı iç denetim ve eğitim çalışmalarının istatistiki sonuçlarını da 2004 yılı Mart ayı sonuna kadar kuruma bildireceğini, yapılacak değerlendirme sonucunda yetersizlikleri devam eden kuruluşların yazılı olarak uyarılacağını bildirdi. Yetkililer, nispeten daha yetersiz görülen kurumların ise denetlenmesi yoluna gidileceğini belirtti. 
     
     ULUSLARARASI BİLGİ DEĞİŞİMİ 
     Öte yandan 21-25 Temmuz 2003 tarihleri arasında Sydney'de yapılan ve 84 ülke temsilcilerinin katıldığı ülkemizi de MASAK Başkanı Genç Osman Yaraşlı ve 2 MASAK uzmanının temsil ettiği toplantıda bilgi değişimi konusu ele alındı. 
     Toplantıda karaparayla mücadelede etkinliği sağlamak için uluslararası bilgi değişiminin nasıl yapılacağına dair uygulama belgesi de kabul edildi. 
     
</TEXT>
</DOC>
