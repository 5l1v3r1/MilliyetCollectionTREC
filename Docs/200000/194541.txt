<DOC>
<DOCNO> 194541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sondun16.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
AB vatandaşları anayasa için referandum istiyor 
</HEADLINE>
<TEXT>

     AB'nin kamuoyu yoklamalarından sorumlu kurumu Eurobarometre'nin yaptığı bir araştırmanın sonuçlarına göre, AB vatandaşlarının büyük kısmı AB Anayasası tartışmalarından habersiz kalırken, bu konuda bilgisi olanların çoğunluğu referandum istiyor. 
     Eurobarometre verilerine göre, AB üyesi 15 ülke vatandaşlarının sadece yüzde 38'i, AB'nin geleceğinin ve AB Anayasası'nın tartışıldığı Avrupa Konvansiyonu'ndan ''söz edildiğini duyduğunu'' açıklarken, bir ''AB Anayasası hazırlandığından haberdar olanların'' oranının yüzde 29'da kaldığı belirlendi. 
     AB üyeleri ve 10 aday ülkede, ''konudan haberdar olan'' insanların ortalama yüzde 45'i, oluşacak Anayasa taslağının halk oylamasına sunulmasını şart görüyor, yüzde 43'ü bunun yararlı olacağını savunuyor. Referandumu gereksiz görenlerin oranı yüzde 11'de kalıyor. Referandumdan yana tavır koyanların başında Yunanlar yüzde 75 ve Kıbrıslı Rumlar yüzde 69 geliyor. 
     AB'lilerin ve 1 Mayıs'ta tam üye olacak ülkelerin vatandaşlarının yarısından fazlası, oluşturulacak bir AB Anayasası'nı ''okumak niyetinde olmadığını'' bildiriyor. Söz konusu anayasaya ilgi göstermeyenlerin başında Polonyalılar, İngilizler ve Almanlar geliyor. 
     Avrupa Konvansiyonu'nun çalışmaları hakkında bilgileri olanlar arasında, bu çalışmaların sonuçlarından memnun olduklarını ifade eden AB vatandaşlarının oranı da yüzde 29'u geçmiyor. 
     AB vatandaşlarının yüzde 71'i, tüm kararların Avrupa Parlamentosu tarafından onaylanması gerektiği görüşünü savunurken, Avrupa Parlamentosu'na güven oranının en düşük görüldüğü aday ülke, yüzde 35 ile Polonya olarak belirlendi. 
     Üye ve aday ülke vatandaşlarının yarıya yakını, üzerinde tartışmalara devam edilen anayasa taslağının değiştirilmesi gerektiğini düşünürken, taslağın bugünkü hali ile kabul edilmesini isteyenlerin oranı yüzde 10'u geçmiyor. 
     
</TEXT>
</DOC>
