<DOC>
<DOCNO> 153804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sonspo34.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA'dan İngiltere'ye yalnızca para cezası... 
</HEADLINE>
<TEXT>

     Avrupa Futbol Federasyonları Birliği UEFA , Avrupa Futbol Şampiyonası 7. Eleme Grubu'nda 2 Nisan'da yapılan İngiltere-Türkiye milli maçında çıkan olaylar nedeniyle, İngiltere Futbol Federasyonu'na yalnızca para cezası verdi. 
     UEFA Disiplin Komitesi'nin bugün İsviçre'nin Nyon kentinde yaptığı toplantıda, Sunderland'deki karşılaşmada, taraftarın ırkçı tavrı ve sahaya girmesi nedeniyle İngiltere'ye 150 bin İsviçre Frangı para cezası verildi. Komite, spor kamuoyunun beklediği 1 maçlık seyircisiz oynama cezasını uygun görmedi. 
     2 Nisan'da Sunderland'da yapılan ve İngiltere'nin 2-0 kazandığı karşılaşmada, her iki gol sonrasında da İngiliz taraftarlar sahaya girerek sevinç gösterileri yapmış, maç bitiminde ise Türk Milli Takımı oyuncuları Alpay ve Tugay'a fiili müdahalede bulunulmuştu. Soyunma odalarına giden koridorda ise olaylara İngiliz futbolcular da karışmıştı. 
     İngiliz polisi, karşılaşma sonrasında olaylara karışan 90 İngiliz taraftarı gözaltına almıştı. 
     




</TEXT>
</DOC>
