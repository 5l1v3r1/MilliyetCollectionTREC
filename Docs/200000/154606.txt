<DOC>
<DOCNO> 154606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/soneko17.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorlu 2003 geçen yıldan daha iyi olacak... 
</HEADLINE>
<TEXT>

     Mazhar Zorlu Holding ve holdinge bağlı şirketlerden Egeplast ve Egeyıldız'ın genel kurulları yapıldı. 
     Genel kurulda konuşan Mazhar Zorlu Holding İdare Meclisi Başkanı Kemal Zorlu, borçların yeniden yapılandırılması için İstanbul yaklaşımına müracaat ettiklerini ve işlemlerin 2003 yılı başında tamamlandığını belirterek, ''Çok şanssız bir dönemde borçlanmaya girmemiz nedeniyle faizlerin yüksekliği, ihracatta Irak konusu ve diğer bölgelerde ekonomik krizler, yatırımların karşılığı olan değerleri almamızı engelledi'' dedi. 
     Irak'a mal gönderecek şirketlerden biri olduklarını, 15 milyon dolarlık akrediteleri olması ve bunun yürürlüğe girmesine karşın savaş yüzünden ihracatı gerçekleştiremediklerini belirten Zorlu, ''30 milyon dolarlık da ilave sipariş aldık, ancak ihracat yapamadık'' diye konuştu. 
     Zorlu, şöyle devam etti 
     ''Ama bugün görüyoruz ki yatırımımızın doğruluğu bir kez daha ortaya çıkıyor. Şu anda Türkiye'de, hatta Ortadoğu ve Avrupa'da, büyük çaplı boruları en kısa sürede üretecek şirketiz. 2003 yılı beklentilerimiz olumlu. 2002'den çok daha iyi geçeceğine inanıyoruz.'' Şirketlerin içinde de yapısal düzenlemelere gittiklerini kaydeden Kemal Zorlu, yatırımlarla ve artan üretim kapasitesiyle geçmiş yıllardaki başarıyı yakalayacaklarını söyledi. 
     Zorlu, Akut Solunum Yetmezliği SARS nedeniyle de Çin'e mal göndermelerine rağmen ekip yollayamadıklarını ve ihracatın devamlılığını sağlayamadıklarını belirtti. 
     Bankalara olan borçlarını ödemede zorluk yaşamayacaklarına inandıklarını dile getiren Zorlu, Vergi Barışı ile üzerlerindeki mali yüklerin büyük bölümünü çözeceklerini söyledi. 
     Mazhar Zorlu Holding'in 2002 yılı bilançosunda 1.5 trilyon lira, Egeplast'ta 9.2 trilyon lira zarar gösterilirken, Egeyıldız'ın 3.7 trilyon kar ettiği açıklandı. 
     
</TEXT>
</DOC>
