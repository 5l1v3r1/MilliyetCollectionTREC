<DOC>
<DOCNO> 190451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/soneko33.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sayın Halk Bankası'nın 4 katrilyon lira takipte bulunan alacağı var 
</HEADLINE>
<TEXT>

     Kamu Bankaları Ortak Yönetim Kurulu Başkanı Zeki Sayın, Halk Bankası'nın yaklaşık 4 katrilyon lira, Ziraat Bankası'nın 200 trilyon lira, Emlak Bankası'nın ise bunlar kadar takipte bulunan alacağı olduğunu bildirdi. 
     Sayın, Halk Bankası ile Kayseri Sanayi Odası KSO arasındaki kredi protokolü imza töreninde, göreve gelmelerinden bugün dek geçen sürede hiçbir kamu bankasında ''görev zararı'' gerçekleşmediğini söyledi. 
     Kayserili tüccar ve sanayicilerin kendi gayretleriyle büyüdüklerini ve geliştiklerini ifade eden Sayın, verilen kredilerin geri döneceğinden şüphe duymadıklarını kaydetti. 
     Tasfiye halindeki Emlak Bankası'nın da yönetim kurulu başkanı olduğunu anımsatan Sayın, ''Halk Bankası'nın yaklaşık 4 katrilyon, Ziraat Bankası'nın daha az kredi verdiği için 200 trilyon, Emlak Bankası'nın ise bunlar kadar takipte bulunan alacağı var. Bu üç bankanın alacaklılarının sayısı da 150 kişiyi geçmez. Bunlar görev zararları da değil'' dedi. 
     Sayın, müteşebbis olmak için hayal gücünün olması gerektiğini belirterek, şöyle konuştu 
     ''Gazozun bile devlet tarafından satıldığı ülkelerde müteşebbis yok. Geçenlerde Kazakistan'a gittiğimde, Nazarbayev 500 müteşebbis yarattı dediler. Fabrikaları adeta bedavaya vermiş. Türk Cumhuriyetleri'nin en zengin ülkelerinden biri. Üç yıl sonra Türkiye'den de zengin olacaklarına inanıyorum. Güzel bir hareketle müteşebbis meydana getirmişler. Türkiye'deki müteşebbislerin de Kazakistan'a yönelmelerini istiyorum.'' Bankalardan kredi alan müteşebbisleri soyguncu olarak görmediklerini ifade eden Sayın, ''Zaman gelecek bu borçlarını ödeyemeyecekler, sıkıntıya girecekler, bunları normal karşılıyorum. Esas olan hüsniyetli olmaktır, borcunu bilip, ödeyeceğim demektir. Benim nazarımda kredi tüccarın, sanayicinin itibarı demektir. Borcunu ödeyemeyince utanabiliyorsa, banka şube müdürünün karşısında kızararak konuşuyorsa bizim için itibar, kredi budur'' diye konuştu. 
     
     ''KREDİ MUSLUKLARINI AÇIYORUZ'' 
     Kamu bankalarının kredi musluklarını açtığını anlatan Sayın, bankacığın esasının küçük mevduatları toplayarak tüccara, sanayiciye kredi vermek ve istihdam yaratmak olduğunu kaydetti. 
     Merkez Bankası'nın faizleri düşürmesine paralel olarak kendilerinin de faiz indirimi yapacaklarına işaret eden Sayın, şöyle devam etti 
     ''Onlar faiz indirimi yapmadan biz yapamıyoruz. Çünkü, bizden alıp hazır para kazanıyorlar. Faizlerin bir süre sonra 3-6 puan daha düşeceğine inanıyorum. Ben böyle konuşunca azıyorlar. Kamu bankalarının başındaki kişi nasıl böyle konuşur diyorlar. Ben bunları söyleyince bir partinin genel başkanı basın toplantısı düzenledi Zeki Sayın faiz haramdır diyor, görevinden alınsın dedi. Biz düşündüğümüz gibi konuşuyoruz, ama Türkiye henüz buna alışık değil.'' 
     
     2004 GÜZEL GEÇECEK... 
     Sayın, kaynakları ne kadar ucuz temin ederlerse o kadar ucuz kredi vereceklerini söyledi. 
     Ziraat Bankası'nın ''ucuz kredi'' konusunda çalışması olduğunu belirten Sayın, ''Faizsiz dediğimizde birileri yanlış anlıyor. Faizsiz denecek kadar az bir faiz olacak. Pilot bölgelerde besi ve süt sığırcılığını geliştirmek için kredi vereceğiz. En çok ithal edilen tahıl ürünlerinin yetiştirilmesini teşvik etmek için zirai mahsulleri destekleyeceğiz. 5 bin koyun da olsa 50 bin koyun da olsa parasını vereceğiz. Ancak, krediyi veren şubeye bunu zimmetleyeceğiz. Koyunlar satılıp parası tahsil edilince geri alacağız. 
     2004'ün ülkemiz için çok parlak geçeceğine inanıyorum. Bir söz vardır, Mahallenin veletleri doğru dursa, bizim inek eve erken gelecek derler. Eğer mahallenin veletleri doğru durursa 2004 Türkiye için çok güzel geçecek.'' 
     
</TEXT>
</DOC>
