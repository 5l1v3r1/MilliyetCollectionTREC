<DOC>
<DOCNO> 184312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sondun32.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika Gazetesi "Sahte para bastıran Türk işadamı..." 
</HEADLINE>
<TEXT>

     Belçika'nın yüksek tirajlı gazetelerinden La Derniere Heure, bir Türk işadamının Slovenya'da önemli miktarda sahte para bastırdığını ve bu paranın terörizm amaçlı kullanıldığını iddia eden bir haber yayımladı. 
     Gazete, ''Terörizm Parası'' manşetiyle verdiği haberde, Ahmet Bülent Hazer isimli işadamının, Slovenya'da, 4,5 milyar euro değerinde sahte Afrika Frankı CFA bastıran bir kalpazanlar şebekesinden olduğunu, Belçika Federal Polisi'nin bu kişiyi sorgulamak istediğini yazdı. 
     Haberde, Slovenya Merkez Bankası'ndan kaçırılan kağıtlar üzerine, çok kaliteli olarak basılmış 300 milyon adet CFA banknotunun Kongo, Fildişi Kıyısı ve Çeçenistan'da terörizme kaynak olarak aktarıldığı veya aktarılacağı iddia edildi. 
     Gazete özetle şu ifadelere yer verdi 
     ''Belçika Federal Polisi, bu paranın, Ahmet Bülent Hazer isimli bir Türk'ün talebi üzerine Slovenya'da basıldığını kanıtladı. Hazer'in, silah ve elmas kaçakçılığı yaptığından şüphelenilen ve uluslararası terörizm bağlantılı bir Ortadoğulu ile ilişkisi olduğu istihbaratı bulunuyor. Her şey, 2003 yılının Ocak ayı ortasında, Brüksel'de, 10'ar bin CFA'lık 400 bin sahte kağıt para ele geçirilmesiyle başladı. CFA, Afrika'nın 9 ülkesinde kullanılan bir para. Brüksel'de, 2002 yılının Eylül ayında 100 Amerikan dolarlık sahte kağıt paralar da ele geçirilmişti. Bu çerçevede eski bir CIA ajanıyla evli olan bir Amerikalı kadın ile birlikte Fransızlar, Belçikalılar, Kongolular ve Türkler tutuklanmıştı.'' Ele geçirilen sahte dolarların ve CFA'ların çok kaliteli olduğunu belirten gazete, iddialarını özetle şöyle sürdürdü 
     ''Federal Polis, bu paraların basıldığı yeri araştırdı. Slovenya'daki Interprint-Doo şirketi böylece ortaya çıktı. Belçika polisi, bu yaz Slovenya'ya giderek araştırma yaptı. Interprint-Doo şirketi Sloven parasını ve bir Baltık ülkesinin parasını basan bir firma. Belçika polisi, Slovenya'dan dönüşünde, bu firmada, 4,5 milyar euro değerinde 300 milyon adet sahte CFA basıldığından emindi. Türk işadamı Ahmet Bülent Hazer'in ismi Slovenya'da ortaya çıktı.'' Belçika adaletinin, İstanbul'da bir matbaanın Foreing Trade International Printing Company sahibi olan Hazer'i sorgulamak istediğini belirten gazete, bu şahsın Türkiye'de ''herhangi bir kişi olmadığını'' yazdı. 
     Gazete, Turkish Daily News gazetesini kaynak göstererek, bu şahsın 1990'lı yıllarda Türk Lirası basmakla görevlendirildiğini, 1996'da İstanbul Polisi Mali Şubesi tarafından ''sahte dolar basmak'' ithamıyla gözaltına aldığını belirtti. 
     O dönemde bir şebekenin ele geçirildiğini, sahte dolarlardan gelen gelirin Çeçenistan'a aktarıldığının belirlendiğini yazan La Derniere Heure, şimdi Hazer'in Karaib adalarında bir ''gazino gemi'' işlettiğinin, yılda 80 milyon dolarlık iş yaptığının ileri sürüldüğünü belirtti. 
     Kongo, Fildişi Kıyısı ve Çeçenistan'daki terör örgütlerine para aktaran bir şebekenin söz konusu olduğunu, bu şebekenin içinde, Belçika'nın Anvers kentinde oturan bir ''Ortadoğulu'' bulunduğunu, bu kişinin adının bilindiğini, ancak gazeteden bu ismin yayımlanmamasının istendiğini yazan La Derniere Heure, bu konunun ''Brüksel ile Ankara arasında adli ve diplomatik bir olay haline geldiğini'' ileri sürdü. 
     Türkiye'nin Brüksel Büyükelçisi Erkan Gezer, A.A'nın konuya ilişkin soruları üzerine, Brüksel ile Ankara arasında böyle bir ''adli ve diplomatik olay'' yaşandığından bilgisi olmadığını, konuyu ilk defa duyduğunu ve araştıracağını söyledi. 
     
</TEXT>
</DOC>
