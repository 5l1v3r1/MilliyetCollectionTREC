<DOC>
<DOCNO> 190038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/siyaset/siy20.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   ABD ağırdan alıyor Asker işi zaman alır    Washington'da Savunma Forumu Vakfı ile Savunma ve Dış Politika Forumu adlı kuruluşların düzenlediği, "Terörizme karşı savaşta ön cepheden haberler" başlıklı oturuma katılan ABD Genelkurmay Başkanı Org. Richard Myers, Irak'a yabancı asker konusunda Türkiye ve diğer ülkelerle görüşmelerin devam ettiğini, bu müzakerelerin zaman alacağını söyledi. "Herkes Türk hükümeti, Pakistan, Güney Kore ve Japonya hükümetleriyle, bu çabaya katkı konusunu görüştüğümüzü biliyor" diyen Myers, BM'nin Irak kararının ardından birçok ülkenin asker göndermeye destek vermesini beklediğini vurguladı. Öte yandan Irak Geçici Yönetim Konseyi'nin Türkmen temsilcisi Songül Çabuk, 9 konsey üyesinin gelecek hafta ABD' nin Irak'taki sivil yöneticisi Paul Bremer ile bir araya geleceğini ve bu toplantıda Türk askerinin Irak'a gelip gelmemesi konusunda karar alınacağını söyledi. 
   
   'Dikkatliyiz, ABD de dikkatli olsun'    ABD, KKTC'de 15 Aralık'ta yapılacak genel seçimler öncesinde Ankara'ya baskısını artırdı. Kıbrıs sorununun taraflarıyla görüşmek üzere Ankara'ya gelen ABD'nin Kıbrıs Özel Koordinatörü Thomas Weston, dün Dışişleri Bakanlığı Müsteşarı Uğur Ziyal'le bir araya geldi. Türkiye'nin, Kıbrıs sorununa çözüm konusundaki görüşlerini soran Weston'a, Başbakan Tayyip Erdoğan'ın dile getirdiği "Ankara'nın çözümden yana olduğu ve yeni girişimler için KKTC seçimlerin sonucunun beklenmesi" yönündeki görüşleri iletildi. Yeni girişimler için kendilerinin de seçimleri beklediğini kaydeden Weston, seçimlerin hür ve adil bir ortamda gerçekleştirilmesinin önemini vurguladı. Weston'ın ilettiği talepten rahatsız olan Ziyal de, "Türkiye ve Denktaş'ı müdahaleci gibi göstermeyin. Biz dikkatli davranıyoruz, ABD de özen gösterin" karşılığını verdi. 
   
   'ÖSS'de erteleme yok'    Milli Eğitim Bakanı Hüseyin Çelik, ÖSS'nin Haziran 2004'te yapılacağını belirterek, "Ertelenmesi söz konusu değil. Yapılacak değişiklikler bu yıl lise 2 ve 3. sınıftaki öğrencileri, özellikle soru türü itibariyle etkilemeyecek. Değiştirilecek olan sadece katsayı" dedi. Yeni yıla yeni YÖK yasasıyla girmek istediklerini kaydeden Çelik, rektörlerin de Başbakan Tayyip Erdoğan'la görüşmelerinde aynı görüşü dile getirdiklerini söyledi. "Toplumun gündeminde 10 - 11 aydır bu mesele var" diyen Çelik şöyle konuştu "Daha fazla sürmesi doğru değil. Çocuklar gönül rahatlığıyla çalışsın. İçerik aynı olacak. Genel lise mezunlarını da mağduriyetten kurtarmamız gerekiyor. Dershaneler liselerin yerini almaya başladı. 1999'da YÖK'ün gece baskını gibi bir değişiklik getirmek istemiyoruz. Yumuşak geçiş yapmak istiyoruz." 
   
   Bardakoğlu Camileri kapitalistçe yaptık...    Diyanet İşleri Başkanı Ali Bardakoğlu, camilerin mimari yapısının içeri girmeden gözü, kulağı rahatsız ettiğini belirterek, "Camileri kapitalistçe, hoyratça inşa ettik. Keşke belediyelerimizle, Kültür Bakanlığı ile işbirliği içinde olsak da camilerimizi birer huzur ortamı haline getirebilsek" dedi. Bardakoğlu, irticayla mücadelenin bilgiyle olacağını da dile getirerek, "İrticayla mücadeleyi biz yaparız ve başarılı oluruz. Tarihte irticayla mücadeleyi hep din bilginleri yapmıştır" diye konuştu. 
   Basın kuruluşlarının Ankara temsilcileriyle bir araya gelen Bardakoğlu, Türkiye'de okullarda yeterli din eğitimi verilmediğini, doğru dini bilgiyi alamayan çocukların uç ve sapık görüşlere kaydığını savundu. Bardakoğlu, "Biz din eğitimini vermezsek, bodrum katlarında, kapalı kapılar ardında eğitim alırlar. Bu da tehlikeli sonuçlara varabilir" diye konuştu. 
   Bardakoğlu, 11 Eylül'ün Batılılara İslam dininin Türkiye'deki uygulanışının güzel bir örnek olduğunu gösterdiğini de kaydetti. 
   
   Yunan Dışişleri'nden Org. Özkök'e tepki    Yunanistan Dışişleri Bakanlığı, Genelkurmay Başkanı Org. Hilmi Özkök'ün Elefterotipia gazetesinde yayımlanan demecindeki Kıbrıs ve Ege ile ilgili açıklamalarına sert tepki gösterdi. Dışişleri Bakanlığı Sözcüsü Panos Beglitis, Özkök'ün açıklamalarının "Türkiye'nin dış politikasındaki önemli meselelerde tam bir çıkmazda bulunduğunun göstergesi" olduğunu iddia etti. "Özkök müzakerelerin AB'de yapıldığını anlamıyor" diyen sözcü, Yunan hükümetinin, Türk hükümetiyle konuştuğunu belirterek, "Türk subaylarla konuşmuyoruz. Bizi Türk hükümetinin görüşleri ilgilendiriyor" dedi. 
   
   Gül'den Atina'ya Olimpiyat çıkarması    Dışişleri Bakanı Abdullah Gül, bugün 30 işadamıyla Atina'ya yapacağı resmi ziyarette Yunanistan Olimpiyat Komitesi Başkanı ile oyunların "güvenlik, ulaşım ve iletişim" hizmetlerinin sağlanmasında Türk şirketlerinden faydalanılmasına dair bir protokol imzalayacak. İmza törenine Türk işadamları da katılacak. Yunanistan'ın projeleri bitirebilmek için Türk inşaat ve altyapı sektörünü çağırması bekleniyor. Yunanistan Dışişleri Bakanı Papandreu da, Gül'e olimpiyatların yapılacağı tüm tesisleri bir helikopter turuyla gezdirecek. 
   
   
   
</TEXT>
</DOC>
