<DOC>
<DOCNO> 164487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/dunya/dun02.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Avrupa'yı bekletti 
</HEADLINE>
<TEXT>

AB Dönem Başkanı Yunanistan'ın aday ülke liderleriyle yapacağı toplantı, Türk heyetinin gecikmesi nedeniyle 10 dakika rötarlı başladı 
     HALKİDİKİ Milliyet 

     Dışişleri Bakanı Abdullah Gül ile dün akşam Selanik'e gelen Başbakan Recep Tayyip Erdoğan, AB Dönem Başkanı Yunanistan'ın Başbakanı Kostas Simitis'in aday ülke Bulgaristan ve Romanya liderleriyle yapması planlanan toplantıya gecikmeli katıldı. 
     Simitis, Selanik Zirvesi'nin sona ermesinin ardından dün akşam üç aday ülke Türkiye, Romanya ve Bulgaristan liderleriyle bir araya geldi. Simitis, liderlere zirvede alınan kararlar ve genişlemeyle ilgili kararları şifahen tebliğ etti. Toplantıda, Türkiye'yi Başbakan Tayyip Erdoğan ile Dışişleri Bakanı Abdullah Gül temsil etti. Bu arada, Türk heyetinin gecikmesi nedeniyle toplantı belirlenen saatten yaklaşık 10 dakika sonra başladı. Gecikme nedeniyle, programda yer alan aday ülke liderlerinin toplu halde fotoğraflarının çekimi de iptal edildi. Zirve toplantılarından sonra Birliğin aile fotoğrafında yer alan Erdoğan ve Gül, üye ve aday ülke liderleri için verilen akşam yemeğine katıldılar. 
     Yunan makamlarının güvenlik sorununu gerekçe göstermesine rağmen Başbakan Erdoğan'ın Selanik'teki Atatürk'ün evini bugün saat 15 sularında ziyaret etmesi bekleniyor. 
     
     Türkiye konferansa davet edildi 
     Dün akşam sona eren zirvede alınan kararlar arasında Türkiye'nin, ekim ayında başlayacak ve 6 ay içinde tamamlanması öngörülen hükümetlerarası konferansa gözlemci olarak katılacağı açıklandı. Kararların Türkiye ile ilgili bölümünde, Türkiye'nin 2003'ün sonuna kadar Kopenhag kriterlerine yönelik yasal düzenlemeleri yaptığı takdirde, Aralık 2004 tarihinde AB liderlerinin üyelik müzakerelerinin başlamasına yönelik karar alacakları vurgulandı. Ayrıca, Türkiye'nin reformları gerçekleştirme konusunda sergilediği iradenin memnuniyet verici olduğu da kaydedildi. Böylece Türkiye, AB'ye bir adım daha yaklaşmış oldu. 
     

</TEXT>
</DOC>
