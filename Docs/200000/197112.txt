<DOC>
<DOCNO> 197112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sontur34.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Bu aşamada Irak'a asker göndermek sözkonusu değil 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, içinde bulunulan aşamada Irak'a asker gönderilmesinin sözkonusu olmadığını bildirdi. 
     Gül, CHP İzmir Milletvekili Ramazan Toprak'ın Başbakan Recep Tayyip Erdoğan'a yönelttiği soru önergesini yanıtladı. 
     Dışişleri Bakanı Gül, Hükümet'in, BM Güvenlik Konseyi'nin 22 Mayıs 2003 tarihli kararında, ''Irak'a istikrar ve güvenliğin tesisine katkıda bulunulması yolundaki çağrıyı ve ABD'nin bu husustaki resmi talebini dikkate alarak Irak'a asker gönderilmesi'' konusunu TBMM'ye getirdiğini belirtti. 
     Türkiye'nin, 7 Ekim'de TBMM tarafından kabul edilen tezkere ile yanıbaşındaki Irak'ta barış ve istikrarın tesisi için elinden gelen katkıyı yapmaya hazır olduğu mesajını dünya kamuoyuna verdiğini belirten Gül, yanıtında şunları kaydetti 
     ''Hükümetimiz, tezkerenin kabulüne giden süreçte ve sonrasında asker gönderilmesi hususunda ne ısrarcı olmuştur ne de aceleci bir yaklaşım sergilemiştir. Tezkere, esas itibarıyla asker gönderilmesi için şartların olgunlaşmasına bağlı olarak Hükümetimiz tarafından gerekli görülen hazırlıkların vakitlice tamamlanmasına imkan sağlanabilmesi düşüncesiyle TBMM'ye sevkedilmiş ve kabul edilmiştir. Bu da ihtiyatlılık gereğidir. 
     Nitekim, tezkerenin kabulünü izleyen dönemde, askerimizin Irak'a muhtemel konuşlandırmasına etkide bulunan tüm faktörler dikkate alınarak konunun değerlendirilmesine devam edilmiştir. Hükümetimizin nihai kararına temel oluşturan bu süreçte ABD makamlarıyla da yapılan istişareleri takiben tutumumuz 7 Kasım günü kamuoyuna açıklanmıştır. İçinde bulunulan aşamada Hükümetimizin TBMM'den aldığı yetkiyi kullanması ve askerimizin Irak'a gönderilmesi sözkonusu değildir.'' 
     
</TEXT>
</DOC>
