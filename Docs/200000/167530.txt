<DOC>
<DOCNO> 167530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/son/sontur25.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri'nden Türk askerlerinin gözaltına alınmasına tepki... 
</HEADLINE>
<TEXT>

     Dışişleri Bakanlığı, Irak'ın Süleymaniye kentinde görevli olarak bulunan 11 Türk Silahlı Kuvvetleri TSK mensubunun, dün Amerikan askerlerince müsadere edilerek, Kerkük'te gözaltına alınmaları olayının hükümet ve Genelkurmay Başkanlığı tarafından derin üzüntü ve tepkiyle karşılandığını bildirdi. 
     Bakanlıktan yapılan yazılı açıklamada, haberin dün öğleden sonra intikalinin ardından, ABD makamlarıyla üst düzeyde yoğun girişim ve temaslar yapıldığı belirtilerek, bu çerçevede Dışişleri Bakanı ve Başbakan Yardımcısı Abdullah Gül'ün ABD Dışişleri Bakanı Colin Powell ile, Genelkurmay Başkanı Orgeneral Hilmi Özkök'ün de NATO Başkomutanı ve Avrupa'daki Amerikan Kuvvetleri Komutanı Orgeneral James Jones ile telefonla görüşerek, duruma müdahale ettikleri kaydedildi. 
     Açıklamada ayrıca, Dışişleri Bakanlığı'nın, Ankara'daki ABD Büyükelçiliği ile ve Türkiye'nin Washington Büyükelçiliği ile de ABD yönetimiyle temaslar yapıldığı belirtilerek şöyle denildi 
     ''Bu temas ve girişimlerimizde tekrar tekrar vurgulanmış olduğu üzere, gözaltına alınan TSK mensuplarının derhal serbest bırakılması, olaya sebebiyet vermiş olan Amerikalı yetkililer hakkında gerekli işlemin yapılması ve tarafımıza bilgi verilmesi istenilmiştir. 
     ABD ile ilişkilerimize de yansımaları olabilecek bu olayla ilgili tüm gelişmeler çok yakından izlenmekte ve değerlendirilmektedir''. 
     
</TEXT>
</DOC>
