<DOC>
<DOCNO> 164558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/yazar/altan.html </URL>
<DATE> 2003/06/21/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Fikret Mualla'nın "Leblebistan"ı üstüne... 
</HEADLINE>
<TEXT>

     Bu konuda Başbakan Tayyip Bey de bir demeç vermiş değil, anamuhalefet lideri Deniz Bey de... 
     Bir de bir yol yapımının asfalt çalışma gürültüleri var ki Tanrı düşmanıma bile, bir türlü bitmeyen o makine gürültülerinde yazı yazdırmaya... 
     
     Şimdi militer dostlardan biri çıkar da, o mahut uyarıyı bilmem yapar mı 
     - İstanbul'u yıpratmayalım arkadaşlar... 
     Yahut 
     - Göztepe'yi yıpratmayalım arkadaşlar... 
     Yahut 
     - Belediyeyi yıpratmayalım arkadaşlar... 
     Yahut 
     - Marmara'yla, bulutlardan süzülen ışıkları yıpratmayalım arkadaşlar... 
     
     Dünkü Milliyet'in manşeti de doğrusu, tam o mahut "yıpratmayalım" uyarısını tetikleyecek nitelikteydi 
     "AWACS sorgusu - Yolsuzluk Komisyonu, 1.5 milyar dolarlık AWACS alımıyla ilgili iddiaları gizli bir yazıyla Savunma Sanayi Müsteşarlığı'na sordu"... 
     
     Bize ne canım... Bugün cumartesi... Şöyle Boğaz kıyılarında bir tur atmak dururken, bize mi kaldı arı kovanına çomak sokma divaneliğine adaylık koymak 
     Yok efendim "yazı" da şarap gibiymiş. Günlük koşullanmalardan arındığı ve zamana dayandığı ölçüde bir anlam kazanırmış. 
     Laf ola beri gele... 
     "Yazı"ya layık olma özeni yüzünden, iğneli fıçılar içinde çalkalanmaya razı mı olunmalı yani buna zeka mı denir, akıl mı denir, yoksa budalalık mı .. 
     
     Koşullara uyacaksın arkadaş. Zaman sana uymazsa, sen zamana uyacaksın arkadaş. Dağ sana gelmezse, sen dağa gideceksin arkadaş... 
     Yok, tarihsel değişim durdurulamazmış. Yok Fransız İhtilali'nden sonra ortaya çıkan "demagoglar saltanatı" çok pahalıya mal olmuş insanlığa. Yok nihayet "ulus - devlet" modeli de şükür ki, kuyruğunu titretiyormuş. 
     Sana ne ulan... 
     Atalarım gökten yere bunun için mi indirdiler ay yıldızı da, rengi şafaktan kırmızı bir buluta sardılar 
     
     Ulan 304 ağır ceza davasından değil, 1304 ağır ceza davasından da geçsen, hayatın ne olduğunu hiç anlamadan kapatacaksın ömür parantezini... 
     Babaannemin de dediği gibi 
     - Koca kafana köpek işesin... 
     
     Vaktiyle Yahya Kemal de Parkotel'de beni uyarmıştı 
     - Canım evladım sen bu Türkiye'yi hiç tanımıyorsun, demişti. 
     Bugün bazen düşünüyorum da, hak veriyorum Yahya Kemal'e. Örneğin ABD'nin, Türkiye'de NATO dışı kurduğu üslere - belki de bazıları atom başlıklı - Atlas ve Jüpiter füzelerini yerleştirmesi AB üyeliğiyle ilgili paketlerin binde biri kadar bile bir tartışma çıkarmamıştı. 
     Ve şu soruya hiçbir zaman yanıt aranmadı 
     - Dış ilişkilerle ilgili kararlar ne zaman gürültü patırtı çıkarıyor, ne zaman çıkarmıyor Ve genellikle hangi çevreler neden çıkarıyor gürültü patırtıyı, yahut neden çıkarmıyor 
     
     Bize ne kardeşim. Canım cumartesiyi ziyan zebil etmenin anlamı mı var 
     Vaktiyle Tarım bakanlarından Cavit Oral'a, kim ne sorarsa sorsun, hep aynı yanıtı alırdı 
     - Hakkımızda hangisi hayırlıysa, o olsun... 
     
     Günümüzde de geçerli olacak bir yanıt işte... 
     - Türkiye'nin AB üyeliği hakkında ne düşünüyorsunuz 
     - Hakkımızda hangisi hayırlıysa o olsun 
     - Ne diyorsunuz, Meclis'teki "Yolsuzluk Komisyonu" bazı eski bakanlara Yüce Divan yolunu açacak mı 
     - Vallahi hakkımızda hangisi hayırlıysa o olsun... 
     - Hapazlanmış Hazine arazilerinin satılması doğru mu, yanlış mı satılsın mı, satılmasın mı 
     - Hakkımızda hangisi hayırlıysa o olsun... 
     
     Bir de ünlü bir tekerleme var 
     Sen seni bil sen seni 
     Sen seni bilmez isen 
     Patlatırlar enseni... 
     
     Ne yapmalı ki bir de insanın kendi uğraş alanına layık olma özeni var enayice gibi gözükse de, "var" olmaya çalışarak yaşamanın bedeli, - Fikret Mualla'nın deyimiyle "Leblebistan"da dahi - ödenmeye değer bir bedeldir. 
     
     

</TEXT>
</DOC>
