<DOC>
<DOCNO> 164797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sontur18.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Buna inananlar da var... "Hilal şeklindeki ay çocuğu ishal ediyor" 
</HEADLINE>
<TEXT>

     Dicle Üniversitesi D.Ü Tıp Fakültesi Halk Sağlığı Anabilim Dalı'nca yapılan araştırmada, çocuğunun gökyüzündeki hilal şeklindeki ayı görerek, korkması sonucu ishal olduğuna inanan annelerin hala bulunduğu belirlendi. 
     Halk Sağlığı Anabilim Dalı Öğretim Üyesi Prof. Dr. Nuran Elmacı ve araştırma görevlisi Dr. Pervin Özelçi tarafından ''Diyarbakır'da Çocuk İshalleri, İnanışlar ve Yerel Tedavi Uygulamaları'' konusunda 0-5 yaşında çocuğu olan 44 anne üzerinde araştırma yapıldı. 
     Araştırmada, çocuk ishallerinin ölümlere yol açan önemli bir hastalık olduğu, ölümlerin çoğunluğunun gelişmekte olan ülkelerde bulunduğu kaydedilerek, dünyada her yıl 5 yaşın altındaki çocuklarda 1 milyar ishal vakasının görüldüğü ve bunlardan 2.2 milyonun öldüğü bildirildi. 
     Araştırmanın yapıldığı 450 Evler Semti'nin göç alan bir yer olduğu ve kadınların yüzde 81'nin okuma-yazma bilmediği anlatılan araştırmada, annelerin ishal nedenlerini 2 kategoride düşündükleri, birincisinin sıcak-soğuk ve yağlı-kirli yiyecekler, ikincisinin de ay basması, nazar, haram süt ve korkulara bağlanan ishaller olduğu kaydedildi. 
     Birinci nedene bağlı olan ishallerde ev ilaçları denendikten sonra çocuğun doktora götürüldüğü, ikinci kategoride olanların da geleneksel yöntemlerle çocuğun iyileştirilmeye çalışıldığı vurgulanan araştırmada, ikinci kategoriye giren annelerin yüzde 87'sinin çocuğunun gökyüzündeki hilal şeklinde ayı görmesi ve korkması sonucu ishal olduğunu düşündükleri ifade edildi. 
     Araştırmada, şu görüşlere yer verildi 
     ''Ay basmasından dolayı çocuğunun ishal olduğunu düşünen anneler çocuklarını doktora götürmezler. Doktorun ilacı ve iğnesi çocuklar için tehlikelidir. İğne yapılırsa çocuk havale geçirebilir, sağır ve dilsiz olur diye düşünüyorlar. İshalin geçmesi için çocuğun alnına haç şeklinde is sürmekte, bu durum aylar boyu sürerse, çocuk hoca ve şeyhlere götürülmektedir. Ayrıca, annenin gebe olduğu halde çocuğunu emzirdiği süt de haram süt olarak değerlendirilmektedir. Haram sütün de çocuğu ishal ettiği düşünülüyor. Öte yandan, anneler diş çıkarma, nazar, korku ile kirli su ve yiyecekten dolayı çocuklarını ishal olduğunu düşünüyor. Birçok hastalık, doğaüstü nedenlerle, büyüsel ve dinsel temellere dayanılarak açıklanıyor.'' Ekonomik koşullar ile eğitim düzeyinin düşük olmasının modern tıp olanaklarından yararlanmayı zorlaştırdığı ve geciktirdiği belirtilen araştırmada, annelerin hastalık hakkında bilgileri, inançları tedavide izledikleri yollar hastalık sürecini etkileyen çok önemli etken olduğu vurgulandı. 
     
</TEXT>
</DOC>
