<DOC>
<DOCNO> 153479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sondun38.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'nın bayrağının renklerini belirlemek için komisyon kuruldu 
</HEADLINE>
<TEXT>

     İtalya'da Başbakanlık binasına asılan bayrağın renk tonlarının farklı olduğu tartışmalarının ardından, 206 yıllık İtalyan bayrağının gerçek tonlarının tespiti için komisyon kurulması kararlaştırıldı. 
     Yeşil, beyaz, kırmızı renkli İtalyan bayrağının, geçmişe oranla daha açık renkli tonlarda olanları Başbakanlıkta Palazzo Chigi ve meclisteki bazı yerlere asılması üzerine, muhalefet partileri hükümeti suçlayan açıklamalar yapmıştı. 
     Parlamento ile ilişkilerden sorumlu Devlet Bakanı Carlo Giovanardi, ''hata yaptık'' diyerek, hükümetin yanlış bayrak siparişi verdiğini kabul etti. 
     Tartışmaları sona erdirmek için bayrağın renklerinin gerçek tonlarını belirleyecek bir komisyon kurulduğunu söyleyen Giovanardi, bu komisyonda, Başbakanlık Devlet Törenleri Bölüm Başkanı, Savunma Bakanlığı, Ulusal Bayraklar Tarihi Müzesi Müdürü ile Meclis, Senato ve Cumhurbaşkanlığı'ndan birer temsilci olacağını açıkladı. 
     İtalyan bayrağının gerçek tonlarının çimen yeşili, kar beyazı ve açık kırmızı olduğu, oysa Berlusconi hükümetinin yeni bayrağı koyu yeşil, fil dişi beyazı ve kiremit kırmızısı renklerinden yaptırdığı belirtiliyor. 
     




</TEXT>
</DOC>
