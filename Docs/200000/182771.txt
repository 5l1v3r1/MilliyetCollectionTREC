<DOC>
<DOCNO> 182771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/ekonomi/eko05.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümeti kızdıran kurula düşük maaş 
</HEADLINE>
<TEXT>

   AHMET ERHAN ÇELİK Ankara 
   
   Üst kurulların başkan ya da temsilcileri, Başbakanlık Başdanışmanı Ömer Dinçer'in başkanlığında yeniden yapılandırma taslağını görüşmek üzere ikinci kez bir araya geldi. Dinçer, toplantının ardından yaptığı açıklamada, "Her kurumun stratejik ve yıllık amaçlarıyla performans ölçülerini belirleme ve bütçesini yapması konusunda hemfikiriz. Ancak bütçeler Meclis'in onayından geçecek" dedi. Üst kurulların kaygılarını gidermeye yetmeyen toplantının perde arkasındaki tartışmalar ise şöyle 
   Taslağın ücretler, mali ve diğer hakları düzenleyen maddesi görüşülürken, bir kurul üyesi "Üye sayısından, üye dağılımına kadar kurulları tek tip hale getirmek istiyorsunuz. O zaman ücretlere de standart getirelim" dedi. Dinçer, "Bakalım" yanıtı vermekle yetindi. Dinçer'in "standart ücret" önerisine yanıt vermemesi bazı üyelerce, "Anlaşılan o ki kararı beğenilmeyen kurul üyelerine düşük ücret verilecek" diye yorumlandı. Taslağa göre kurul üyelerinin ücret ve diğer özlük hakları Başbakanın teklifi, Bakanlar Kurulu kararıyla belirlenecek.Kurulların yayınlayacağı yönetmelik, tüzük ve tebliğler için Devlet Planlama Teşkilatı'ndan DPT "öncelikle" görüş alınmasını öngören düzenlemeye kurullar "DPT kurullar üstü bir kurul haline gelecek" eleştirisini getirdi. Dinçer, "Taslaktaki 'öncelikle' ifadesi biraz ağır geldi. Bu madde yeniden yazılacak" dedi. Kurullarda sektör temsilcilerinin yer alması düzenlemesinde ise hükümetin ısrarcı olacağı anlaşıldı. Enerji Piyasası Kurulu Başkanı Yusuf Günay'ın ilk toplantıda dile getirdiği "ÇEAŞ ve Kepez işletmelerine el koyduğumuz Uzanların sektör temsilcisi olarak kurula üye vermesi doğru değildir" eleştirisi dikkate alınmadı. 
   
</TEXT>
</DOC>
