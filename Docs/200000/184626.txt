<DOC>
<DOCNO> 184626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sontur10.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sofranızdan maydanoz ve limon eksik etmeyin... 
</HEADLINE>
<TEXT>

     Sofralarda bulundurulması önerilen maydanoz ve limonun, sindirimi kolaylaştırıp, alınan gıdalardaki vitaminin enerjiye dönüşmesini sağladığı bildirildi. 
     Atatürk Üniversitesi AÜ Ziraat Fakültesi Gıda Bölümü Başkanı Prof. Dr. Fevzi Keleş, maydanoz ve limonun A ve C vitamininin kaynağı olduğunu, doğal kullanıldıkları için de bu vitaminleri olduğu gibi vücuda aktardığını söyledi. 
     Maydanoz ve limonun birçok faydası bulunduğunu anlatan Prof. Dr. Keleş, çiğ olarak tüketilen bu ürünlerin vitamin kaybına yol açmadığını ancak, maydanozun tazyikli su ile çok iyi yıkanması gerektiğini bildirdi. 
     Prof. Dr. Keleş, sabah, öğle ve akşam yenilen üç öğün yemek sırasında yenilmesi gereken maydanoz ve limonun faydalarını şöyle sıraladı 
     ''Yemeklerde alınan gıdalardaki vitaminin enerji maddesine dönüştürülerek, enerjinin açığa çakması için gerekli vitaminler maydanoz ve limonda var. Yemek sırasında maydanoz ve limonun da yenilmesi halinde vücutta enerji oluşmasına katkı sağlayarak, insanın zinde kalmasını sağlar. Her fırsatta yenilmesi gereken maydanoz ve limon, vücudun örtü dokusunu, bağ dokusunu ve iç organları örten dokuları sağlam ve sağlıklı kılar. 
     Özellikle bazı insanları rahatsız eden ağız kokusunu giderir. Özellikle maydanozun ağız ve midede sağladığı koku, etrafa yayılması istenmeyen kokuları önleyerek, hoş bir koku oluşmasını sağlar. Sindirim salgısını artırıcı özelliğe sahip olan maydanoz, sindirimi kolaylaştırarak, mideye yardımcı olup alınan gıdaların rahatça hazmedilmesini sağlar.'' 
     
</TEXT>
</DOC>
