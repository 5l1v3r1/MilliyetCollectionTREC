<DOC>
<DOCNO> 196660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sontur23.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani Irak'ta her türlü terör örgütüne karşıyız 
</HEADLINE>
<TEXT>

     Irak Geçici Hükümet Konseyi Başkanı Celal Talabani, yeni demokratik Irak'ın hiçbir terörist grubun faaliyette bulunmasına izin vermeyeceğini, Irak'taki her türlü terörist gruba karşı olduklarını belirtti. 
     Başbakan Recep Tayyip Erdoğan ile heyetlerarası görüşmelere başkanlık eden Talabani, yaklaşık 1 saat 15 dakika süren görüşmelerin ardından basın mensuplarının sorularını yanıtladı. 
     Erdoğan'ı Irak'taki son durum hakkında bilgilendirdiklerini ifade eden Talabani, Türkiye ile ilişkileri siyaset, kültür, güvenlik, ekonomi ve ticaret gibi her alanda geliştirme yönündeki arzularını dile getirdiklerini bildirdi. 
     Talabani, Başbakan Erdoğan'ın kendilerini dikkatli bir şekilde dinlediğini söyledi ve ''Bize, Türkiye'nin Irak halkının yanında olacağı ve Irak'ın yeniden yapılandırılmasına katkıda bulunacağı sözü verdi'' diye konuştu. 
     Görüşmede terör örgütü PKK KADEK konusunun gündeme gelip gelmediğinin sorulması üzerine Talabani, bu konuyu genel hatlarıyla ele aldıklarını belirterek, şöyle devam etti 
     ''Görüşmede de söyledik ve burada da ilan etmek istiyorum ki, yeni demokratik Irak, hiçbir terörist grubun Türkiye ve diğer komşularına yönelik faaliyette bulunmasına izin vermeyecektir. Irak'taki her türlü terör örgütüne karşıyız.'' 
     
     TÜRK HASTANELERİNİN YAPIMI 

     Türkiye ile ilişkilerini geliştirme isteklerine rağmen, Türkiye tarafından yaptırılacak hastanelere neden karşı çıktıklarının sorulması üzerine Talabani, bu hastanelare karşı olmadıklarını ve bu yöndeki haberleri görünce çok üzüldüğünü söyledi. 
     Talabani, kendilerinin Türk hastanelerinin yapımından yana olduğunu, sorunun kendilerinden değil koalisyon güçleri yönetiminden CPA kaynaklandığını savundu. 
     Irak'taki asıl otoritenin kendileri değil CPA olduğunu, kontrolü ancak Mayıs ayı sonunda ellerine alabileceklerini belirten Talabani, Türk şirketlerini Irak'a gelmeleri yönünde teşvik ettiklerini ve bu teşviğin Irak'ın kuzeyi de dahil olmak üzere Basra'dan Zaho'ya kadar olduğunu bildirdi. 
     
     IRAK'TA GÜVENLİK 

     Talabani, Başbakan Erdoğan'a Irak'taki güvenlik durumuna ilişkin de bilgi verdiklerini belirtti. Irak'ın büyük bölümünde güvenlik durumunun iyi olduğunu söyleyen Talabani, sadece ''Sünni üçgeni'' olarak adlandırılan bölgede bazı sorunlar bulunduğunu kaydetti. 
     Bölge ülkeleri gezisi çerçevesinde Suriye'ye gidip gitmeyeceğinin sorulması üzerine Talabani, Şam'a şimdi gitmeyeceğini, kendisine yapılan daveti kabul ettiğini ifade etti. Bu ziyaret için bir başka tarih belirleneceğini bildiren Talabani, ''Ama Suriye ile ilişkilerimiz güçlü'' diye konuştu. 
     Talabani, Başbakan Erdoğan'ı Irak'a davet edip etmediği sorusuna, ''Şimdi değil'' yanıtını verdi. 
     Türk askerinin Irak'a gönderilmesi konusunda yaptıkları itirazların hatırlatılması üzerine de Talabani, şunları söyledi 
     ''Türkiye'ye, Türk ordusuna ve Türk hükümetine karşı değiliz. Ama neden şu Biz Irak'ın güvenliğinin yabancı güçlerce değil, sadece Iraklılar tarafından sağlanması gerektiğine inanıyoruz. Ayrıca Türkiye ile Irak arasında herhangi bir düşmanlık olsun istemiyoruz.'' 
     
</TEXT>
</DOC>
