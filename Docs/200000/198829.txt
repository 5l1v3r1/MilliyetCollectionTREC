<DOC>
<DOCNO> 198829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/soneko02.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Piyango'da yılbaşında 10 trilyon heyecanı var... 
</HEADLINE>
<TEXT>

     Milli Piyango'nun yılbaşı heyecanı kısa bir süre sonra başlıyor. Büyük ikramiyenin 10 trilyon lira olduğu yılbaşı özel çekilişinde, talih kuşu vatandaşa 94 trilyon 630 milyar lira ikramiye dağıtacak. 
     Milli Piyango İdaresi Genel Müdürü İhya Balak'tan alınan bilgiye göre, geçen yılbaşında 70 trilyon lira tutarında bilet basan idare, 31 Aralık'taki yılbaşı özel çekilişi için piyasaya sürülecek bilet tutarını 160 trilyon liraya çıkardı. Geçen yılbaşında 23 milyon 400 bin olan bilet sayısı da 33 milyona yükseltildi. 
     31 Aralık 2003 çekilişinde 8 trilyon lira olan büyük ikramiye tutarı 10 trilyon lira olarak belirlenirken, özel çekiliş ile birlikte 13 kişiye yeni yıla trilyoner girme olanağı sağlandı. 
     Yılbaşı çekilişinde 10 trilyon liranın yanı sıra 1 adet 5 trilyon, 5 adet de 1 trilyon liralık ikramiyeler sahiplerini bulacak. 
     Milyarlık ikramiye adedinin de 795 olarak tespit edildiği yılbaşı özel çekilişinde, 5 adet 500 milyar, 10 adet 100 milyar, 30 adet 50 milyar, 50 adet 20 milyar, 100 adet 15 milyar, 100 adet 10 milyar ve 500 adet de 5 milyar liralık ikramiye dağıtılacak. 
     Yılbaşı çekilişinde tam bilet 16 milyon liradan, yarım bilet 8 milyon liradan, çeyrek bilet de 4 milyon liradan satılacak. 
     
     BÜYÜK İKRAMİYENİN SEYRİ 

     Yılbaşı için 10 trilyon lira olarak saptanan büyük ikramiye, son 10 yıllık dönemde hızlı bir artış gösterdi. 
     1993'de 40 milyar lira olan büyük ikramiye, 1994'de 55, 1995 yılında ise 80 milyar liraya yükseldi. 
     1996 yılbaşı özel çekilişinde 150 milyar lira, 1997'de 300 milyar, 1998'de de 600 milyar lira olan büyük ikramiyede 1999'da trilyon rakamıyla tanışıldı. 
     1999'da büyük ikramiye olarak 1 adet 1 trilyon lira, 2000 yılında 3 trilyon lira, 2001 yılında da 5 trilyon lira dağıtıldı. Geçen yıl 8 trilyon lira olan büyük ikramiyenin bu yıl 10 trilyon liraya çıkarılmasıyla birlikte dolar bazında da son yılların en yüksek noktasına ulaşıldı. 
     1993 yılında 2 milyon 766 bin 634 dolar, geçen yıl 4 milyon 787 bin dolar olan büyük ikramiye, günümüz kurlarıyla 6 milyon 835 bin doları aşacak. 
     
     GÜNLÜK FAİZİ 7.1 MİLYAR LİRA 

     10 trilyon liralık yılbaşı büyük ikramiyesinin, bankaya faize yatırılması halinde günümüzdeki faiz oranlarıyla her gün 7 milyar 123 milyon lira faiz geliri elde edilecek. 
     10 trilyon lira ile 79 bin 51 adet Cumhuriyet altını alınabilirken, tanesi 50 milyar liradan 200, tanesi 100 milyar liradan da 100 adet daire sahibi olunabilecek. 
     Öte yandan Milli Piyango verileri, yılbaşı büyük ikramiyesinin çok büyük oranda çeyrek bilete çıktığı sonucunu veriyor. 1993-2002 döneminde gerçekleştirilen özel çekilişlerde büyük ikramiye 7 kez çeyrek bilete, 1 kez tam, 2 kez de yarım bilete isabet etti. 
     Bu dönemde talih kuşu en fazla Ankara ve İstanbul'a kondu. 10 çekilişte Türkiye'nin bu 2 büyük merkezi 8'er büyük talihli çıkardı. Mersin 5 talihli ile Ankara ve İstanbul'u izlerken, büyük ikramiyenin dağıtıldığı diğer merkezler ise Adana, Eskişehir, Sinop, Muğla, Manisa, Kayseri, Antalya, İzmir ve Samsun olarak sıralandı. 
     
     KARABORSAYA ÖNLEM 

     Öte yandan Milli Piyango İdaresi, geçen yıl yaşanan bilet karaborsasının bu yıl tekrarlanmaması için çeşitli önlemler aldı. 
     Milli Piyango Genel Müdürü İhya Balak, yılbaşı özel çekilişi için bütün bayileri toplayarak, onlara bu yılki uygulamalar hakkında bilgi verdiklerini söyledi. 
     Bilet sıkıntısı olmaması için geçen yıl 70 trilyon lira olan yılbaşı özel çekiliş bilet tutarını 160 trilyon liraya, bilet sayısını da 33 milyona yükselttiklerini kaydeden Balak, ''25 Aralık'a kadar bütün bayiler bizden bilet alabilecek. Küçük bayilere 25 Aralık'a kadar bilet verme taahhüdünde bulunduk. Bu amaçla onlar için merkezde bir miktar bilet tutacağız. Bayi ruhsatı olmayıp da bilet satışı yapanlarla da bu yıl daha etkin şekilde mücadele edeceğiz'' dedi. 

     
</TEXT>
</DOC>
