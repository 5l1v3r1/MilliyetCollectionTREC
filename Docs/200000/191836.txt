<DOC>
<DOCNO> 191836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/soneko27.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Intel'in CEO'su Barrett Türkiye teknolojide bölgesel lider olabilir 
</HEADLINE>
<TEXT>

     Intel Corporation İcra Başkanı CEO Craig Barrett, Türkiye'nin, iç içe geçen bilişim ve iletişim teknolojileri ile internetin hızlı gelişiminden iyi yararlanması halinde, Doğu ve Batı arasındaki mevcut stratejik köprü konumunun ötesine geçerek bölgesel bir lider olabileceğini bildirdi. 
     Barrett, Türkiye ziyaretinin ilk durağı olarak İstanbul'da işadamlarıyla biraraya geldi. Craig Barrett yaptığı konuşmada, Türkiye'nin özel işletmelerini, eğitim kurumlarını, kamu yönetimini ve evlerini yüksek hızlı internet hatlarıyla birbirine bağlamanın genişleyen küresel ekonomi içinde Türkiye'yi rekabetçi bir konuma taşıyacağını söyledi. 
     Türkiye'nin ekonomik başarısının iş dünyası, eğitimciler ve kamu yönetiminin bugünden oluşturmaya başlayacakları teknoloji altyapısıyla şekilleneceğini vurgulayan Barrett, e-dönüşüm projesini hızlandırmak, bilgisayar kullanımını ve bilgisayar okur-yazarlığını artırmak, yüksek bant genişliği olan kablosuz erişimi yaygınlaştırmak ve eğitime yatırım yapmanın Türkiye'nin büyümesini sürekli kılacak güçlü bir bilgi toplumu inşa etmeye doğru atılacak önemli adımlar olduğunu dile getirdi. 
     Günümüzde dünya pazarlarında rekabet gücünü geliştirmek isteyen ülkelerin ulusal üretkenliklerini artırmak ve maliyetlerini düşürmek için teknoloji yatırımlarına öncelik verdiklerine işaret eden Barrett, bu konuda başarı elde eden İrlanda ve Kore örneklerini verdi. 
     Intel CEO'su, ''İç içe geçen bilişim ve iletişim teknolojileri ile internetin hızlı gelişiminden iyi yararlanması halinde, Türkiye, Doğu ve Batı arasındaki mevcut stratejik köprü konumunun ötesine geçerek Batı Avrupa, Arap dünyası, Çin, Hindistan ve Rusya ile e-ticaret hacmini genişleten bölgesel bir lider olabilir'' dedi. 
     
     BİLGİ TEKNOLOJİSİ BÜYÜMEDE KATALİZÖR 
     Bilgi teknolojisinin Türkiye'nin büyümesi için katalizör görevi görebileceğini vurgulayan Barrett, Türkiye'nin gelecekte büyümesini daha da ileriye taşıyacak olan eğitim sisteminin geliştirilmesi için gerekli olan ekonomik istikrar ortamı ve hükümet programlarının mevcut olduğuna dikkat çekti. 
     Barrett, ''Intel olarak, kablosuz bilgi işlem olanaklarının artması ve bu pazarın büyümesi için Türkiye'ye, telekomünikasyon sektörünü deregüle etmeye devam etmesi, telekom pazarına yeni oyuncuların girmesi için gerekli kolaylıkları sağlaması ve yasal düzenlemeleri tamamlaması yönünde çağrı yapıyoruz'' dedi. 
     Uzun vadeli ekonomik büyümenin temel ekseni olarak eğitimin önemini vurgulayan Barrett, Türkiye'nin genç nüfusunun ciddi bir ulusal kaynak olarak dikkate alınması gerektiğini söyledi. 
     Türkiye'nin gelecek kuşaklarını gözönünde bulundurmasını isteyen Intel CEO'su, ''Meselenin özü, Türkiye'nin gelecek kuşaklarını yeni nesil teknolojiyle tanıştırmak, dolayısıyla gelen yeni teknolojik çözümleri test etmeye meraklı, matematik ve bilim becerileri olan ve küresel dijital ekonomi içinde başarıyla rekabet edebilecek bir işgücü yaratmaktır'' dedi. 
     Konuşmasında, dünyanın büyük bir hızla değişim içinde bulunduğuna işaret eden Barrett, 3 milyarı aşan insanın dünya ekonomi piyasalarına girdiğini, çok önemli rekabetin ortaya çıktığını kaydetti. 
     Yaşanan değişimin, bazı ekonomiler için fırsatlar da yaratacağını vurgulayan Barrett, dünyada iletişimde, eğlence dünyasında, alışverişte yaşanan dijitalleşmeye dikkat çekti. 
     
     DİJİTAL DALGAYI YAKALAMAK İÇİN TEKNOLOJİ GEREKİYOR 
     Artık bütün hükümetlerin bilgi teknolojileri planları bulunduğunu belirten Barrett, ''Plan yapmak bir şey, ama gerçekleştirmek bir başka şey. En önemli konu bu. Dijital dalgayı yakalamak için teknoloji gerekiyor'' dedi. 
     Teknolojiyi kullanan yerel örnekler olarak Kapalıçarşı'da takı satışı yapan Sedat Bektaş, yüksek teknolojili tekneler üreten uçak mühendisi Ömer Onuk ve Vestel'i veren ve sahneye çıkararak sorular yönelten Barrett, ''Rekabette başarı için teknolojiyi yaratıcı bir şekilde kullanmalıyız. Gelecek farklı olacak. Yaptıklarımı tekrarlayarak yola devam edemeyiz'' dedi. 
     Türkiye'nin önünde inanılmaz fırsatlar bulunduğunu, Asya ile Avrupa arasındaki köprü konumunun en güçlü yönlerinden biri olduğunu ifade eden Intel CEO'su, Türkiye'de cep telefonu, bilgisayar kullanımı oranlarını verdi, Türkiye'nin en hızlı gelişen 10 piyasadan ve en dinamik 20 ülkeden biri olduğunu anımsattı. 
     Türkiye'nin teknolojideki yeniliklere adaptasyonda 82 ülke arasında 50. sırada bulunduğunu belirten Craig Barrett, Türkiye'nin sıra ilerlemek istiyorsa, hem özel sektör hem de devletin yapacağı çok şeyler bulunduğunu söyledi. 
     Intel CEO'su, gelecekte rekabet unsurunu etkileyen 4 ana konuyu, eğitim, AR-GE'ye yatırım, teknolojik altyapı ve hükümetlere verdiği en önemli mesaj olan, teknolojiye engel olunmaması, kullanımını teşvik olarak sıraladı. 
     Kapalıçarşı'da internet kullanılarak satışın daha önce düşünülemeyecek bir konu olduğunu belirten Craig Barrett, bilgisayar ve iletişim sektörlerinin birleşmesiyle bireyler ve şirketlerin daha verimli hale geldiğini anlattı. 
     Barrett, kablosuz iletişim olanakları hakkında da bilgi verdi. Sunuşta, Intel çalışanları ileri teknoloji uygulamalarını gösterdi. 
     
</TEXT>
</DOC>
