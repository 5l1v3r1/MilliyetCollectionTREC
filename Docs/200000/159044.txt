<DOC>
<DOCNO> 159044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/soneko35.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
20 yaşını doldurmuş aracın yerine alınan araçtan ÖTV alınmayacak 
</HEADLINE>
<TEXT>

     Sanayi ve Ticaret Bakanı Ali Coşkun, ''20 yaşını doldurmuş otomobiller trafiğin dışına çıktığında ve onun yerine yeni araç alındığında ÖTV'den muaf olunacak'' dedi. 
     Uraz Motorlu Araçlar Ticaret ve Sanayi Anonim Şirketi'ne bağlı olarak açılan ''Bosch Diesel Center'' bugün düzenlenen bir törenle hizmete geçti. 
     Törene, Sanayi ve Ticaret Bakanı Ali Coşkun'un yanı sıra Ankara Ticaret Odası ATO Başkanı Sinan Aygün, Bosch Genel Müdürü Dr. Klaus Peter Fouquet, Uraz A.Ş. Yönetim Kurulu Necmettin Uraz ve bazı işadamları katıldı. 
     Törende konuşan Bakan Coşkun, 20 yaşını doldurmuş araçların trafikten kaldırılmasını istediklerini belirterek, ''20 yaşını doldurmuş otomobil sahipleri bu araçları trafiğin dışına çıkarttıklarında ve onun yerine yeni bir araç aldıkları zaman ÖTV'den muaf olacaklar'' diye konuştu. 
     İkinci el otomobillerin ihracatında bürokratik engelleri kaldıracaklarını da belirten Bakan Coşkun, şöyle konuştu 
     ''Orada da KDV'den muaf olacak. Çünkü dışarıya satılan bir ihraç olayı cereyan ediyor. Önce satıp KDV'yi alıp iade etmektense daha satış muamelesini yaparken KDV'den muaf olacak.'' Gazetecilerin, ''Bu uygulamanın tarihi belli mi '' sorusunu Bakan Coşkun, ''Maliye Bakanlığı son düzeltmeleri yapıyor. Kısa bir zaman sonra olacak'' diye yanıtladı. 
     
     URAZ A.Ş. YÖNETİM KURULU BAŞKANI 
     Bu arada törende kısa bir konuşma yapan Uraz A.Ş. Yönetim Kurulu Başkanı Necmettin Uraz da yeni nesil dizel sistemlerin sunduğu yüksek konforlu sürüş keyfine rağmen düşük yakıt tüketimi, özellikle binek araç parkında dizel araçları giderek ön plana çıkardığını söyledi. 
     Uraz, ''Bosch'un dizel motorlar için geliştirdiği yüksek basınçlı enjeksiyon sistemleri bu başarının sağlanmasında kilit rol oynadı'' diye konuştu. 
     Kaliteden hiçbir zaman ödün vermeyeceklerini de vurgulayan Uraz, ''Bosch'un insanların güvenini kaybetmektense para kaybetmeyi tercih ederim sözü bizim için de geçerlidir'' dedi. 
     
</TEXT>
</DOC>
