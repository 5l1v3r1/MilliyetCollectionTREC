<DOC>
<DOCNO> 154123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/guncel/agun.html </URL>
<DATE> 2003/05/03/ </DATE>
<TIME>  </TIME>
<AUTHOR> BİTTİ  </AUTHOR>
<HEADLINE>
Bingöl sokakları savaş alanı gibi 
</HEADLINE>
<TEXT>

Çadır alamayan bin depremzede yürüyüşe geçti. Polis, minibüsle kalabalığa dalınca, protestocular taş ve sopayla saldırdı. Özel tim de havaya ateş açtı... 
     Kızılay çadırlarından almak için valiliğe yürüyen bin kişilik grubu dağıtmak isteyen Özel Harek t timleri, otomatik silahlarla havaya ateş açınca, Bingöl bir anda savaş alanına döndü. Askerin müdahalesiyle sona eren olaylar sırasında çok sayıda vatandaş, 9 polis ve 2 asker yaralandı, 30 kişi gözaltına alındı. Geceyi soğuk havaya rağmen sokakta geçiren öfkeli kalabalık, sakin olmalarını isteyen AKP Bingöl Milletvekili Feyzi Berdibek'i de yuhaladı. Berdibek'in akrabalarına çadır verdiği öne sürüldü. 
     
     MİNİBÜS EZECEKTİ 
     Bu sırada valilik önüne gelen bir polis minibüsü, kalabalığa daldı. İki kişinin yaralanması üzerine galeyana gelen halk, minibüse saldırdı. Kalabalığı dağıtmak isteyen Özel Harek tçılar, havaya yüzlerce el ateş edince ortalık iyice karıştı. Yaklaşık 100 depremzede, parke taşları, sandalyeler, kazma ve küreklerle 4 polis otomobili ve bir panzeri tahrip etti, valilik binası ve polisleri de taş yağmuruna tuttu. Polise öfke dinmeyince, Elazığ'dan gelen 8. Kolordu Komutanı Korg. Ethem Erdağ, "Lütfen dağılın, hepinize çadır dağıtılacak" dedi. 
     
     POLİS GİTTİ, KRİZ BİTTİ 
     Grup, "En büyük asker" sloganları atarken, Erdağ'ın talimatıyla polisler bölgeden uzaklaştırıldı ve gerginlik sona erdi. Bu arada çadır sayısı konusunda Kızılay Başkanı Ertan Gönen 3714, Erdoğan 2494, Vali Coş ise 1294 rakamlarını verdi. Coş, daha sonra gün içinde gelenlerle sayının 2500'e çıktığını ekledi. AKP'li Berdibek ise "Kızılay'ın 'Gönderdik' dediği çadırların çoğu, ancak bu dün sabah gelebildi" dedi. Gönen de valiliği suçlayarak, "Gerçek ihtiyaç sahiplerini tespit amacıyla dağıtımda ihtiyatlı davranıyorlar" diye konuştu. Erdoğan ise çadırkentteki büyük çadırların dörtte üçünün boş olduğunu söyledi. 
     
     "HESAP SORULACAK" 
     AKP Milletvekili Feyzi Berdibek ise yaşanan sıkıntıyı anladığını, haklı mücadelelerinde vatandaşın yanında olacağını belirterek, şunları söyledi "Vatandaşların evi oturulamayacak durumda. Bu batıda olunca demokratik hak, burada olunca isyan oluyor. Can güvenliğini korumakla yükümlü olan polisin ateş açmasından ve minibüsü insanların üzerine sürenlerden hesap sorulacak. Gözaltına alınanlarla ilgili görüşmeler devam ediyor. Çadırların bazıları dün gece kuruldu. Diğerleri ise mahalle muhtarları, mahalle imamları ve görevli memurlarca, vatandaşlara mahallinde teslim ediliyor." 
     
     
     


GÜNCEL 





















</TEXT>
</DOC>
