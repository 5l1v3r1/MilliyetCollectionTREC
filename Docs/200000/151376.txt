<DOC>
<DOCNO> 151376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/soneko43.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Vergi Barışı'na başvuru tutarı 6.5 katrilyonun üzerinde 
</HEADLINE>
<TEXT>

     Maliye Bakanı Kemal Unakıtan, Vergi Barışı Yasası kapsamında, son gün hariç başvuru tutarının 6.2 katrilyon liraya ulaştığını, son gün yapılanlarla birlikte bu tutarın 6.5 katrilyon liranın üzerine çıkmasını beklediklerini bildirdi. 
     Unakıtan, yaptığı yazılı açıklamada, Vergi Barışı Yasası'na gösterdikleri duyarlılıktan dolayı mükelleflere, ayrıca yasanın uygulanması için hafta sonları fedakarane gayret gösteren başta vergi dairesi olmak üzere gelir idaresi çalışanları ve tüm mesai arkadaşlarına teşekkür etti. 
     Uygulama ile mükelleflerin kendilerine uzatılan barış eline aynı sıcaklıkla karşılık verdiğinin görüldüğünü belirten Unakıtan, bundan sonra mükellefleri ve tüm vatandaşları, kayıtdışı ekonomi ve vergi kayıp kaçağı ile yapılacak etkin mücadelede kendilerini desteklemeye çağırdı. 
     Vergi kayıp ve kaçağının, sonuçta buna sebebiyet verenlerin de gelecekte maliyet ödemelerine neden olduğunu, bu maliyetin yüksek borç ve faiz olarak ortaya çıktığını vurgulayan Unakıtan, Vergi Barışı Yasası'nda gösterilen performansın taksit ödemelerinde de aynı şekilde devam etmesini isteyerek, bu yasadan yararlanmanın taksitlerin de zamanında ödenmesine bağlı olduğuna dikkati çekti. 
     





</TEXT>
</DOC>
