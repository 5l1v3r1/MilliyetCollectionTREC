<DOC>
<DOCNO> 153688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/yazar/uras.html </URL>
<DATE> 2003/05/01/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Müteşebbis 'kar çiçeği' gibidir 
</HEADLINE>
<TEXT>

     Mustafa Çapar dedi ki "Müteşebbis kar çiçeği gibidir. Kar yağınca büzülür, güneşe dayanamaz. Hemen açar... Seçim sonunda herkes umutlandı... Ama beklenen pek olmadı... Veya henüz olmadı diyelim..." 
     Kayseri'de 400 fabrikanın bulunduğu 30 bin işçinin çalıştığı Birinci Organize Sanayi Bölgesi'ne bir günde giren çıkan araç sayısı sayılır. Bu sayı olan bitenin aynasıdır. Şöyle ki TIR sayısındaki artış eksiliş, ihracata giden malın miktarındaki değişimi, kamyon sayısındaki artış eksiliş iç piyasaya giden malın miktarındaki değişimi gösterir. Otobüs sayısı, çalıştırılan işçi sayısındaki artışı eksilişi, küçük araç sayısı işadamlarının, alıcının satıcının hareketini gösterir. 
     23 Temmuz 2002 günü saat 07.00 - 19.00 arasında sanayi bölgesine 7.580 araç giriş çıkış yapmış. Bunların 180'i TIR, 1200'ü kamyon, 800'ü otobüs, 5.400'ü küçük araç. 
     
Kayseri 1. Organize Sanayi Bölgesi'ne bir günde 07.00 - 19.00 arası giriş - çıkış yapan araç sayısı  23 7 2002 9 1 2003 7 4 2003 TIR 180 221 288 Kamyon 1.200 1.866 1.628 Otobüs 800 950 892 Küçük araç 5.400 6.113 5.153 Toplam 7.580 9.150 7.961      
     Seçim sonu pembe rüzgar etkisinde Kayseri'de pembe kar çiçekleri açmış. 9 Ocak 2003 günü sanayi bölgesine giren çıkan araç sayısı 9.150'ye ulaşmış. TIR ihracat sayısında da, kamyon iç piyasaya sevkıyat sayısında da artış var. Otobüs işçi ve küçük araç alıcı - satıcı sayısında da artış var... 
     Ama geliniz görünüz ki, pembe rüzgar bir süre sonra esmez olmuş. 7 Nisan 2003 günü sanayi bölgesine giren çıkan araç sayısı 7.961'e düşmüş. Ocak ayına göre sayısı artan tek araç türü TIR... Demek ki Kayseri'deki üretici ihracat sayesinde üretimini sürdürüyor. Ocak ayına göre istihdamda, iç piyasaya satışlarda küçülme söz konusu. 
     Çapar, Kayseri'de 1997'den bu yana istihdamın büyümediğini anlatıyor. Verdiği rakamlara göre, 1992'de Kayseri'de 25 bini kamuda, 20 bini özel sektörde çalışan 45 bin SSK'lı işçi varmış. 1997 yılında kamu işçisi 21 bin, özel sektör işçisi 71 bin, toplam SSK'lı işçi sayısı 92 bin olmuş. 1992 - 1997 yılları arasında özel sektör her yıl 10 bin işçiye istihdam imkanı sağlamış. Ama bugün Kayseri'de toplam SSK'lı işçi sayısı sadece 98 bin... Açık anlatımıyla 1997 yılından bu yana istihdamda artış olmamış. Olamamış. Sayın okuyucularım işte sizlere Anadolu'da reel ekonominin reel durumu hakkında rakama dayalı bilgi... 
     
     ÖZÜR VE DÜZELTME 
     Dünkü yazımda Kayseri Birinci Organize Sanayi Bölgesi'ndeki fabrika - işyeri sayısını 40 olarak yazdım. Sıfırları karıştırdığım için özür dilerim. Fabrika - işyeri sayısı 40 değil, 400'dür. 
     
     





</TEXT>
</DOC>
