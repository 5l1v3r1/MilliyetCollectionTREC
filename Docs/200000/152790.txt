<DOC>
<DOCNO> 152790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/soneko07.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Türkiye, bölgesinde güçlü ve lider ülke olacak... 
</HEADLINE>
<TEXT>

     Çevre Bakanı Kürşad Tüzmen, Türkiye'nin bölgesinde güçlü ve lider ülke olacağını söyledi. 
     Gaziantep programının ikinci gününde partisinin Nurdağı ilçe kongresine katılan Tüzmen, yaptığı konuşmada, 6 aydır işbaşında bulunan AK Parti hükümetinin, yaptığı icraatlarla vatandaşın güvenini kazandığını belirtti. 
     Tüzmen, tarımsal üretimi geliştirmek için çiftçiye doğrudan gelir desteği ödemelerini sürdürdüklerini, Vergi Barışı Yasası çıkararak bütçeye 6 katrilyon lira katkı sağladıklarını kaydetti. 
     Yaptıkları düzenlemeler sonrasında ihracatta önemli artış gerçekleştiğini vurgulayan Tüzmen, ''zorunlu tasarruf anaparalarını ödemeye başlayacağız. Yaptığımız tüm bu icraatlar piyasayı canlandırdı. Çalışmaya, hizmet etmeye devam edeceğiz. Çalışmalarımız ve hizmetlerimiz sayesinde, Türkiye geleceğine güvenle bakan bir ülke oldu'' dedi. 
     Türkiye'nin ihracatında yaşanan artış eğiliminin, üretim ve istihdam açısından büyük önem taşıdığına dikkati çeken Tüzmen, Türkiye'nin yaptığı ihracatta, özellikle de komşu ülkelere olan ihracatta önemli artış sağladıklarını vurgularken, konuşmasını şöyle sürdürdü 
     ''Daha çok ihracat, daha çok üretim demektir. Daha çok üretim ise yeni yatırımlar yapılması ve istihdamın artması demektir. Türkiye'nin kalkınması için bu güzel gelişmelerin yaşanması zorunludur. İşte biz bunu yapmaya çalışıyoruz. Kısacası, önümüzdeki dönem ihracatın, üretimin ve istihdamın arttığı bir dönem olacak.'' Türkiye'nin yaşadığı her sorunun çözülebileceğini belirten ve ''Yeter ki biz ülkemize ve kendimize güvenelim'' diyen Tüzmen, tarım, turizm, ticaret ve taşımacılık sektörlerinde kaydedeceği gelişmeyle Türkiye'nin bölgesinde güçlü ve lider ülke olacağını vurguladı. 
     Tüzmen, AK Parti Gaziantep Milletvekili Mehmet Sarı, AK Parti Sivas Milletvekili Selami Uzun, İl Başkanı Ökkeş Eruslu ve teşkilat yöneticilerinin de katıldığı program kapsamında, Nurdağı Kaymakamı Suat Seyitoğlu'nu ziyaret edip brifing aldı. 
     





</TEXT>
</DOC>
