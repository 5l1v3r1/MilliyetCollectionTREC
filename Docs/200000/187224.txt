<DOC>
<DOCNO> 187224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sondun11.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld'e protesto "Askerlerimiz eve dönsün" 
</HEADLINE>
<TEXT>

     NATO Savunma Bakanlarının ABD'nin Colorado eyaletinde gerçekleştirecekleri 2 günlük gayri resmi zirve, 19 NATO ülkesi ve örgüt üyeliğine davet edilen 7 ülkenin katılımıyla başlıyor. 
     Zirvede Türkiye'yi Milli Savunma Bakanı Vecdi Gönül temsil edecek. 
     NATO toplantısında gündemin ana konusunu, Irak'taki gelişmeler ve NATO Acil Mukabele Gücü oluşturuyor. Toplantılarda, büyük bir terörist saldırıya karşı NATO Acil Mukabele Gücü'nün devreye girmesi gibi, yeni gücün kullanılabileceği çeşitli senaryolar üzerinde çalışılması da öngörülüyor. 
     NATO ülkeleri, geçen yıl, 20 bin askerden oluşacak bir Acil Mukabele Gücü kurulmasını kararlaştırmıştı. 
     ABD'nin ortabatısındaki dağlık Colorado eyaletinin Colorado Springs kentindeki Schriever askeri hava üssünde gerçekleştirilecek bugünkü toplantıları basının izlemesine izin verilmeyecek. 
     Yılda iki kez yapılan resmi toplantılara ek olarak yapılan gayri resmi toplantıların, önceden kararlaştırılmış bir gündemi bulunmuyor ve resmi kararlar alınmıyor. Ancak bakanlar, bu toplantılarda, NATO'nun gündemini yakından ilgilendiren kilit konularda serbestçe fikir alışverişinde bulunuyor. 
     
     ZİRVEYE OLAĞANÜSTÜ GÜVENLİK 
     Milli Savunma Bakanı Gönül'ün de katıldığı zirvenin gerçekleşeceği Broadmoor Oteli ve çevresi ile Colorado havaalanında olağanüstü güvenlik önlemleri alındı. 
     Yetkililerin, güvenlik için aylardır hazırlık yaptığı belirtiliyor. Beton bariyerler, bomba arayıcı köpekler ve M-16 tüfekli askerler, NATO zirvesine katılan bakanlar dışında halka kapatılan otelin çevresinde kuş uçurtmuyor. 
     Zirveyi izleyen gazeteciler ise otelin medya için ayrılan belli bölümleri dışına giremiyor. 
     Bu arada zirvenin yapıldığı otelin üzerinde, hava sahasının da uçuşlara kapatıldığı öğrenildi. 
     
     EKONOMİK YÖN 
     Pentagon halkla ilişkiler temsilcisi Bryan Whitman, A.A'ya yaptığı açıklamada, zirve için neden Colorado'nun seçildiğini anlatırken, bölgedeki askeri üsler, eyaletin doğal güzelliği ve ''western tadını'' örnek gösterdi. 
     Pentagon, zirve için 7 milyon dolar harcayacak. Schriever askeri üssünde sadece bugün için yapılacak oturumlar ise Pentagon'a bir 7 milyon dolara daha malolacak. Yerel gazetelere göre NATO zirvesinin Colorado Springs'e ekonomik katkısının 10 milyon dolar olması bekleniyor. 
     Alınan olağanüstü güvenlik önlemlerine karşın, Broadmoor Oteli'nin çevresi, ABD'nin Irak operasyonunu eleştiren pankartlar taşıyan birçok göstericinin protestosuna sahne oldu. 
     Göstericilerin elinde özellikle ABD Savunma Bakanı Donald Rumsfeld'e yönelik hakaretler ve ''askerlerimizi evde görmek istiyoruz'' sloganları yazılı pankartlar dikkati çekti. 
     
</TEXT>
</DOC>
