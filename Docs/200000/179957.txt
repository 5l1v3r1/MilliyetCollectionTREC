<DOC>
<DOCNO> 179957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/yasam/yas10.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Avşar'ın ne hayrını gördük ' 
</HEADLINE>
<TEXT>

   Küçükköylüler, Hülya Avşar'ın adını, tek bulvarlarına verdi. Ama beklenen destek gelmeyince 'kıyamet' koptu... 
      TUNCEL YILMAZ Balıkesir DHA 
   
   Balıkesir'in Ayvalık ilçesi Küçükköy beldesinde, Anadolu Sosyal ve Kültür Dayanışma Derneği, Hülya Avşar Bulvarı'nın adının değiştirilmesi için imza kampanyası başlattı. Dernek başkanı Evliya Bulut, Avşar'ın yörenin tanıtımına katkı sağlamaması nedeniyle bu kampanyayı düzenlediklerini söyledi. 
   Küçükköy Belediye Meclisi, üç yıl önce aldığı kararla, dünyaca ünlü Sarımsaklı Plajı'nı Çanakkale yoluna bağlayan beldenin en işlek bulvarına Hülya Avşar'ın adını verdi. Avşar'ın evinin bulunduğu bulvara 'Hülya Avşar Bulvarı' yazılı tabela, törenle asıldı. 
   
   'Evinden çıkmıyor ki ' 
   Ancak dernek, Avşar'ın Sarımsaklı ve Ayvalık'ı tanıtmak için girişimde bulunmaması, sosyal faaliyetlere destek vermemesini gerekçe göstererek, bulvarın adının değiştirilmesi için imza kampanyası başlattı. Toplanan 3 bin imzalı dilekçe Belediye Başkanı Nedim Özdemir'e verilirken, dernek başkanı Bulut, son durumu şöyle açıkladı "Ancak yöreyi tanıtmak için hiçbir girişimde bulunmuyor. Zaman zaman geliyor, evden çıkmıyor, hayata karışmıyor, festivalimize gelmiyor, yardımcı olmuyor. Halkın içine girmiyor." 
   Belediye Başkanı Özdemir de, bulvarın adının değiştirilmesi talebini ilk meclis toplantısında gündeme getireceğini kaydetti. 
   
   
</TEXT>
</DOC>
