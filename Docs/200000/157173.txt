<DOC>
<DOCNO> 157173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/ekonomi/eko02.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Belgeyi getiren parasını alır 
</HEADLINE>
<TEXT>

Bakan Unakıtan, 'Babacan'la konuştum. Nema ödemelerinde Ziraat Bankası kayıtlarına bakılmaksızın, hesabının belgesini getiren parasını alacak' dedi 
     EKONOMİ SERVİSİ 

     Maliye Bakanı Kemal Unakıtan, zorunlu tasarruf hesabında parası olduğunu belgeleyen herkese ödeme yapılacağını söyledi. 
     Çalışanların zorunlu tasarruf hesaplarında biriken paraların hak sahiplerine ödenmesindeki sorunlar henüz aşılamadı. Bir yandan şirketler ile Ziraat Bankası hesapları arasındaki uyumsuzluk aşılmaya çalışılırken, bir yandan da ödemelerde hangi kayıtların esas alınacağı tartışılıyor. Daha önce Ziraat Bankası, banka kayıtlarının esas alınacağını, hesapların uyumlulaştırılması sonrasında ortaya çıkacak farkların da sonradan ödeneceğini açıklamıştı. Banka kendi hesaplarına dayanarak ödemelere de başladı. Ancak banka kayıtlarının çok düşük çıkması itirazlara ve tepkilere yol açtı. Dün de Maliye Bakanı Kemal Unakıtan, banka kayıtları dışında, hesabı olduğunu kanıtlayan hak sahiplerine ödemelerin yapılacağını açıkladı. 
     
     'Babacan hazırız dedi' 
     NTV'ye açıklamalarda bulunan Unakıtan, Devlet Bakanı Ali Babacan'la konuyu görüştüğünü, para yatırıldığının belgelenmesi halinde, Ziraat Bankası kayıtlarına bakılmaksızın ödeme yapılacağını söyledi. 
     Unakıtan "Ali Babacan'dan aldığım malumat, 'eğer onlar ödediklerini gösterirlerse, biz onu dahi ödemeye hazırız' diyor. Kimse parasını almadan kalmaz, herkes rahat olsun, bugün almaz belki birkaç gün sonra alır. Fakat muhakkak alır" diye konuştu. 
     Sıkıntının, Ziraat Bankası kayıtlarının iyi tutulmamasından kaynaklandığını söyleyen Unakıtan daha sonra şöyle konuştu 
     "Bizim ödeyecek paramız var, herkes parasını alacak. Bundan dolayı hiçbir derdimiz yok. Ziraat Bankası'na da bu konuda gönderilmiş. Fakat bugüne kadar Ziraat Bankası sanki bunları hiç ödemeyecekmiş gibi... Bu kadar elektronik ortamda,bilgisayar ortamında kartlarla, ellerle hesaplar tutulmuş. Şimdi o hesapların bir türlü içinden çıkamıyorlar" dedi. 
     
Emekliye ödeme başladı      Bu arada emeklilere dönük daha önce dondurulan ödemeler yeniden başladı. Ödeme şekli değiştirildi. Daha önce Ziraat Bankası kayıtlarına göre zorunlu tasarruf paralarını alan emeklilere, bundan sonra en son çalıştıkları işyerlerinden alacakları tasarruf teşvik kesintileri bildirimine göre ödeme yapılacak. Başvuran emekliler en geç üç gün içinde paralarını alacaklar. 
     

</TEXT>
</DOC>
