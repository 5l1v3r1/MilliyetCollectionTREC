<DOC>
<DOCNO> 189833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sondun12.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Matrix filminin kahramanlarının balmumu heykelleri ilgi görmedi 
</HEADLINE>
<TEXT>

     ''Matrix'' serisinin ünlü kahramanları ''Neo'' ve ''Trinity'', gözden düştü. İkilinin balmumu heykelleri, baş köşesinde durduğu ABD'deki Hollywood Balmumu Müzesi'nin lobisinden ilgi görmediği gerekçesiyle kaldırıldı. 
     Internetteki ''eonline'' sitesinin haberine göre, ''Matrix'' serisinin üçüncüsü ''Matrix Revolutions'' gösterime girmek için gün sayarken, balmumu müzesinin ziyaretçileri filmin kahramanlarının yüzüne bile bakmıyor. 
     Müzede yer alan filmin başrol oyuncuları Keanu Reeves ve Carrie-Anne Moss'un ''Matrix''in ünlü kostümleri içinde yapılan balmumu heykelleri, lobiden kaldırıldı. Müzenin üst katlarında, fazla göze çarpmayan bir bölüme kaldırılan heykeller, burada ziyaretçilerini bekleyecek. 
     Müzenin genel müdürü Tej Sundher, ''Matrix Reloaded'' filmi gündemdeyken heykellerin de ilgi gördüğünü, ancak şimdi yerlerini daha popüler heykellere bırakacaklarını söyledi. 
     Hollywood Bulvarı'nda bulunan müzedeki iki balmumu heykelin yerini ünlü video oyunu karakteri ''Mario''ya bırakacağını ifade eden Sundher, kasım ayı ortalarında Mario'nun lobideki yerini alacağını kaydetti. Neo ve Trinity'nin ise üst katlarda bir yere götürüldüğünü anlatan Sundher, ''Mayıs ayında Matrix Reoladed gösterime girdiğinde ilgi inanılmazdı. Ama şimdi arkası kesildi. Heykelleri gören bile yok'' dedi. 
     Yeni ''Matrix'' filmi için de başarılı bir promosyon çalışmasının bir türlü başlatılamadığını belirten Tej Sundher, ''Bu gidişle Neo ve Trinity tekrar eski yerlerine dönemeyecek. 'Gözden ırak, gönülden ırak' demişler. Onların durumu da böyle'' açıklamasında bulundu. 
     ''Matrix Revolutions'', 5 Kasım'da ABD sinemalarında gösterime girecek. 
     
</TEXT>
</DOC>
