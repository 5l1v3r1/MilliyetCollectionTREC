<DOC>
<DOCNO> 165774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/yasam/yas02.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hediye bisiklet canından etti... 
</HEADLINE>
<TEXT>

Karne hediyesi bisikletiyle gezen Can, yoldan geçen kamyonun altında kalarak hayatını kaybetti 
     İSTANBUL Milliyet 

     Pendik'te ilköğretim okulu öğrencisi Can Tokgöz 12 , babasının aldığı karne hediyesi bisikletle kamyonun altında kalarak hayatını kaybetti. Başarılı bir dönemden sonra sınıfını takdirnameyle geçen Can, babasının söz verdiği bisiklete sahip oldu. Ancak özlemle beklediği bisiklet Can'ın hayatına maloldu. Pendik Üstkaynarca Fevzi Çakmak Caddesi'nde bisikletini süren 5. sınıf öğrencisi Can, doğalgaz kazısı yapılan yolda yere düştü. Bu sırada yoldan geçen Tahsin Turan 47 yönetimindeki damperli kamyon Can'ın üstünden geçerek ölümüne neden oldu. Çocuğun ezildiğini gören Turan, çevredekilerin tepkisinden korkarak olay yerinden yaya olarak uzaklaştı ve Şehit Yüksel Taşpınar Polis Merkezi'ne giderek teslim oldu. Can'ın cesedi ise, Pendik Devlet Hastanesi'nin morguna kaldırıldı. Arkadaşları, Can'ın bu yıl sınıfını takdirle geçtiğini ve bu nedenle babasının kendisine 15 milyon liraya ikinci el bisiklet aldığını söyledi. 
     
     

</TEXT>
</DOC>
