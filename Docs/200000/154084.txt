<DOC>
<DOCNO> 154084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sontur15.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Müteahit suçlu ama binayı kontrol eden masum mu 
</HEADLINE>
<TEXT>

     Selçuk Üniversitesi Mühendislik Mimarlık Fakültesi Jeoloji Mühendisliği Bölüm Başkanı Prof. Dr. Yüksel Aydın, ''Depremde sadece yıkılan yurt binasını yapan müteahhidin günah keçisi ilan edilmesi yanlış. Bu binayı kontrol eden ve teslim alan kişilerin sorumluluğu daha fazla'' dedi. 
     Aydın, Bingöl'de meydana gelen depremde yıkılan ve çok sayıda çocuğun ölümüyle sonuçlanan bölge yatılı ilköğretim okulu ile aynı özellikleri taşıyan bina sayısının, özellikle Doğu ve Güneydoğu Anadolu Bölgesi'nde çok fazla olduğunu kaydetti. 
     Bu binaların en büyük özelliğinin müteahhitlerin maliyeti daha ucuza getirmek düşüncesiyle kalitesiz inşaat malzemesi kullanması olduğunu ifade eden Aydın, ''Kalifiye işçi kullanılmadan, mühendislik detayları ihmal edilerek ve statik hesapları bozuk yapılan binalar için, yurt genelinde ivedilikle dayanıklılık raporları hazırlanmalı, gereken işlemler yapılmalıdır'' dedi. 
     Bina yapılırken zemin etüdünün, bundan önce yaşanan ve büyük can kayıpları verilen depremlerden ders alınmayarak halen önemsenmediğini kaydeden Aydın, şunları kaydetti 
     ''Depremde sadece yıkılan yurt binasını yapan müteahhidin günah keçisi ilan edilmesi yanlış. Bu binayı kontrol eden ve teslim alan kişilerin sorumluluğu daha fazla. En büyük yanlışlardan biri de özellikle kamu inşaatı ihalelerinde yüzde 50'lere varan fiyat kırımları yapılmasıdır. Bu ihalelerde, müteahhitlerin maliyetlerini bile kurtarmayacağı bilindiği halde konunun üzerine gidilmiyor. Benzer felaketlerin tekrarlanmaması için fiyat kırım usulüyle ihale uygulaması terk edilmelidir.'' Mevcut yasaların inşaat firmalarına çok fazla yetki verdiğini, bu durumun ise kontrolü yapmakla görevlendirilen kişi ya da kurumları, inşaatın yarım kalması endişesi ile çaresiz bıraktığını belirten Aydın, depremlerde büyük risk taşıyan kamu binaların yapımının özel şirketler tarafından değil, devlet eliyle yapılması gerektiğini sözlerine ekledi. 
     




</TEXT>
</DOC>
