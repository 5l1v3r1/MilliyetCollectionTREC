<DOC>
<DOCNO> 186627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sonspo14.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Özdemir Daum istesin prim verelim.. 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, takımda sezon başından bu yana kadar prim konusunun gündeme gelmediğini belirterek, bu konuda teknik direktör Christoph Daum'un karar vereceğini söyledi. 
     Profesyonel bir idari yapılanma oluşturduklarını vurgulayan Nihat Özdemir, Alman çalıştırıcının prim konusunda yönetime öneride bulunması durumunda bunu onaylayacaklarını ifade ederek, ''Prim konusunda karar vermek için biz yöneticilere yük düşmüyor. Daum bu takımın patronu. Menajerimiz de var. Teknik direktörümüz bu yönde bir karar verirse biz de gerekeni yapar ve onaylarız'' dedi. 
     
     KONYASPOR MAÇINDAKİ PENALTI 
     Konyaspor karşısında sergilenen futboldan memnun olduğunu kaydeden Özdemir, maçın hakemi Kuddusi Müftüoğlu'nun, maçın ikinci yarısında verdiği penaltı kararının tartışmalı olduğunu ileri sürdü. 
     Futbol çevrelerinin büyük bir çoğunlukla aynı biçimde yorum yaptığının altını çizen Özdemir, ''Hakemlerimize saygımız var ama biraz daha dikkat etmeleri lazım. Bunun gibi yüzlerce pozisyon var ama hakemler bunlara penaltı çalmıyor. Skor 2-1 iken verilen penaltı kararından sonra takımın performansı düştü. Ancak Christoph Daum'un 2 önemli değişikliği ve Serhat'ın önemli asistleriyle 4-2'lik net skorla kazanmasını bildik'' diye konuştu. 
     
     ORTEGA 
     Özdemir, Ortega sorununun çözümü için, yıldız futbolcu ve kendisini yeniden almak isteyen eski kulübü River Plate yöneticilerinin gereken yaklaşımı göstermediğini söyledi. 
     Fenerbahçe Kulübü olarak sorunu masa başında çözmek istediklerini anlatan Özdemir, ''Ortega konusunun neticesine hukuk karar verecek. Eski kulübü ve Ortega gerekli yaklaşımı göstermedikleri için sorun çözüme kavuşmadı'' dedi. 
     
</TEXT>
</DOC>
