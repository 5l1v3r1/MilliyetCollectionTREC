<DOC>
<DOCNO> 176895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/yasam/yas01.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli'de şok iddia 
</HEADLINE>
<TEXT>

   Denizli, 'Gayri meşru ilişkiden dünyaya gelen bebekler bir özel hastanede zenginlere satılıyor' iddiasıyla karıştı 
      FERAH IŞIK, RAMAZAN ÇETİN Denizli DHA 
   
   Yerel bir gazetenin, gayri meşru ilişki sonucu dünyaya gelen bebeklerin Özel Sağlık Hastanesi'ndeki bazı kişiler aracılığıyla çocuğu olmayan zenginlere satıldığı iddiası, Denizli'de gündeme bomba gibi düştü. 'Denizli'nin Sesi Horoz' adlı yerel gazete, haberini gelen bir ihbar mektubuna dayandırdı. Haberde, bu ihbar üzerine kadın hastalıkları ve kadın doğum uzmanı Dr. Rıdvan Erdemir'in sahibi olduğu hastanede doğum yapan üç kadına ulaşıldığı, kadınların gayri meşru bebeklerinin başka ailelere verildiğini itiraf ettikleri iddia edildi. Haberde ayrıca, çocuk sahibi olmayan ailelere, hastanede doğum yapmış gibi işlem yapıldığı öne sürüldü. 
   
   'İntikam alıyorlar' 
   İddiaları reddeden Dr. Erdemir ise, hastanede yılda bin 500 doğum yapıldığını, bunların arasında gayri meşru çocuklar olabileceğini belirterek, şöyle konuştu "Çocuğun babası belli değilse doğum yaptıramayız diyemem. Görevim çocuğun sağlıklı şekilde dünyaya gelmesini sağlamaktır. Gayri meşru bebek annesiyle taburcu edilir. Sonra nereye verildiği benim sorunum değil. Çocuğu olmayan hiçbir kadına doğum yapmış gibi işlem yapmadık. Ayrıca hastanemizde çocuk satışı söz konusu olamaz. Sanırım ihbar mektubu, daha önce anlaşmazlığa düştüğüm bir doktor tarafından yazıldı. Herhalde intikam almaya çalışıyor." 
   
   Vali vekili Araştırılacak 
   Denizli Vali Vekili Mehmet Büyüktaş da iddiaların inceleneceğini açıkladı. Gayri meşru ilişkiden çocuk dünyaya getirmenin ahlaki olmadığını söyleyen Büyüktaş, "Ama bu konunun başka boyutu. Araştırma sonucu söz konusu kuruluşun yasadışı uygulaması saptanırsa, gerekli yasal işlemler yapılacak" dedi. 
   İl Sağlık Müdür Vekili Şali Özcan da "Doktora ya da sağlık kuruluşuna yargısız infaz yapmamak gerekiyor. Eğer iddialar doğruysa olayın yargıya intikalini sağlarız" diye konuştu. 
   
   Hastaneye polis baskını 
   Denizli Emniyet Müdürlüğü, Savcılık talimatıyla hastaneye baskın düzenledi. Polis, Özel Sağlık Hastanesi'nde geriye dönük 5 yılın tüm sezaryenle doğum kayıtlarını incelemeye aldı. Sezaryenle dünyaya getirdiği bebeğinin satıldığını öne süren C.T. adlı kadının, Cumhuriyet Savcılığı'na ifade verdiği de öğrenildi. 
   
   İşte bir 'yasak annenin' iddiası    Horoz gazetesine konuşan, C.T. adlı kadın, şu iddiaları dile getirdi "Patronumun oğlundan hamile kaldım. Karnımdaki bebekle beni terketti ve başkasıyla evlendi. Hamileliğimi akrabalarımdan gizledim. Bir yakınım Özel Sağlık Hastanesi'nde doğum yapmam için aracı olabileceğini söyledi. Hastaneye gittim, Dr. Rıdvan Erdemir'in operasyonuyla doğum yaptım. Kız bebeğimi hiç görmedim. Çocuğumu iyi bir aileye verdiklerini taburcu olmadan söylediler." 
   
   
</TEXT>
</DOC>
