<DOC>
<DOCNO> 180096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur32.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyuşturucu bağımlısı oğlu yüzünden her şeyini kaybetti 
</HEADLINE>
<TEXT>

     Gaziantep Valiliği tarafından düzenlenen ''Halk Günü Toplantısı'' na katılan Hayri Tan 51 , halen cezaevinde bulunan uyuşturucu bağımlısı oğlunun tedavisi için yardım istedi. 
     Hayri Tan, Gaziantep Vali Yardımcısı Müfit Yavuz'a, oğlu ile ilgili olarak sorunlarını anlatarak, hem üzgün olduğunu, hem de korktuğunu ifade ederek, yardıma ihtiyacı olduğunu söyledi. 
     Vali Yardımcısı Müfit Yavuz, dinlediği Hayri Tan'a, çocuğunun tedavisi için gerekli yardımın yapılacağını belirtip, yetkililere gerekli talimatları verdi. 
     Uyuşturucu bağımlısı 26 yaşındaki oğlu Mustafa Tan nedeniyle büyük sıkıntılar çektiğini ifade eden Hayri Tan, şunları anlattı 
     ''Karşıyaka Mahallesinde gecekondu evinde oturuyorum. 4 çocuk babasıyım. Mahrukatçılar Sitesi'nde kendime ait işyerinde odun-kömür satışı yapıyordum. İşlerim iyi gidiyordu. Hiç bir sorunum yoktu. Ancak, oğlum Mustafa, uyuşturucu bağımlısı olunca, herşey kötü gitmeye başladı. Oğlum, 7 yıldan beri uyuşturucu bağımlısı. 
     Oğlum nedeniyle iflas edip, işyerimi kapattım. Şu anda, ben işsizim, karım ve çocuklarım mutsuz, uyuşturucu bağımlısı oğlum Mustafa ise 2 gün önce cezaevine girdi. Ancak, 10 gün sonra çıkıp yeniden eve gelecek. Ne yapacağımı bilmiyorum. Oğlumun durumundan endişe ediyorum. Tedavisinin yapılması için İstanbul Bakırköy Ruh ve Sinir Hastalıkları Hastanesi'ne göndermek istiyorum. Yetkililerin, bana yardımcı olmasını istiyorum.'' Uyuşturucu bağımlısı oğlunun kendilerine ve topluma zarar vermemesi için mutlaka tedavi edilmesini isteyen Mustafa Tan, ''Oğlum, ailesine ve çevresine zarar vermeye başladı. Büyük bir olaya karışacak diye korkuyorum. Şu anda, cezaevinde bulunan oğlum, kısa bir süre sonra çıkıp yeniden eve gelecek. Daha önce olduğu gibi yine benden, uyuşturucu almak için para isteyecek. Bende para kalmadı, bu parayı bulamayınca bana, annesine, kardeşlerine ve çevreye zarar verecek diye korkuyorum'' dedi. 
     Toplantıya katılanlardan Nebi Karakoç, eşinin tedavisi için hastaneye borçlandığını belirtip para yardımı, Hürriyet Gözler, çocuklarının yatılı okulda okuması için eğitim yardımı, Şaban Akbaş ise şeker hastası olan çocuğunun tedavisi için yardım istedi. 
     
</TEXT>
</DOC>
