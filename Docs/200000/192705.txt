<DOC>
<DOCNO> 192705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/sonspo14.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim'in Yunan gazetesine demeci Zor bur gün geçireceğiz 
</HEADLINE>
<TEXT>

     Galatasaray Teknik Direktörü Fatih Terim, Avrupa Şampiyonlar Ligi D Grubu'nda, 5 Kasım Çarşamba günü Pire Olympiakos ile Galatasaray arasında yapılacak karşılaşmanın oldukça çekişmeli geçeceğini söyledi. 
     Atina'da yayınlanan Ethnos Gazetesi'ne bir demeç veren Fatih Terim, ''Elimizden geleni yapacağız. Kolay olmayacak. Olympiakos ile zor bir gün geçireceğiz. Şansa ise inanmıyorum'' diye konuştu. 
     ''Futbolda, kontrol kimde olursa olsun yapılacak en ufak hatayla rakibe geçebileceğini'' vurgulayan Terim, şöyle konuştu 
     ''Bu çerçevede karşı takım tarafından cezalandırılmak an meselesi olur. Ancak eğer iyi futbolla galibiyet arasında seçim yapmam gerekirse, tercihim iyi futboldan yana olacaktır. Başarı önemli olabilir ama herşey demek değildir. Öte yandan topu iyi kovalarsan istediğin sonucu alabilirsin.'' Pire Olympiakos'un Atina'daki stadının küçük olmasına karşın konuk takımı taraftarların rahatça baskı altına aldığını ifade eden Terim, ''Bu da tabii ki Yunan tarafının avantajı olacaktır. Ama herşeye rağmen sonuç için umutluyum. Çabalar hiçbir zaman tükenmez. Zaten alt tarafı bir karşılaşmadan bahsediyoruz'' diye konuştu. 
     Gazetenin, ''Türkiye'nin Avrupa Şampiyonlar Ligi'nde büyük başarı elde etmesinin zor olduğunu düşünülüyor'' biçimindeki değerlendirmesine de yanıt veren Türk teknik direktör, ''İçinde bulunduğumuz sezon için bu doğru. Galatasaray'a geri döndüğümde yönetimle gelecek için yeni baştan bir takım yaratmayı kararlaştırdık. Galatasaray 19-20 yaşlarındaki genç futbolculardan inşaa edildi. Başarılar gelmekte gecikebilir ama bu beni kaygılandırmıyor'' ifadesini kullandı. 
     Terim, artık Avrupa takımlarında çok sayıda Türk oyuncunun bulunduğuna da dikkati çekerek, ''Bu oyuncuların büyük bölümü benim elimden geçti. Benim işim, futbolcuyu sahaya teknik ve psikolojik olarak en iyi durumuyla çıkarmaktır'' dedi. 
     Yunan futbolunu ise oldukça iyi bildiğini kaydeden Terim, Yunanlı futbolculardan Grigoris Georgatos'u İtalya'dan tanıdığını, Pire Olympiakoslu Christian Karembeu, Djordjeviç ve Castilli'yu ise beğendiğini söyledi. 
     Terim, ''Kariyerini bir gün Yunanistan'da sürdürmeyi düşünüp düşünmediği'' biçimindeki soruya ise, ''Benim için çalışma ortamı ve beklentilerim herşeyin üstündedir. İşin maddi yanı beni hiç ilgilendirmiyor. Nereye gidersem gideyim iyi ücret alacağımı biliyorum. Futbol benim işim ve de politikanın üstünde'' yanıtını verdi. 
     2 ülkenin 2008 Avrupa Futbol Şampiyonası finallerinin organizasyonuna ortak aday olmalarına karşın bu organizasyonu alamamalarının ise kendisini düş kırıklığına uğrattığını kaydeden Terim, sözlerini şöyle tamamladı 
     ''İlerlediğimizi gösterecek bir fırsatı kaçırmış olduk. Bugün, zamanında çekişmeleri olan 2 ülkenin, sorunlarını barış için hallettiklerini görmek sevindirici. Sahalardaki şiddetin ise Türkiye veya Yunanistan ile ilgisi yok. Şiddet her yerde var. 2008'i almış olsaydık iki taraf da evsahibi olacaktı ve herşeyi unutacaktık.'' 
     
</TEXT>
</DOC>
