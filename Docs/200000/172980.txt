<DOC>
<DOCNO> 172980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sondun28.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basınından Türkiye'nin AB reformlarına övgü.. 
</HEADLINE>
<TEXT>

     Almanya'da yayımlanan Die Welt gazetesi, Türkiye'de AB'ye tam üyelik sürecinde yapılan reformları övdü. 
     Gazetede, ''Reform İradesi'' başlığıyla yer alan yorumda, ''Boğazlardaki hasta adam kendi kendisini reformlarla tedavi ediyor. Reçeteyi, Kopenhag kriterlerinin katı ölçülerini esas alarak yazan ise AB. Ve hasta, acı gelse de hapı içiyor. Türkiye hiç beklenmedik bir hızla, bir devrimle eşdeğerde olan siyasi bir yapısal değişim gerçekleştiriyor'' ifadeleri kullanıldı. 
     Recep Tayyip Erdoğan başkanlığındaki hükümetin hızlı bir şekilde bugüne kadar tabu olarak görülen çok sayıda konuyu ele alarak, bunları Avrupa'ya uyacak şekilde yenilediği ifade edilen yorumda, ''Akıllı, hedefe odaklanmış bir taktikçi ve ne kadar ileri gidebileceğinin bilincinde olan bir Erdoğan ile Batılı ülkelerle iyi ilişkilere sahip modern bir pragmacı olan Genelkurmay Başkanı Hilmi Özkök. Brüksel'in istekler listesi yerine getirilmiş gözüküyor'' denildi. 
     Türkiye'de yapılan reformların uygulanmasının ise zaman alacağı görüşünün savunulduğu yorumda, ''İyi ve doğru yasaların mercilerinden geçiş yolu uzun. AB, gelecek yılın sonbaharında Türkiye İlerleme Raporu'nu yayımladığında haklı olarak soracak Uygulama ne durumda Türkiye'de daha yapılacak çok iş var, ancak en azından gidilen yol doğru'' görüşüne yer verildi. 
     
</TEXT>
</DOC>
