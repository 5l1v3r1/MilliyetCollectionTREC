<DOC>
<DOCNO> 182083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/yazar/altan.html </URL>
<DATE> 2003/09/13/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Çağı avuçlamak mı, çağa avuçlanmak mı 
</HEADLINE>
<TEXT>

   
   Fransız İhtilali'nden sonra ortaya çıkan, "demagoglar saltanatı" dönemini, başkalarından daha önce aşmış, nadir ülkelerden biriydi İsveç. 
   Ne başbakanların gezilerinde, kırmızı halılı ve üniforma selamlı uğurlama ve karşılama törenleri vardı ne bakanların, günlük alışverişlerinde sıradan insanlardan bir ayrıcalıkları... 
   İsveç'in "demagoglar saltanatı"nı aşmış bir ülke olması nedeniyle başbakan da dahil, gerek kabine üyelerinin, gerek üst düzey siyasetçilerle bürokratların sıradan insanlar gibi, işyerlerine metrolara binerek gidip gelmeleri, caddelerde tek başlarına yaya yürümeleri, sinemaya gitmeleri gayet doğal bir olaydı... 
   
   Hükümet yönetiminin böylesine sadeleşmiş olmasının tuhaf bir kurbanı olmuştu Başbakan Olof Palme de 1986'da, gittiği bir sinemadan çıkışında öldürülmüş, katili de bulunamamıştı. 
   Bu kez de İsveç Dışişleri Bakanı Anna Lindh, o aydınlık ve sevimli kadın, alışveriş yapmak için tek başına gittiği bir markette bıçaklı bir saldırıya uğradı ve kaldırıldığı hastanede de öldü. Katili henüz aranmakta... 
   
   Ülkelerinin yönetim kadrolarındaki insanların ölümleriyle, sıradan insanların ölümleri, çok büyük bir ayrıcalıkla yansır dünya medyasına... 
   Savaşta bir neferin ölümüyle bir generalin ölümü trafik kazalarında bir şoförün ölümüyle bir valinin ölümü herhangi bir sokak çatışmasında yoldan geçen birinin ölümüyle bir genel müdürün ölümü, asla eşdeğer bir ölüm olarak görülmez... 
   Her ne kadar ölenler, fark etmeseler de bunu... 
   
   Hala daha politikada ve bürokraside - şu veya bu şekilde - egemenliği ele geçirmek, büyük prim sağlıyor insanlara... 
   Gerek iç, gerek uluslararası egemenlik kavgaları da, fark edilmeyen asıl büyük primleri silah yapımcılarına sağlıyor... 
   Denizleri kullanmadığı için burjuvalaşamamış çağdaşlaşmayı, zorunlu bir burjuva görünümüyle taklitçiliğinde aramış yerlerde de ne hukuk evrenselleşebiliyor, ne ekonomi, ne bilim... 
   
   Aristokratlar dönemi nasıl aşıldıysa, "demagoglar saltanatı" dönemi de elbet öyle aşılacak... 
   Ne var ki aşılıncaya dek, kimbilir ne kaoslar, ne çatışmalar, ne ziyan zebil olmalar yaşanacak... 
   Yalnız Türkiye'de son 10 yılda 120 bin kişinin trafik kazalarında ölmesi, 1 milyon 500 bin kişinin de yaralanıp, bazılarının sakat kalması çok mu doğal yani 
   İnsanın gönlü götürmese de, böyle bu... 
   
   Enerji kaynaklarıyla teknolojideki değişimler, değiştirir tarihsel dönemlerle, politik evreleri... 
   Bir düşünün, bundan 100 yıl önce evlerde ne müzik dinleme olanağı vardı, ne sinema izleme, ne de dünyada olup bitenleri, anı anına görebilme olanağı... 
   Düşsel bir boyutta hoşça vakit geçirebilmek için, eve girebilen tek olanak, öykü ve roman kitaplarıydı... 
   Evlere giren edebiyat eserlerinin bugün en büyük rakibi, TV ekranları, bilgisayarlar ve internet... 
   Gelişen teknoloji gerek dünya haberleri, gerek vakit geçirme açısından çok daha geniş halk kesimlerini sarmalarken ister istemez - estetik açıdan - kalite de düşüyor... 
   
   İnsan ömrü 30 bin günü kolay kolay aşamasa da sürüp gider evrensel değişimler... 
   Dünyadaki 6.5 milyar insan nüfusuna, "bayrak, ulus, ülke, devlet" açısından bakarken "sınıfsal yapıları" açısından bakmakta da yarar vardır sanırım... 
   Ve dünya nüfusu ikiye ayrılmakta 1 milyar insan köylülük evresini gerilerde bırakıp, denizleri kullanma sayesinde 400 yılda "kentleşip burjuvalaşmış"... Geri kalanı, denizleri kullanmadığı için, becerememiş bunu... 
   
   Ve dünyanın ortak dili İngilizceye dönüşmüş para birimleri de dolar ve euroya dönüşmekte... 
   20. yüzyılın ilk yarısında her iki dünya savaşında toplam 170 milyon insan öldükten sonra, bir de Avrupa Birliği bayrağı çıkmış ortaya... 
   
   Ama yine de hala "demagoglar saltanatı"nın yarattığı alışkanlıklarla, politik egemenliklerin sağladığı ayrıcalıklar sürmede ve yeni kuşakların da ihtirasını kamçılamada... 
   
   Ziyan olan olacak, paçayı kurtaran kurtaracak, binbir şaşkınlık yaşana yaşana, 20 - 30 yıl sonra, Türkler de 21. yüzyıllı olmaya başlayacak... 
   Enseyi karartmayın biz evrenselliği avuçlayamasak da, evrensellik bizi avuçlayacaktır en çok 50 yıla kadar... 
   
      
   
</TEXT>
</DOC>
