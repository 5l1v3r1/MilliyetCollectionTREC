<DOC>
<DOCNO> 158032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/soneko27.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"Zorunlu tasarrufu eksik yatanlar kurumlarına başvursun" 
</HEADLINE>
<TEXT>

     Ziraat Bankası'nın Zorunlu Tasarruf Hesabı ödemelerinden sorumlu Genel Müdür Yardımcısı Suphi Kabadayı, ana parası eksik yatanların kurumlar aracılığıyla kendilerine müracaat etmeleri gerektiğini açıkladı. 
     Zorunlu Tasarruf Hesabı'ndan ana parası eksik yatanların izleyecekleri yol konusunda açıklamalarda bulunan Kabadayı, bu durumdaki kişilerin öncelikle çalıştıkları kurumlarına başvurması gerektiğini, ardından kurumların makbuzlarla birlikte cd veya disket ile elektronik ortamda kendilerine başvuru yapabileceklerini söyledi. 
     Ana parası eksik yatan hak sahiplerinin bilgilerinin çalıştıkları kurumlarda bulunduğu hatırlatan Kabadayı, ''Kurumlar doğru kayıtlarının tamamını bize makbuzlarıyla beraber elektronik ortamda ilettiği zaman o kurumun zaten yanlış olan her tür bilgisi düzelmiş oluyor. Bize tek tek gelmeye gerek yok'' dedi. 
     
     ANA PARASI EKSİK YATANLARIN ORANI 
     Ana parası eksik yatanların oranı konusunda da Kabadayı, bu konuda bir rakam verilemeyeceğini belirtirken, ''Ama en azından yüzde 20'nin üzerinde bir kısımda vardır bu'' diye konuştu. 
     Eksiklikler konusundaki bütün hatanın Ziraat Bankası'nda olmadığını vurgulayan Kabadayı, bazı kurumların 3 aylık bilgi formlarını göndermediklerini, bazen Banka'ya hatalı bilgi gönderimi olduğunu ya da hiç bilgi gelmediğini kaydetti. 
     
</TEXT>
</DOC>
