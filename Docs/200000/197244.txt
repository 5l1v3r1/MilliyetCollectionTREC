<DOC>
<DOCNO> 197244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sondun15.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'da yılın düğünü 22 Mayıs'ta... 
</HEADLINE>
<TEXT>

     İspanya veliahdı Prens Felipe'nin, nişanlısı gazeteci Letizia Ortiz ile 22 Mayıs 2004 tarihinde evleneceği bildirildi. 
     Kraliyet Sarayı sözcüsü, 6 kasımda nişanlanan Prens Felipe ile Letizia Ortiz'in düğünün töreninin 22 Mayıs 2004 tarihinde ve saat 12.00'de Madrid'deki Almudena Katedrali'nde yapılacağını açıkladı. 
     Düğün tarihinin, Kraliyet Sarayı'nda oluşturulan bir komisyon tarafından, aile bireylerinin ve çok sayıda önemli davetlinin programları göz önüne alınarak belirlendiği kaydedildi. 
     Bu arada, 2000 yılından bu yana İspanyol devlet televizyonu TVE'de gazeteci-spiker olarak çalışan 31 yaşındaki Ortiz'in, televizyon kanalıyla sözleşmesini karşılıklı olarak feshettiği bildirildi. 2004 yılı haziran ayına kadar TVE ile sözleşmesi olan Letizia Ortiz'in, ayda 3 bin Euro maaş aldığı açıklandı. 
     İspanya'nın ünlü gazetecilerinden olan ve 11 Eylül saldırılarında ABD'de, Irak savaşında Bağdat'ta görev yapan Letizia Ortiz'in, TVE'den ayrılmasına karşın gazetecilikten kopamadığı ve İspanya Ulusal Gazeteciler Derneği üyeliğinden ayrılmayacağı duyuruldu. 
     Madrid Complutense Üniversitesi İletişim Fakültesi mezunu Letizia Ortiz, gazeteciliğe Meksika'da Siglo 21 adlı gazetede başladı. 
     İspanyol ABC gazetesi, EFE haber ajansı ile Bloomberg ve Cnn televizyonlarında görev yapan Ortiz, 2000 yılından bu yana da İspanyol devlet televizyonunda çalışıyordu. 
     
</TEXT>
</DOC>
