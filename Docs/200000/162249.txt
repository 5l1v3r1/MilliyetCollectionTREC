<DOC>
<DOCNO> 162249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/soneko15.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en kaliteli morfini Türk haşhaşından üretiliyor... 
</HEADLINE>
<TEXT>

     Türkiye'de uygun toprak ve hava koşullarında yetişen ve ilaç sanayisinde önemli bir yere sahip 24 çeşit alkoloid içeren Türk haşhaşından, dünyanın en kaliteli morfini üretiliyor. 
     Selçuk Üniversitesi Ziraat Fakültesi Tarla Bitkileri Bölümü Öğretim Üyesi Prof. Dr. Fikret Akınerdem, Türkiye'nin bulunduğu coğrafi yapı içinde çok önemli bir avantajının olduğunu söyledi. 
     Türkiye'de uygun toprak ve hava koşullarının hemen her çeşit meyve ve sebzenin yetişmesine olanak sağladığını belirten Akınerdem, bu nedenle çok sayıda tarım ürününün dünya genelinde büyük ilgi gördüğünü kaydetti. 
     Akınerdem, kaliteli tarım ürünlerinin başında haşhaşın geldiğini belirterek, Türkiye'de farklı renklerde yıllık ortalama 20 bin ton haşhaş üretiminin gerçekleştiğini ifade etti. 
     Uyuşturucu yapımında kullanılmaması için dünya genelinde haşhaş üretiminin Birleşmiş Milletler kontrolünde gerçekleştirildiğini belirten Akınerdem, Türkiye, Fransa, Avustralya, Afganistan ve İran'da yıllık toplam 60 bin tona yakın haşhaş üretiminin yapıldığını kaydetti. 
     Türkiye'deki üretimin yüzde 50'sinden fazlasının Afyon, yüzde 10'unun Konya'da yapıldığını vurgulayan Akınerdem, geriye kalan üretimin Denizli, Uşak, Tokat ve Amasya'da gerçekleştiğini anlattı. 
     Akınerdem, Türkiye'de yetişen haşhaşın ''Türk Haşhaşı'' olarak hemen her ülke tarafından bilindiğini vurgulayarak, şunları söyledi 
     ''Uygun toprak ve hava koşullarına sahip ülkemizde yetişen ve ilaç yapımında önemli bir yere sahip 24 çeşit alkoloid içeren Türk haşhaşının kapsülünden dünyanın en kaliteli morfini üretiliyor. Türkiye'de sadece Afyon'un Bolvadin İlçesi'nde bulunan Alkoloid Fabrikası'nda üretilen morfinlerin yüzde 95'i kontrollü olarak yurtdışına ihraç ediliyor. Dünyanın morfin üretiminin üçte biri ülkemizden karşılanıyor.'' 
     
     TOHUMU DA RAĞBET GÖRÜYOR 

     Morfinin yıllık yaklaşık 36 milyon dolar döviz girdisi sağladığını anlatan Akınerdem, haşhaşın ülke ekonomisine sağladığı katkının bununla sınırlı kalmadığını kaydetti. 
     Fikret Akınerdem, ülkemizde üretildiği yerlerde haşhaş tohumunun yağının çıkarıldığını ve yemekler dışında farklı amaçlar için de kullanıldığını belirterek, derisinde çatlamalar, yanıklar bulunan ve ağrı çeken kişilerin haşhaş yağı kullanarak tedavi yoluna gittiğini kaydetti. 
     Bunun yanı sıra Almanya, Fransa, Belçika ve Hollanda gibi çok sayıda ülkenin Türkiye'den haşhaş tohumu ithal ettiğini ifade eden Akınerdem, şöyle devam etti 
     ''Bu ülkeler haşhaş tohumunu boya, kozmetik ve gıda sanayiinde kullanıyorlar. Morfinin yanı sıra tohumuyla yıllık 16 milyon dolar döviz girdisi sağlayan haşhaş, ülke ekonomisine yılda ortalama 52 milyon dolara yakın ciddi destek veriyor. Tohumu ve içerdiği morfini ile Türk haşhaşı, kilogramı 1 milyon 300 bin ile 1 milyon 600 bin lira arasında değişen fiyatlarla çiftçiye de oldukça yüksek gelir sağlıyor.'' Akınerdem, Türkiye'de haşhaş kapsülünün binde 4'ünden morfin üretilebildiğini kaydederek, ''Islah çalışmasına giderek morfin miktarını binde 10'un üzerine çıkaran Avustralya karşımıza ciddi bir rakip olarak çıkmaya hazırlanıyor. Ülkemizde de gerekli çalışmalar yapılarak haşhaştan elde edilen morfinin binde 8'lere çıkarılması sağlanmalıdır'' diye konuştu. 
     
</TEXT>
</DOC>
