<DOC>
<DOCNO> 186597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sondun09.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Basra'da İngiliz askerler plastik mermi kullandı 5 yaralı... 
</HEADLINE>
<TEXT>

     Irak'ın güneyindeki Basra kentinde, İngiliz askerlerinin gösteri yapan Iraklılara plastik mermiyle ateş açması sonucu 5 Iraklı yaralandı. 
     Kentteki AFP muhabiri, Basra'da dün Iraklı eski askerlerin yaptığı gösteride bir Iraklının ölmesinin ardından, bugün 400 kadar kişinin yeniden gösteri yaptığını duyurdu. 
     Göstericilerin taş atması üzerine İngiliz askerlerinin önce plastik mermiyle havaya ateş açtığı ve göstericilerin dağıldığı, ancak bir süre sonra yeniden toplanarak yolu kapattıkları belirtildi. 
     Askerlerin yeniden ateş açması sonucu 5 kişinin yaralandığı gösteride 6 kişi de gözaltına alındı. 
     Bu arada, İngiliz güçleri, bugün halka el ilanı dağıtarak, eski asker ve polislerin maaşlarının ödenmesinin ertelendiğini duyurdu. Karara gerekçe olarak, maaşların ödenmesi için gereken liste ve belgelerin dünkü gösteride yanması gösterildi. İlanda, Iraklı asker ve polislerin alacaklarının ne zaman ödeneceği belirtilmedi. 
     AFP'ye açıklama yapan İngiliz Yüzbaşı Rawlin Mike, ''Dünkü gösteride yakılan listelerin yerine yeni listelerin Bağdat'tan gelmesi için 7-10 gün yeterli olur, listeler gelir gelmez ödeme yaparız'' dedi. 
     Basra'da dünkü gösteride, İngiliz askerleri, iş ve maaş isteyen protestocuları dağıtmak isteyen Iraklı güvenlik görevlisini yanlışlıkla öldürmüştü. 
     Başkent Bağdat'ta da eski askerlerin maaşlarının ödenmesinin ertelendiği yolundaki açıklama, tepkiyle karşılandı. Başkentte toplanan küçük bir grup ertelemeyi protesto etti. 
     
     BAKUBA'YA HAVAN TOPU SALDIRISI 
     Öte yandan, Irak'ın Bakuba kenti yakınlarındaki ABD ordusunun karargahına dün gece havan topu saldırısı düzenlendiği bildirildi. 
     Velid Muhammed adlı bir görgü tanığı, Bağdat'ın 660 km kuzeydoğusundaki Bakuba yakınlarında bulunan karargaha 4 havan mermisi atıldığını, Amerikalıların da tanklarla ateş açarak karşılık verdiğini söyledi. 
     Saldırıda ölen ya da yaralanan olup olmadığı bilinmiyor. 
     
</TEXT>
</DOC>
