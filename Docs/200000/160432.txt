<DOC>
<DOCNO> 160432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/ekonomi/eko09.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu'nun başarısı ve fon yönetimi 
</HEADLINE>
<TEXT>

Paranın güvenli adresi 
     HALİM ÇUN 

     Lucescu, çalıştırdığı ikinci takımı ile de şampiyonluğa imza atarken, sanki hak ettiği ilgi ve itibarı yeni yeni görüyor. Çok başarılı sonuçlar almasına karşın futbola akılcı ve disiplinli yaklaşımı ancak takdir ediliyor gibi... 
     Belki bu, birçok futbolsever ve yorumcunun anlayışından da kaynaklanıyor olabilir. Güzel futbol denince akla gelenler tempolu, iki tarafın da açık ve risk alarak oynadığı, göze hoş gelen, bireysel hareketlerle dolu bir oyun. Tıpkı portföy yönetiminin de çok heyecanlı, farklı beceri ve yetenekler gerektiren kişisel bir iştigal olarak düşünülmesi gibi. Ancak bu konuda çok farklı görüşleri savunanlar da var. 
     Charles D. Ellis, ilk kez 1975'te basılan ve yatırım klasikleri arasına giren "Winning the Loser's Game" adlı kitabında yatırım dünyasının gerçeklerini ve çelişkilerini irdelerken, portföy yönetiminin hiç de öyle "genel kabul gördüğü" gibi olmadığını iddia ediyor. Ellis, Dr. Simon Ramo'nun bilimsel çalışmalarından da yola çıkarak, oyunları temel olarak ikiye ayırıyor "Kazanılan" ve "kaybedilen" oyunlar. Bu görüşe göre, bazı oyunlarda sonucu kazananın hamleleri belirlerken, bazılarında ise sonucu kaybedenin yaptığı hatalar belirliyor Sonuçta, az hata yapan kazanır. 
     Aynı şekilde yazara göre portföy yönetimi denilen "para oyunun"nun da kuralları değişti. Artık eskisi gibi aktif portföy yönetiminin karşısında ihtiyatlı mütevelli kurulları veya çok sayıda amatör yatırımcı yok "Artık uzmanlar birbirleriyle, kuralı kazanmak için rakiplerinden daha az hata yapmak olan bir, "kaybedenin oyunu"nda yarışıyorlar. 
     Ellis, işlemlerin 90'ını profesyönellerin ve kurumsal fon yöneticilerinin yaptığı piyasalarda oyunun kurallarının artık eskisine göre değiştiğini ve "sıfır toplamlı" bir oyun haline geldiğini ileri sürdü. Bunun yanı sıra yönetim ücreti, işlem komisyonu ve muhtelif giderler de dikkate alındığında toplam piyasa "negatif toplamlı" bir oyun haline de dönüşebilir Yazara göre, yatırım uğraşında hayat boyu sürekli bir başarı sağlayabilmek için, yapılan hataların azaltılarak ortadan kaldırılması gerekiyor. Burada Ellis, çoğu yatırımcının düştüğü bir hatanın altını çiziyor "çok çalışmak aşırı aktif olmak ve çok şey beklemek bazen çok pahalıya ve hayal kırıklığına mal olabilir, çünkü çok fazla risk almak çok risklidir". 
     Charles D. Ellis'e göre yatırım bir eğlence değildir, sorumluluk gerektiren bir uğraştır ve ayrıca ilginç ve heyecanlı olması da gerekmiyor. 
     Ellis'in, savlarına bakınca Lucescu'nun gösterişsiz ama disiplinli ve sistematik yaklaşımının başarısının arkasındaki mantık daha iyi anlaşılabiliyor. Usta hocanın tüm derbilerden, bu kontrollü ve hatasız oyunu ile başarılı çıkmasının da arkasında sanıyorum bu yaklaşım var. 
     

</TEXT>
</DOC>
