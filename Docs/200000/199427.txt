<DOC>
<DOCNO> 199427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/spor/spo01.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümraniye'de kavga çıktı 
</HEADLINE>
<TEXT>

   Beşiktaş'ta kapalı kapılar ardında gergin dakikaların yaşandığı öğrenildi. Ahmet Dursun'un, idmanda tartıştığı Giunti'ye tesislerin içinde yumruk atıp, dudağını patlattığı iddia edildi 
      ORHAN YILDIRIM 

   
   Küfürle başladı 
   BEŞİKTAŞ, dün tatsız bir gün yaşadı. Siyah - Beyazlı takımın iki yıldız ismi Ahmet Dursun ile Giunti'nin, antrenman sonrasında tesislerde birbirine girdiği iddia edildi. İdmanda atışan iki futbolcunun, soyunma odasından çıktıktan sonra üst katta karşılaştığı ve hararetli bir şekilde yeniden tartışarak, birbirlerine küfür etmeye başladıkları bildirildi. 
   
   Dudağı patladı 
   AHMET'İN sinirlerine hakim olamayıp Giunti'ye yumruk attığı ifade edildi. İtalyan yıldızın dudağının darbe nedeniyle patladığı ve bandajla kapatıldığı öğrenildi. Odasından fırlayan menajer Sinan Engin'in iki futbolcuyu ayırdığı vurgulandı. Bu gelişmelerin ardından Lucescu, Ahmet Dursun'u odasına çağırıp, 20 dakika baş başa görüştü. Rumen hocanın, Ahmet'in gönderilmesine sıcak baktığı iddia edildi. 
   
   Ramazan kaleye    BEŞİKTAŞ'IN Kolombiyalı eldiveni Oscar Cordoba'nın Adanaspor maçında takımdaki yerini alamayacağı açıklandı. Fenerbahçe derbisinde dizinden sakatlanan tecrübeli kalecinin, Şampiyonlar Ligi'ndeki kritik Chelsea maçı öncesinde riske edilmeyeceği bildirildi. Teknik Direktör Lucescu, Adanaspor karşılaşmasında kaleyi Ramazan'a teslim edecek. 
   
   Yıldızlara koruma    Lucescu, Adana maçında Chelsea'yi düşünerek, Yasin, Ümit, Serdar, Sinan ve Gökhan Zan'a şans vermeye hazırlanıyor 
   'Hazır olun' emri 
   TEKNİK Direktör Mircea Lucescu'nun, Chelsea sınavı öncesinde oynanacak olan Adanaspor maçında yedek oyuncularına forma vereceği iddia edildi. Rumen hocanın, Yasin, Ümit, Serdar, Sinan ve Gökhan ile görüşüp, "Hazır olun" dediği bildirildi. Bu arada sakatlığı nedeniyle iki haftadır takımdaki yerini alamayan Kaan'ın Chelsea maçına yetişeceği açıklandı. 
   
   Hazırlıklar başladı 
   SİYAH - Beyazlı takım, Adanaspor maçının hazırlıklarına dün yaptığı tek idmanla başladı. Lucescu, yaklaşık 1.5 saat süren idmanda kondisyon ve pas çalışmasının ardından, takımı 3 gruba ayırarak çift kale maç yaptırdı. Futbolcuların son derece hırslı ve istekli oldukları gözlenirken, rakiplerini yenen turuncu takım oyuncuları, sahada sevinç gösterilerinde bulundu. 
   
   'Beşiktaş bambaşka'    BEŞİKTAŞ Kulübü'nün resmi dergisinin bu ayki konuğu Giunti oldu. İtalyan yıldız, futbol kariyerindeki başarılarını anlatırken, "Hayatımda tatmadığım sevinçleri Beşiktaş'ta yaşadım" dedi. Menajer Sinan Engin ise 3 yıl içinde Avrupa'da şampiyon olacaklarını iddia etti. Engin, "Beşiktaş camiası Serdar Bilgili gibi bir başkanı kaybetmemeli" yorumunu yaptı. 
   
   Yorgan döşek    KARTAL'IN yıldız ismi İlhan Mansız, bademciklerinin şişmesi nedeniyle dünkü çalışmaya katılamadı. Evinde istirahat eden golcü oyuncunun, Adanaspor maçı hazırlıklarına bugünden itibaren salonda başlayacağı öğrenildi. Bu arada Lucescu, son günlerde çok eleştirilen İlhan'a sahip çıktı, "En kısa sürede atacağı gollerle yeniden aramıza döneceğine inanıyorum" dedi. 
   
   Erzik yol ayrımında    UEFA Asbaşkanı, Beşiktaş'ın Chelsea ile yurtdışında oynaması durumunda görevi bırakacağını dile getirdi 
   ATTİLA GÖKÇE 

   'Yapılan hata düzeltilmeli' 
   UEFA Asbaşkanı Şenes Erzik, Galatasaray ve Beşiktaş'ın Şampiyonlar Ligi maçlarının yurtdışına alınmasıyla ilgili olarak çarpıcı açıklamalar yaptı. Erzik, CAS'ın bugünkü toplantısından Beşiktaş hakkındaki yürütmeyi durdurma kararının çıkabileceğini dile getirerek, bu konuda çok hassas davrandığına dikkat çekti. 
   
   Şenes Erzik istifaya hazır 
   ERZİK, Beşiktaş'ın Chelsea maçını Türkiye dışında oynaması durumunda UEFA'daki görevinden istifa edeceğini dile getirdi. Konuyla ilgili toplantılara taraf olmaması için katılamayan Şenes Erzik, "Beşiktaş maçıyla ilgili karar değiştirilmezse, ortada UEFA diye bir şey kalmaz. Şenes Erzik de orada olmaz" yorumunu yaptı. 
   
   Arena onaylandı gözler CAS'ta    BEŞİKTAŞ - Chelsea maçına ilişkin Spor Tahkim Mahkemesi'nin CAS kararını bugün açıklaması beklenirken, UEFA, Siyah - Beyazlılar'ın tarafsız saha olarak tercih ettiği Schalke Arena Stadı'nı onayladı. CAS'tan yürütmeyi durdurma yolunda bir karar çıkmaması durumunda, Beşiktaş - Chelsea sınavı, 9 Aralık Salı günü Almanya'nın Gelsenkirchen kentinde oynanacak. 
   
   Bilgili'ye büyük onur    BEŞİKTAŞ Başkanı Serdar Bilgili, engelliler sporuna verdiği destek nedeniyle Cumhurbaşkanı Ahmet Necdet Sezer tarafından bugün altın plaketle ödüllendirilecek. Dünya Engelliler Günü nedeniyle gerçekleştirilecek olan tören 11.30'da köşkte düzenlenecek. Bilgili, 160 sporcuyu bünyelerinde topladığı gibi, Ahmet Fetgeri Spor Salonu'nu da engellilere tahsis etmişti. 
   
   
</TEXT>
</DOC>
