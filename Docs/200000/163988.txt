<DOC>
<DOCNO> 163988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sontur18.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan, Cem Uzan için suç duyurusunda bulundu 
</HEADLINE>
<TEXT>

     Başbakan Recep Tayyip Erdoğan, Genç Parti GP Genel Başkanı Cem Uzan hakkında, Bursa mitingindeki konuşması ile ilgili, avukatları aracılığıyla suç duyurusunda bulundu. 
     Bursa Cumhuriyet Başsavcılığı yetkililerinden alınan bilgiye göre, İstanbul Barosu avukatlarından Necmettin Aydın ve Nevzat Er, Bursa'ya gelerek, Başbakan Recep Tayyip Erdoğan ve AK Parti adına, GP Genel Başkanı Cem Uzan, Star TV ve Kanal 6 hakkında suç duyurusunda bulundular. 
     Avukat Er, Uzan ve 2 televizyon kanalı hakkında ''yayın yoluyla Başbakan ve AK Parti'ye hakaret'' iddiasıyla suç duyurusunda bulunduklarını bildirdi. 
     Er, maddi tazminat davası ile ilgili hazırlıkların da yapıldığını belirterek, ''Ankara'daki avukat arkadaşlarımız da tazminat davası açabilirler. Şu anda meblağ belirlenmedi. Çalışmalarını sürdürüyorlar'' dedi. 
     Cumhuriyet Başsavcılığı yetkilileri de, avukatların suç duyurusunun TCK'nın 480, 482 ve 273'üncü maddeleri uyarınca incelemeye alındığını, suç unsuruna rastlanması halinde bu maddelerden dava açılabileceğini bildirdiler. 
     TCK'nın ''Hakaret'' başlıklı 480. maddesi 3 aydan 3 yıla, ''Sövme'' başlıklı 482. maddesi ise 3 aya kadar hapis cezasını içeriyor. ''Memur aleyhine sıfat ve hizmetinden dolayı cürüm işlemek'' suçunu kapsayan 273. madde ise bu cezaların altıda birinden üçte birine kadar artırılmasını öngörüyor. 
     
     ADALET BAKANLIĞI'NDAN İZİN 

     Bu arada, Bursa Cumhuriyet Başsavcılığı, GP Genel Başkanı Uzan hakkında, Bursa mitingindeki konuşmasıyla ilgili soruşturma açmak için Adalet Bakanlığı'na izin yazısı gönderdi. 
     Başsavcılık yetkililerinden alınan bilgiye göre, 13 Haziran'daki mitingte, Başbakan Recep Tayyip Erdoğan ve hükümetle ilgili eleştirilerde bulunan Uzan'ın konuşma ve görüntü kasetlerinin Emniyet Müdürlüğü'nce, Bursa Cumhuriyet Başsavcılığı'na ulaştırılmasının ardından, Savcılık TCK'nın 159. maddesi gereğince soruşturma açabilmek izin yazısı hazırladı. Başsavcılık, yazıyı bugün Adalet Bakanlığı'na gönderdi. 
     Adalet Bakanlığı'nın soruşturma açılmasına izin vermesi halinde, GP Genel Başkanı Uzan hakkında, TCK'nın ''Türklüğü, Cumhuriyeti, Büyük Millet Meclisi'ni, hükümetin manevi şahsiyetini, bakanlıkları, devletin askeri ve emniyet muhafaza kuvvetlerini veya adliyenin manevini şahsiyetini alenen tahkir ve tezyif'' suçlarına ilişkin cezaları düzenleyen 159. maddesi uyarınca soruşturma açılacağı bildirildi. 
     
</TEXT>
</DOC>
