<DOC>
<DOCNO> 173830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/ekonomi/eko08.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıfbank'tan 10 milyarı aşan işlemlerde indirim 
</HEADLINE>
<TEXT>

   
   Vakıfbank, 10 milyar lirayı geçen banka işlemlerinden alınan tüm masraf ve komisyonlarda yüzde 25'lik indirim uygulaması başlattı. 
   Vakıfbank'tan yapılan açıklamada, Maliye Bakanlığı'nın kayıtdışıyla mücadele için başlattığı "10 milyar liranın üzerindeki ödemelerin bankacılık sisteminden geçirilmesi" uygulamasını desteklemek amacıyla bankacılık hizmetlerinden alınan tüm masraf ve komisyonlarda indirime gidildiği belirtildi. 
   
   TOBB bankaya talip 
   Bu arada TOBB Ticaret Odaları Konsey Başkanı ve İzmir Ticaret Odası Yönetim Kurulu Başkanı Ekrem Demirtaş, Vakıfbank'a "iş alemi olarak" talip olduklarını söyledi. 
   Demirtaş, "Bunun için TOBB önderliğinde bir formül bulunabilir. Buna oda ve borsaların yanı sıra iş dünyası içindeki diğer kesimler de katılabilir" dedi. 
   Vakıfbank Genel Müdürü Aziz Ahmet Kaçar ise Denizli'de yaptığı açıklamada özelleştirilmesi düşünülen bankada her alanda yeniden yapılandırma çalışmaları yaptıklarını vurguladı. Kaçar, "Vakıfbank özelleşmeden önce kendisini güzelleştirme çalışmaları yapıyor. Ama şu anda Türkiye'de banka satmak maalesef mümkün değil" dedi. 
   
   
</TEXT>
</DOC>
