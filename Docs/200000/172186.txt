<DOC>
<DOCNO> 172186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sontur10.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de faytoncunun atları kurşunlandı, hamile kadın vuruldu 
</HEADLINE>
<TEXT>

     İzmir'in Karşıyaka İlçesi'nde, vapur iskelesinde bekleyen bir faytona otomobilden açılan ateş sonucu, iki at vurulurken, kurşunlardan biri yoldan geçen 7 aylık hamile kadına isabet etti. 
     Alınan bilgiye göre, Karşıyaka Vapur İskelesi'nde müşteri bekleyen Yılmaz Silistre'nin faytonuna, 35 KNP 55 plakalı bir otomobilden inen kişiler tabancayla ateş açtı. Olayda, faytonu çeken her iki at da vurulurken, kurşunlardan biri yoldan geçen 7 aylık hamile öğretmen Nilüfer Millet'e, diğeri ise iskeleye yanaşmakta olan vapurun camına isabet etti. 
     Saldırganlar, geldikleri otomobile binerek olay yerinden uzaklaşırken, baldırından yaralanan Nilüfer Millet, çevrede bulunanlar tarafından hastaneye kaldırıldı. 
     Göğsüne kurşun isabet eden at, Kültürpark Hayvanat Bahçesi Müdürlüğü'ne gönderilirken, diğerinin tedavisine başlandığı bildirildi. 
     Olayın ardından ifadesine başvurulan faytoncu Yılmaz Silistre, Vapur İskelesi'nde bekleyen bazı faytoncularla arasında, düşük fiyata müşteri taşıdığı gerekçesiyle husumet oluştuğunu, olayın bu nedenden kaynaklandığını ve ateş edenlerin de faytoncular olduğunu iddia etti. 
     Olay yerinde yapılan incelemelerde, bir silaha ait olduğu sanılan 12 boş kovan bulunurken, zanlı olarak, rakip faytoncuların aranmasına başlandı. 
     
</TEXT>
</DOC>
