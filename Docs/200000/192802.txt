<DOC>
<DOCNO> 192802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/yazar/yilmaz.html </URL>
<DATE> 2003/11/02/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
AKP'nin adayı iş adamı olabilir 
</HEADLINE>
<TEXT>

   
   Kandilli'de mahallenin ortasına kurulan ve bir yıl süre ile gün boyu sürecek, atık su tünel inşaatından duyduğumuz rahatsızlıkları dile getirdim. 
   "Gazeteciler peşine düştükleri konulardan sonuç alabiliyorlar mı" diye soran okuyucularıma, kısmen de olsa bir sonuç aldığımı duyurayım. 
   Yazım ses kesti 08.00 - 23.00 saatleri arasında, haftanın 7 gün süren çalışmanın, bundan böyle akşam 20.00'de sonlanacağı ve Pazar günleri yapılmayacağı konusunda İSKİ Genel Müdürü Dursun Ali Çodur sözverdi. 
   Yerel yönetimlerden şikayetler akıyor ve herkesin merakı, belediyelerin toplam 8.5 katrilyon lirayı bulan borç yükü seçim yatırımları ile ne kadar artacak 
   Yerel Yönetimler Yasası'nın çıkmasıyla birlikte özerkliği arttacak İstanbul'un, 5 milyar doları bulan bütçesi, bugünden çok daha büyük önem taşıyacak. 
   Bugün Business ekimizde TÜSİAD Başkanı Tuncay Özilhan ile söyleşimi okursanız göreceksiniz, "Seçimlerden sonra belediyelerin yükümlülüklerinin faturasını ödeyeceğiz" diyor. 
   Kulislere de bakalım. Partiler kozlarını İstanbul'da paylaşacaklar. Hem AKP, hem de CHP parlak isim bulma yarışına girdi. 
   CHP'de Kemal Derviş adının öne atılması bir yoklama gibi duruyor. İstanbul Büyükşehir Belediye Başkanı Ali Müfit Gürtuna'nın AKP ile yolları ayrılmasından sonra Saadet Partisi'nden başlayıp, DYP ile süren, CHP ile belirli bir noktaya gelen flörtü sürüyor. 
   İş dünyası AKP'nin "muhafazakar demokratlığını" yerel seçimlerde göstereceği adaylarla sınıyor 
   CHP'den üst üste Gaziantep'te Belediye Başkanlığı koltuğuna oturan Celal Doğan TOBB'un da itmesiyle, AKP'nin İstanbul adayı yapılmaya çalışıldı, maya tutmadı gözüküyor. 
   Başbakan Tayyip Erdoğan'a yakın kaynaklar, kendi ağzından şu yorumu veriyorlar "Ünlü bir işadamı da olabilir." 
   Kim sorusunun karşısına Cem Boyner, Bülent Eczacıbaşı gibi politize edilmeye çalışılan isimler düşüyor. 
   Erdoğan'ın işadamından kasdı en yakınındaki BİM marketlerinin sahibi Cüneyt Zapsu olmasa gerek. Oysa Korkut Özal'ın etkin olduğu çevreler, Zapsu adını diri tutmaya çalışıyorlar, soruç da alıyorlar. 
   AKP'de Erdoğan'ı en çok kızdıran aday adayları il ve ilçe başkanları... Bunların aday olmayacaklarını açıklayan Erdoğan'a ikinci darbe bakanlarından geliyor. Genel Başbakan Yardımcıları'nın bile talip olduğu yarışta, Kültür ve Turizm Bakanı Erkan Mumcu'nun gözünün de İstanbul'da olduğu konuşuluyor. AKP Genel Sekreteri ve İstanbul Belediyesi eski Genel Sekreter Yardımcısı İdris Naim Şahin de aday adayları arasında anılan isimlerden. 
   AKP, İstanbul'da adaylarını AK Platform'un yaptığı anketlere göre belirleme eğiliminde. Gelen sonuçlara göre teşkilatlardan Zapsu adı gelmiyor. 
   Teşkilatlardan sivrilen isim Beyoğlu Belediye Bakanı Kadir Topbaş ve Veysel Eroğlu. Ancak AKP'nin son kongresinde Topbaş'ın Merkez Yürütme Kurulu'na seçilmesi, seçimlerden sonra Genel Başkan Yardımcılığı yolunu açmak olarak da yorumlanmıştı. 
   Teşkilatlardan çıkan eğilim yoklamasında tek tük çıkan isimlerin başında İstanbul Belediyesi Başkan Vekili ve Gürtüna'nın muhalifi Ümit Özerol'un da adı geçiyor. 
   
      
   
</TEXT>
</DOC>
