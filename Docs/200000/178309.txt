<DOC>
<DOCNO> 178309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/ekonomi/eko01.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlanma hedefi zorluyor 
</HEADLINE>
<TEXT>

   Makroekonomik verilerdeki olumlu gidiş, yılın ilk çeyreğinde yüzde 7.4 büyüyen Türkiye ekonomisinin yıl sonu yüzde 5 hedefini aşabileceğine ilişkin sinyaller veriyor 
   EKONOMİ SERVİSİ 
   
   Irak krizine karşın yılın ilk çeyreğinde yüzde 7.4 büyüyen Türkiye ekonomisinin yılın ikinci çeyreğindeki olumlu göstergeleri yıl sonu yüzde 5 olan büyüme hedefinin aşılacağına ilişkin beklentiyi kuvvetlendirdi. İlk altı aylık dönemde dayanıklı tüketim malı üretim ve satışları, tüketim ve yatırım malı ithalatı ile çimento üretimindeki hızlı artışlar büyüme hedefinin aşılabileceğine ilişkin diğer göstergeler olarak sıralandı. 
   
      Beklenti yüzde 5.2 
   Temmuzda yüzde 80.9 çıkan kapasite kullanım oranıın son beş yıldaki temmuz aylarının en yüksek düzeyine ulaşması büyümenin yüksek çıkacağına ilişkin sinyallerden sadece biri oldu. 
   Merkez Bankası'nın geçen hafta yayınlanan son anketinde büyümenin yüzde 5.2 tahmin edilmesi iyimserliği artıran diğer gösterge oldu. Devlet Planlama Teşkilatı'nın DPT Ekonomik Gelişmeler Raporu'nda yer alan yurt içi talep göstergeleri de, canlanmanın hızlanarak sürdüğüne işaret etti. Raporda, dayanıklı tüketim malı üretiminde, yılın ilk yarısında 2002'nin aynı dönemine göre yüzde 16.8 artış kaydedildiği belirtildi. Satışlarda da artış yüzde 23.8 düzeyinde gerçekleşti. 
   Beyaz Eşya Sanayicileri Derneği verilerine göre de, yılın ilk yarısında buzdolabı, çamaşır, bulaşık makinesi ve fırından oluşan dört ana ürünün toplam üretimi yüzde 25, iç satışları yüzde 14, ihracatı yüzde 35.3 ve ithalatı yüzde 4.5 artış gösterdi. Bu ürünlerde dış talebin daha hızlı arttığı, yüksek üretim artışını ihracatın körüklediği belirlendi. 
   Canlılığın bir diğer işareti olan yatırım malı ithalatı, ilk yarıda geçen yılın aynı dönemine göre yüzde 60.9, ara malı hammadde ithalatı da yüzde 28.5 artış gösterdi. 
   
   Çimento hareketlendi 
   İnşaat sektöründe ise ana malzeme çimento üretimi son aylarda yükselişe geçti. Üretim geçen yılın ilk yarısında yüzde 8.1 arttı. DPT raporuna göre, iç talebin canlanması ithal mala yönelimi artırdı. Taşıt araçları pazarında ithalatın arttığına dikkat çekilen raporda, beyaz eşya ve otomotiv sanayiinde üretim artışının iç talep canlanmasına paralel olduğu anlatıldı. 
   
   Otomobil satışları ikiye katlandı    Otomotiv Sanayii Derneği OSD verilerine göre, ilk yedi ayda otomobil satışları yüzde 105 arttı. Bu artış yerli satışlarda yüzde 59, ithal satışlarda ise yüzde 140 oranında gerçekleşti. 
   İthalat ağırlıklı büyümede, ithal araçların pazar payı yüzde 57'den yüzde 66'ya tırmandı. 
   OSD verilerine göre, hafif ticari araç satışları yüzde 110 arttı. İlk yedi aydaki satışların yüzde 90'ı yerli araçlardan, yüzde 143'ü ithal araçlardan kaynaklandı. Toplam satışların da yüzde 43'ünü ithal taşıt araçları oluşturdu. Otomobil ihracatı ise geçen yılın ilk yedi aylık dönemine göre yüzde 54 arttı. 
   
   
</TEXT>
</DOC>
