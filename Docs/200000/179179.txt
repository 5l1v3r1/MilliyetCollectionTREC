<DOC>
<DOCNO> 179179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/sonspo08.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor kaçan gollere üzülüyor... 
</HEADLINE>
<TEXT>

     Denizlispor Futbol Şubesi Başkanı Turgut Dalaman, Beşiktaş maçında iyi bir oyun sergilemelerine rağmen sonuca gidemediklerini belirterek, ''Futbolda atamayana atarlar kuralı bir kez daha işledi'' dedi. 
     Beşiktaş maçının değerlendirmesini yapan Dalaman, ilk yarıda Timuçin, Mustafa Keçeli ve Ömer Rıza'nın, girdikleri net pozisyonları gole çeviremediklerini, Beşiktaş'ın ise 2 atakta 2 gol bulduğunu belirtti. 
     İyi oynadıkları bölümde yenilen gollerin yarattığı moral bozukluğunu üzerlerinden atamadıklarını, bir de buna ikinci yarının hemen başında gelen 3. golün eklendiğini kaydeden Dalaman, şunları söyledi 
     ''Beşiktaş önünde kötü oynamadık. Özellikle ilk yarıda farka ulaşabileceğimiz pozisyonlar yakaladık. Ancak, bitirici vuruşlardaki eksikliğimiz nedeniyle sonuca gidemedik. Maçın son bölümünde yeniden toparlanıp rakip kaleye yüklendik ve 2 gol bulduk. Ama bu çabamız puan almaya yetmedi.'' 
     
     TARAFTARA ELEŞTİRİ 
     Bu arada, Beşiktaş maçında hakem Selçuk Dereli'nin kötü tezahürat nedeniyle 3 kez anons yaptırdığını anımsatan Dalaman, ''Hakeme pet şişe, ayran atmak, küfür etmek fair play ödülü almış, tel örgüsüz tribün konusunda Türkiye'ye örnek olmuş taraftarlarımıza yakışmadı'' dedi. 
     Denizlispor'a seyircisiz maç oynama ya da saha kapatma cezası verilmesi durumunda, bunun ileride telafisi güç sonuçlar yaratabileceğini vurgulayan Dalaman, yeşil-siyahlı taraftarları centilmence davranış içinde olmaya davet etti. 
     
     ALİ AKDENİZ'İN DURUMU GÖRÜŞÜLECEK 
     Öte yandan, hafta içinde takımdan ayrılmak istediğini söyleyerek kriz yaratan, bu nedenle de maç kadrosundan çıkarılan Ali Akdeniz'in durumu pazartesi günü yapılacak yönetim kurulu toplantısında görüşülecek. 
     
</TEXT>
</DOC>
