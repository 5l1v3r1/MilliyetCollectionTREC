<DOC>
<DOCNO> 168776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sonspo13.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmed Hassan Yeni hedefim İngiltere'de oynamak... 
</HEADLINE>
<TEXT>

     Beşiktaş'ın, Gençlerbirliği'nden transfer ettiği Mısırlı yıldız futbolcusu Ahmet Hassan, İsviçre kampı dönüşünde ayağının tozuyla Ankara'daki berberi Ali Ekber Bozkurt'a traş oldu. 
     Berber koltuğuna oturan Ahmet Hassan'a yeşil beyaz önlük giydirilmesi ''Bursasporlu oldun'' esprisinin yapılmasına neden oldu. 
     Hassan, Beşiktaş'ta ortama çabuk alıştığını belirterek, ''Zaten takımdaki Okan, Ahmet Dursun ve Kaan Dobra gibi oyuncular eski takım arkadaşlarım. Ayrıca 5 senedir Türkiye'deyim, tüm futbolcuları hemen hemen tanıyorum. Beşiktaş'ta ortam çok iyi. Gençlerbirliği de Beşiktaş'ta ortam hemen hemen aynı. Benim için zor olmadı. Gençlerbirliği mükemmel bir takım. Arkadaşlık çok iyi. Gençlerbirliği'nin bu sene de şampiyonluğa oynamasını isterim'' diye konuştu. 
     
     ''HER MEVKİDE OYNARIM'' 
     Beşiktaş'ta eski takımındakine yakın bir mevkide oynadığını hatırlatan Ahmet Hassan, ''Ben eski takımımda her mevkide oynadım. Oynayacağım yer farketmez. Hocam nerde derse orada oynarım.'' dedi. 
     
     GALATASARAY'A TRANSFERİ 
     Transfer döneminde Galatasaray için de adı geçen Mısırlı futbolcu, bu konuyla ilgili olarakta, şöyle konuştu 
     ''Kısmet Beşiktaş'aymış. Transferimde Beşiktaş Galatasaray'dan daha çabuk davrandı. Beşiktaş iyi bir kulüp. Burada çok mutluyum. Hedefi olan bir takımda oynamak benim için avantaj.'' Beşiktaş'ın bu sene çok fazla transfer yaptığının hatırlatılması üzerine Ahmet Hassan, ''Ben kendime güveniyorum. Bunlar normal. Çünkü Türkiye Ligi, Türkiye Kupası ve Şampiyonlar Ligi'nde mücadele edeceğiz. Benim için problem yok'' diye konuştu. 
     
     İSVİÇRE KAMPI DEĞERLENDİRMESİ 
     Mısırlı oyuncu İsviçre kampını da değerlendirerek, ''Kötü değildik. Son maçta aldığımız 5-2'lik yenilgi çok eleştiri aldı. Ancak onlar bizden daha önce çalışmaya başladılar. Biz ise 10-15 gündür çalışıyoruz. Şu an için hazır değiliz. Bir de biz o sabah ağır bir antrenman yapmıştık. Biz iyi oynuyoruz'' şeklinde konuştu. 
     
     HEDEF İNGİLTERE'DE BÜYÜK BİR TAKIM 
     Yıldız futbolcu ilk hedefinin Beşiktaş'ta başarılı olmak, daha sonra da Avrupa top koşturmak olduğunu söyledi. 
     Ahmet Hassan, ''Avrupa'daki hedefim, İngiltere'de büyük bir kulüpte top oynamak. İngiltere her zana hayalimdi. Ancak büyük kulüp olmasını tercih ederim. Beşiktaş ile 3 yıllık sözleşmem var. Her iki tarafın da yararına olacak bir transfer düşünüyorum'' dedi. 
     
     ŞAMPİYONLAR LİGİ 
     Avrupa Şampiyonlar Ligi'nde başarılı olmak için ellerinden geleni yapacaklarını belirten Mısırlı yıldız futbolcu, ''Dünyanın gözü bu ligin üzerinde. Biz de burada başarılı olmak için herşeyi yapacağız. Ben de kendi üstüme düşeni yapmaya çalışacağım'' diyerek lig hedeflerini açıkladı. 
     
     YENİ SEZONA YENİ İMAJ 
     Ahmet Hassan'ın berberi Ali Ekber Bozkurt ise Ahmet Hassan'ın yeni sezona yeni imajıyla gireceğini söyledi. 
     Bozkurt, yıldız oyuncunun yeni imajını açıklamazken, ''Onu sahada göreceksiniz. 1.5 yıldır aynı saç stiliyle oynuyordu. Artık onu değiştireceğiz. Normalde ben Onu traş etmek için İstanbul'a gidecektim, ancak işlerim yoğun olduğu için O buraya geldi. Bundan sonraki traşlarda ise ben İstanbul'a gideceğim. Orada bir dükkan açmayacağım. Orada arkadaşlarımız var. Yeterki Ahmet Hassan başarılı olsun'' diye konuştu. 
     
     GENÇLERBİRLİĞİ'NE ZİYARET 
     Mısırlı oyuncu Ahmet Hassan, eski kulübü Gençlerbirliği'ni ziyaret etti. 
     Kulüpte ilk olarak müdür Tevfik Gülcan ile buluşan yıldız futbolcunun burada Paramı almaya geldim espirisine kulüp müdürü Gülcan da gazeteciler çıksın hesaplaşalım diye espriyle karşılık verdi. 
     Daha sonra antrenmanda olan eski takım arkadaşlarını görmek için antreman sahasına giden Ahmet Hassan, burada da kulüp menajeri Cem Onuk ile hasret giderdi. Futbolcularla ve eski hocalarıyla uzaktan selamlaşan Mısırlı futbolcu, idmanın bitimine beklemeden eşyalarını toplayarak tesislerden ayrıldı. 
     
     MİNİKLERE İMZA 
     Ahmet Hassan tesislerden ayrılırken de minik futbolcuların imza ve fotoğraf çektirme isteklerini geri çevirmedi. 
     Birçok minik futbolcuya imza dağıtan yıldız sporcu, bazı miniklerle de öpüştü. 
     Mısırlı futbolcu, bugün İstanbul'a dönecek. 
     
</TEXT>
</DOC>
