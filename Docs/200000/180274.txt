<DOC>
<DOCNO> 180274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/soneko19.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
2004, genç işadamlarının yatırım yılı olacak... 
</HEADLINE>
<TEXT>

     Türkiye Genç İşadamları Derneği TÜGİAD üyelerinin yüzde 62'sinin 2004 yılında yatırım yapmayı planladığı belirlendi. 
     TÜGİAD üyeleri arasında her yıl gerçekleştirilen yıl sonu beklentileri ve sosyo-politik ortam değerlendirmesi konulu anket sonuçlandı. 
     TÜGİAD'dan yapılan açıklamaya göre, TÜGİAD üyelerinin yüzde 62'si önümüzdeki yıl yatırım yapmayı planlarken, planlanan yatırımların yüzde 54'ü yeni, yüzde 46'sı ise kapasite artırımı şeklinde düşünülüyor. 
     Türkiye'de çözülmesi gereken en önemli ilk 5 sorunla ilgili yanıtlarda, iç güvenlik ilk kez en önemli 5 sorun arasına girmedi. Uluslararası ilişkiler bu yıl ilk kez en önemli ilk 5 sorun arasında yer alırken, dernek üyeleri, çözülmesi gereken en önemli ilk 5 sorunu ''gelir dağılımı adaletsizliği, uluslararası ilişkiler, işsizlik, laikliğin korunması, sosyal güvenlik ve sağlık sistemi'' olarak sıraladılar. 
     ''En güvendiğiniz kurum ve kuruluşlar'' sorusuna verilen yanıtlar içinde ''Cumhurbaşkanı, Ordu ve Anayasa Mahkemesi'' ilk üç sırayı alırken, ''En az güvenilenler'' ise ''Siyasi partiler, medya ve emekli sandığı SSK'' oldu. 
     
     EKONOMİK GÖSTERGELER TAHMİNİ 
     TÜGİAD üyelerinin ekonomik göstergeler konusunda 2003 yılı sonu beklentilerinde, enflasyon TEFE'de yüzde 23, TÜFE'de yüzde 24, 1 yıl vadeli mevduat faiz oranı yüzde 34, büyüme hızı yüzde 6, ihracat 43 milyar dolar, ithalat 56 milyar dolar olarak yer aldı. Dolar kuru 1 milyon 584 bin lira, Euro kuru ise 1 milyon 711 bin lira olarak tahmin edildi. 
     Ankette, ivme kazanarak artan ihracat konusunda uygulamaya konulması gereken ilk üç önlem ise ''Girdi maliyetlerinin düşürülmesi, teknoloji üretimi-verimlilik-AR-GE- işgücü eğitimi gibi konularda teşviklerin genişletilmesi ve ihraç ürünlerinde marka yaratılmasının teşvik edilmesi'' olarak sıralandı. 
     
     KAYGILAR VE İSTEKLER 
     TÜGİAD Yönetim Kurulu Başkanı Hayati Kaya, uluslararası ilişkilerin iyi yönetilememesinin iş dünyasında kaygı uyandırdığını ve ekonomiyi olumsuz etkilediğini belirterek, piyasadaki belirsizliklerin olumsuz etkilerine rağmen, üyelerinin özellikle ihracata yönelik yeni yatırım planlamalarının çok sevindirici olduğunu vurguladı. 
     Kaya, ''Ülke ekonomisinin sağlıklı bir yapıya kavuşturulmasında çok önemli olan ihracatın 2003 yılında yakaladığı yükselişin 2004 yılında da devam etmesi için girdi maliyetleri içerisinde önemli yer tutan enerji fiyatları düşürülmeli, uluslararası rekabet gücümüzü yükseltecek teşvikler artırılmalı, işgücü üzerinde yapılan kesintiler azaltılmalıdır'' dedi. 
     
</TEXT>
</DOC>
