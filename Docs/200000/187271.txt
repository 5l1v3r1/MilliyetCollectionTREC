<DOC>
<DOCNO> 187271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/soneko19.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazar Özel Temsilcisi Kalyujni Bakü-Ceyhan, siyasi amaç taşıyor 
</HEADLINE>
<TEXT>

     Rusya, Bakü-Ceyhan petrol boru hattı projesinin, ekonomik nitelikten ziyade siyasi amaç taşıdığını ileri sürdü. 
     Rusya Devlet Başkanı Vladimir Putin'in Hazar Özel Temsilcisi Viktor Kalyujni, Almatı'da düzenlenen ''Petrol-Gaz Sergisi'' konferansında yaptığı konuşmada, Bakü-Ceyhan boru hattı ile ilgili çalışmaların, diğer projeleri gölgede bıraktığını belirterek, ''diğer güzergahlar unutuluyor. Sanki ışık yalnız Ceyhan ve Erzurum penceresinden doğuyor'' diye konuştu. 
     Herhangi bir ülke veya şirket ismi vermeden konuşan Kalyujni, tüm söylediklerinin şahsi görüşü olduğunu ifade etti. 
     Kalyujni, Rusya üzerinden geçen boru hatlarını kastederek, ''Önce mevcut hatlardan yararlanalım'' dedi. 
     Öte yandan ChevronTexaco şirketi Avrupa Programları Baş Direktörü Guy Hollingsworth, Bakü-Ceyhan'ın ''ekonomik açıdan'' büyük önem taşıdığını vurguladı. 
     Bakü-Ceyhan projesinin gerçekleşeceğini ifade eden Kazakistan Enerji ve Tabii Kaynaklar Bakan Yardımcısı Lezzet Kiyinov ise, ülkesinin şimdiden alternatif güzergahlar konusunda sıkıntı çektiğini söyledi. 
     
</TEXT>
</DOC>
