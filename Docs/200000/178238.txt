<DOC>
<DOCNO> 178238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sonspo02.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Koş Süreyya... İlk kez Dünya Şampiyonluğu'na bu kadar yakınız 
</HEADLINE>
<TEXT>

     Türkiye, atletizmde bir Dünya Şampiyonası'nda altın madalyaya ilk kez bu denli yakın duruyor. 
     Avrupa Şampiyonu milli atlet Süreyya Ayhan, Türkiye'ye yeni bir heyecan yaşatmaya hazırlanırken, yarın Fransa'nın başkenti Paris'teki 9. Dünya Şampiyonası'nda, 1500 metre elemelerinde TSİ 22.15'te piste çıkacak ve altın madalyaya uzanan yolda ilk yarışını gerçekleştirecek. 
     Son dönemde 1500 metrenin en büyük atleti olarak gösterilen ve rakiplerini pistten bir bir kaçıran Avrupa Şampiyonu Ayhan, yarın çıkacağı eleme ve 29 Ağustos'ta da yarı finalden sonra koşacağı finalde de yine birinciliğin en büyük adayı olarak pistte yer alacak. 
     Ayhan, yarın TSİ 22.15'de eleme, 29 Ağustos Cuma günü 22.30'da yarı final ve 31 Ağustos Pazar günü de 19.20'de final koşacak. 
     
     SÜREYYA AYHAN KİMDİR 
     Çankırı'da 6 Eylül 1978 tarihinde dünyaya gelen Süreyya Ayhan, 3 çocuklu bir ailenin ikinci çocuğu. Ayhan'ın 1 erkek ve 1 de kız kardeşi bulunuyor. 
     Atletizme ilk kez 1992 yılında Çankırı'daki atletizm seçmelerinde başarı göstererek başladı. Seçmelerde, Ayhan'ın yeteneğini keşfeden kişi ise halen antrenörlüğünü yürüten Yücel Kop oldu. 
     Çocukluğundan beri atletizme büyük bir sevgi ve ilgi duyduğunu ifade eden Ayhan, bir yandan atletizm sporunu başarıyla yaparken diğer yandan da Kahramanmaraş Sütçü İmam Üniversitesi Beden Eğitim ve Spor Bölümü'nü bitirdi. 
     Gaziantep Büyükşehir Belediyesi Kulübü adına yarışan Ayhan, 800, 1000 ve 1500 metre branşlarında, gençler ve büyükler kategorilerinde 11 Türkiye rekorunun sahibi. 
     
</TEXT>
</DOC>
