<DOC>
<DOCNO> 188182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sontur12.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş Marşı, meydanlar için hazır 
</HEADLINE>
<TEXT>

     Bugüne kadar sloganlarla yürünen işçi eylemlerinde bundan böyle Türk-İş Marşı da yankılanacak. Türk-İş üyesi işçiler, artık eylemlerde ''Türk-İş Marşı'' ile işverene ve IMF'ye talep ve şikayetlerini iletecekler. 
     Edinilen bilgiye göre, Türk-İş tarafından işçilerin motivasyonunu artırmak ve moral sağlamak üzere bir marş besteletilmesine karar verildi. 
     Bunun üzerine güftesi M. Metin Çiftçi'ye, beste ve düzenlemesi KavisDetayGrup Protan'a ''Türk-İş Marşı'' için sipariş verildi. Yapılan çalışmanın ardından bestelenen marş, Türk-İş'in Aralık ayındaki Genel Kurulu'nda ''görücüye çıktıktan'' sonra miting alanlarına inecek. 
     Türk-İş Genel Başkanı Salih Kılıç, Türk-İş'in etkinliğini artırmak, geleceğe yönelik örgütlenme çalışmasında moral ve motivasyonu sağlamak ve eylemlerde söylenmek üzere, geçen Nisan ayında marş bestelenmesine karar verdiklerini söyledi. 
     Marşın, ilk kez Türk-İş'in Aralık ayında yapılacak genel kurulunda dinletileceğini bildiren Kılıç, ''Bu marşı, işçilerimiz de mitinglerde söyleyecekler'' diye konuştu. 
     
     ''DAĞLARI DELEN FERHAT'IZ BİZ''... 
     Aralık ayından itibaren miting meydanlarına inecek olan Türk-İş Marşı'ndan bazı bölümler şöyle 

Hey arkadaş uzak durma 
Emeğin için Türk-İş'e gel 
Yağmaya, talana izin verme 
Türkiye için Türk-İş'e gel 
... 
Dağları delen Ferhatız biz 
Hayata yön verir emeğimiz 
İ-me-fe mi-me-fe dinlemeyiz 
Bağımsız Türkiye aşkına gel 
     
</TEXT>
</DOC>
