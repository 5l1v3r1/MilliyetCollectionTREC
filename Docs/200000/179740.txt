<DOC>
<DOCNO> 179740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sondun12.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
El Hekim'in cenazesi Necef'e getirildi 
</HEADLINE>
<TEXT>

     Suikasta kurban giden Şii lider Ayetullah Muhammed Bagır El-Hekim'in cenazesi, Necef'e getirilerek Hazreti Ali türbesine götürüldü. 
     Irak İslam Devrimi Yüksek Konseyi IİDYK lideri El Hekim'in cenazesi, bir TIR'ın üzerinde kent meydanına getirildi. Cenazede, Kerkük'ten gelen Türkmenler dikkat çekti. Bazı kişiler yürürken, bazıları kamyonların üzerinde ilerlemeye çalışıyor. 
     Cenaze törenine yüz binlerce kişi katılırken, bu rakamın 1 milyonu aştığı belirtiliyor. Yüz binlerce kişi arasında ağlayanlar, Şii geleneğine göre göğüslerini yumruklayanlar ve sırtlarına kırbaçlar vuranlar, kendilerinden geçenler bulunuyor. Törende, sık sık ''Bush'a lanet olsun'' gibi ABD karşıtı sloganlar ile ''Yeni liderimiz Abdülaziz'',''Tuz'dan Kufe'ye kadar öcünü alacağız'', ''İzin verin intikamını alalım'' sloganları atılıyor. 
     Yüz binlerce kişinin katıldığı cenaze alayı Pazar günü Bağdat'tan yola çıktı, sırasıyla Hülle, Kerbela ve Kufe'ye ve Necef'e geldi. 
     Törende, kadınların oluşturduğu bir grubun, ambulansların ve polis araçlarının da bulunduğu dikkati çekti. 
     
</TEXT>
</DOC>
