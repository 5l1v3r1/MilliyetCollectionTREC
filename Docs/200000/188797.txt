<DOC>
<DOCNO> 188797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/soneko16.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖTV artışı, 2.el otomobil piyasasını umutlandırdı... 
</HEADLINE>
<TEXT>

     Otomobilde Özel Tüketim Vergisi ÖTV oranının Bakanlar Kurulu kararnamesiyle, yüzde 3 ile 25 puan arasında artırılması, ikinci el oto alım satımı yapan esnafı umutlandırdı. 
     Adana Oto Alım Satım Komisyoncuları ve Galericiler Odası Başkanı Ali Çırak, daha önce 20 yaş ve üstü araçların firmalara iadesinde tanınan ÖTV avantajından dolayı mağdur duruma düştüklerini, 38 milyar liralık bir aracın değerinin 24 milyar liraya gerilediğini anımsattı. 
     Çırak, yeni düzenleme ile ikinci ele talebin artmasını ümit ettiklerini ancak, bazı firmaların ÖTV artışını müşterilerine yansıtmayacağı endişesini taşıdıklarını bildirdi. Çırak, uygulamadan sadece moral bulduklarını belirterek, şunları söyledi 
     ''Bizim talebimiz, 20 yaş ve üzerindeki taşıtlarını bayilere verip, yenisini alanlara uygulanan ÖTV'nin 2. el araç alım satımı yapan komisyoncu ve galerici esnafa da tanınmasıydı. Devlet sıfır araçta 4 milyar 130 milyon liraya varan bir vergi indirimi uygulayınca kimse oto galericilerinin önünden geçmez oldu. Bu konuda sesimizi hükümet yetkililerine duyuramadık.'' Çırak, galericileri sıkıntıya sürükleyen bir başka konunun ise araç alım satımlarında trafikteki işlemlerden önce noter satışının zorunlu kılınması olduğunu belirterek, şunları kaydetti 
     ''Biz noterin aradan çıkarılıp, alıcı ile satıcının Trafik Tescil Şube Müdürlüğü'ne birlikte gidip alım satımı yapmalarından yanayız. Çünkü, noter masrafları satışlarımızı düşüren en büyük etken. Aracın kaskoda belirtilen değerine göre alınan noter ücreti 200 milyon liradan başlayıp 1 milyar liraya kadar çıkıyor.'' 
     
</TEXT>
</DOC>
