<DOC>
<DOCNO> 182855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sondun03.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de kasırga paniği... 90 bin kişinin tahliyesi istendi 
</HEADLINE>
<TEXT>

     ABD'nin Kuzey Carolina eyaletine yaklaşan İsabel kasırgası nedeniyle 90 bin kişinin tahliyesi istendi. 
     Meteoroloji uzmanları, hafta sonuna göre hızını biraz kaybetse de, kasırganın Kuzey Carolina'ya ulaştığında tekrar hız kazanabileceği uyarısında bulundu. 
     Güney Carolina'dan New Jersey'ye kadar sahil kesiminde yaşayanlar evlerinde ve işyerlerinde kasırgaya karşı önlemler alırken, su ve diğer gerekli malzemeleri stokladılar. 
     Kuzey Carolina Valisi Mike Easley, eyalette olağanüstü durum ilan ederek, kıyı şeridinde yaşayanların tahliyesini istedi. 
     ''Şimdi hazırlık zamanı'' diyen Easley, kasırganın rotasının ve şiddetinin hızla değişebileceği uyarısında bulundu. 
     Ulusal Kasırga Merkezi Başkanı Max Mayfield, Amerikan televizyonlarına yaptığı açıklamada, ''Gücünü biraz kaybetse de İsabel kasırgasının tahminlerine yakın gelişmesi ve gerekli önlemlerin alınmaması durumunda önemli can ve mal kaybına yol açabilecek nitelikte bir kasırga olduğunu'' söylemişti. 
     Kasırganın etkili olması beklenen eyaletlerden Virginia'da da acil durum ilan edilirken, Amerikan Temsilciler Meclis ve Senato üyelerinin de çalışmalarını bugün akşama kadar tamamlayarak, kasırganın bölgeye ulaşmasının beklendiği yarın, Washington'dan ayrılmayı planladığı kaydedilmişti. 
     
</TEXT>
</DOC>
