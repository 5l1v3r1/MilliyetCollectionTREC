<DOC>
<DOCNO> 162047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sonspo14.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyah sayfa ilan Kulüp kapanmaktan kurtuldu 
</HEADLINE>
<TEXT>

     Üçüncü Futbol Ligi ekiplerinden Afyonspor'un olağan kongresi dün akşam saatlerinde yapılırken, kulüp kapanmaktan son anda kurtuldu. 
     Hiçbir adayın çıkmadığı Afyonspor Olağan Kongresi'nde, eski başkan Cemil Boyar kulübün kapanmaması için tekrar aday oldu ve yönetim kurulunu oluşturdu. 
     Afyonspor Kulübü yönetimi ve 03 Gençlik Taraftarlar Derneği bugün yerel gazeteye tam sayfa ilan vererek, Afyonspor kongresine katılmayanlara, siyah sayfayla teşekkür etti. 
     Siyah sayfa olarak yayımlanan teşekkür ilanında, ''08 Haziran 2003 günü kulüp binamızda saat 17.00'de yapılan olağan kongreye katılmayan, bir telgraf çekerek kongrenin iyi geçmesi temennisinde bulunmayan ve hatta bir çelenk gönderme nezaketi göstermeyen'' ifadelerine yer verilerek, AKP Afyon Milletvekilleri, Belediye Başkanı, Amatör Spor Kulüpleri Federasyonu yönetimi, ilde mücadele eden amatör kulüplerin yöneticileri, sivil toplum örgütleri, siyasi parti temsilcileri ve kongreye duyarsız kaldığı belirtilen tüm Afyon halkına kinayeli bir şekilde ''sonsuz teşekkür'' edildi. 
     Afyonspor yönetimi tepkilerini siyah sayfalara taşırken, Cemil Boyar'ın başkanlığındaki yönetim şu isimlerden oluştu 
     ''Metin Barlas, Zeki Açıl, Kadir Sağrıcı, H. Basri Çetingül, Ahmet Işık, İsmail Sagun, Mehmet Çalış, Muzaffer Karamıllıoğlu, İsmail Camgöz, Sami Gökmen, Hakan Taş.'' Afyonspor'da yönetim değişirken, başkan Cemil Boyar değişmedi. Boyar, olağan kongreye katılınmamasını ''ayıp'' olarak değerlendirirken, şunları söyledi 
     ''Bugüne kadar adeta yalvardık. Aday değilseniz bile kongreye gelin ve hiç olmazsa kulüp binamızı görün diye. Ama yöneticilerimizden kimseler ortalıkta yoktu. Kulüp kapanma ile karşı karşıya kaldı. Bunu bir kenara yazdık ve yolumuza devam ediyoruz. Yine de herkese sesleniyorum, gelin Afyonspor'u birlikte koordine edelim.'' 
     
</TEXT>
</DOC>
