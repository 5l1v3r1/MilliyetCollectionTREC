<DOC>
<DOCNO> 164026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/magazin/mag01.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mick Jagger'ı bile onlar giydiriyor 
</HEADLINE>
<TEXT>

Madonna, Mick Jagger ve Björk gibi dünya çapında yıldızlar, Yaz ile Emel'in tasarımlarını kullanıyor... 
     YAŞAR ÇAKMAK 

     Diplomat Hüsnü Kurhan'ın 1973'te İstanbul'da doğan kızı Yaz ile 1977'de Kahire'de dünyaya gelen Emel, Paris'te yarattıkları 'Yazbukey' markasıyla dünyaya açıldı. Yaz-Emel Kurhan kardeşler, tasarımlarını İngiltere, Hong Kong, Japonya, New York ve Milan'da açtıkları mağazalarda da satmaya başladı. Paris'te yaşayan iki Türk kızının hazırladığı takı ve kıyafetleri Madonna, Mick Jagger, Björk ve Isabelle Hupert gibi starlar alıyor. Damat-Tween'in davetlisi olarak geçtiğimiz günlerde İstanbul'a gelen Emel Kurhan, Madonna'nın "Hollywood" klibindeki gözlüğün kendi tasarımları olduğunu açıkladı. 
     
     'Ünlü markalar müşterimiz' 
     Türkiye'den Nil Karaibrahimgil ile Sertab Erener'i giydirmek istediklerini söyleyen Emel şunları söyledi "Eğitim için gittiğimiz Paris'te birçok modaevinde çalıştıktan sonra kendi markamızı yaratmaya karar verdik. Deri üstüne boncuk işlemeleri, el baskıları ve swaroski taşlarla yaptığımız aksesuvarlar büyük ilgi gördü. Ardından tişört ve kıyafet işine girdik. Yaptığımız takılar ve kıyafetler en büyük ilgiyi Hong Kong ve Japonya'da görüyor. Adidas, Levi's, Dupont gibi birçok firmaya tasarım hazırlıyoruz. Björk, dört senedir Yazbukey'den giyiniyor. Mick Jagger tişört ve aksusuvarlarını bizden alıyor. Avrupa turnesinde giyeceği kıyafetlerle, kullanacağı aksesuvarları bizden aldı." 
     

</TEXT>
</DOC>
