<DOC>
<DOCNO> 151434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sonspo49.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Fenerbahçe... Genç futbol takımı şampiyon... 
</HEADLINE>
<TEXT>

     Fenerbahçe'nin Süper Genç Futbol Takımı, Avusturya'da düzenlenen Viyana Turnuvası'nda, İtalya'nın Hellas Verona takımını 2-1 yenerek şampiyon oldu. 
     Kulüpten alınan bilgiye göre, 6 takımın katılımıyla 2 grupta yapılan turnuvada, Almanya'nın Bayern Münih takımını 2-0 yenip, Avusturya'nın Memphis takımına 1-0 yenilen sarı-lacivertliler, grup birincisi olarak finale yükseldi. 
     İtalya'nın Hellas Verona takımıyla bugün finalde karşılaşan Fenerbahçe, Serkan Sütlü'nün 2 golüyle rakibini 2-1 yenip, şampiyon oldu. 
     
     TURAN ''GENÇLERİMİZ GÜÇLÜ RAKİPLERİ YENDİ'' 
     Fenerbahçe Kulübü Altyapı Genel Koordinatörü Cemil Turan, Süper Genç Takım'ın Avusturya'da güçlü rakiplerini yenerek şampiyon olduğunu söyledi. 
     Turan, turnuvaya rakiplerinin 1984 doğumlu oyuncularla katıldığını belirterek, ''Biz 1985-86 doğumlu oyuncularla turnuvaya gittik. 5 oyuncumuz A takımda, 2 oyuncumuz milli takımda olduğu için PAF Ligi'nde de bu oyuncularla mücadele ediyoruz. Gençlerimiz Avusturya'da şampiyon olarak, yüzümüzü güldürdü. Çok mutluyuz'' diye konuştu. 
     Daha önce yıldız takımın Bulgaristan'da şampiyon olduğunu hatırlatan Turan, ''Şimdi de gençlerimiz Avusturya'dan şampiyon olarak dönüyor. Fenerbahçe altyapısı gelecek için umut veriyor'' dedi. 
     





</TEXT>
</DOC>
