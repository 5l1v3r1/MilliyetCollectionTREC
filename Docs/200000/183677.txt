<DOC>
<DOCNO> 183677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/siyaset/siy02.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu partide liderlik sultası yok 
</HEADLINE>
<TEXT>
   Şemsiye uçuruyor 
   DYP'den kopan milletvekillerinin kurduğu DTP'ye lider dayanmıyor. DTP, ocakta yeni genel başkan seçecek 
      ANKARA ANKA 

   
   Refahyol döneminde Hüsamettin Cindoruk ile 1997'de yola çıkan DTP, siyaset arenasında umduğunu bulamayınca lider üstüne lider değiştirdi. Kısa mazisine rağmen sırasıyla Hüsamettin Cindoruk, İsmet Sezgin, Mehmet Ali Bayar, Yılmaz Hastürk, Sema Küçüksöz ve son olarak Önder Günay'ın liderlik koltuğuna oturması, partide genel başkanlığı bayrak yarışına dönüştürdü. Parti Ocak 2004'te yeni genel başkan için kongreye gidecek. 
   Cindoruk ve DYP'den kopan milletvekillerinin merkez sağ siyasete "şemsiye" iddiasıyla kurdukları DTP, Anayol - D hükümetinin küçük ortağı olarak kendini iktidarda buldu. Ancak iktidar DTP'ye yaramadı. 18 Nisan seçimlerine hükümet ortağı olarak giden DTP, yüzde 1 oy oranına bile ulaşamayarak hezimete uğradı. Partideki lider furyası da böylece başladı. 
   
   Kimler geldi, kimler geçti 
   Cindoruk istifa ederek aktif siyasetten ayrılırken yerine siyasetin "İsmet Abi"si Sezgin getirildi. Bir süre vek leten, daha sonra asaleten bu görevi sürdüren Sezgin, Mayıs 2002'de koltuğunu ABD Büyükelçiliği Müsteşarlığı'ndan istifa ederek siyasete atılan Bayar'a bıraktı. 
   Bayar, 3 Kasım seçimi öncesinde dönemin DYP Genel Başkanı Tansu Çiller'le ittifak yaparak DYP'den aday olmak için partiden istifa etti. Ancak Bayar seçim sonrasında DTP'ye geri dönmeyince genel başkanlık koltuğu bu sefer Yılmaz Hastürk'e kaldı. 
   Hastürk, vekaleten yürüttüğü genel başkanlık için nisandaki Olağanüstü Kongre'de aday oldu. Ancak Irak savaşı öncesi bu ülkeye "canlı kalkan" olarak giden ve Doğu'ya yatırımlarıyla tanınan Sema Küçüksöz'e kaptırdı. Küçüksöz, henüz tam koltuğuna ısınmadan "DTP'yi satmak istiyorlar" suçlamasıyla "yeni bir parti" kurmak üzere liderlikten istifa etti. Böylece DTP'nin koltuğu yine boşaldı. DTP GİK bu sefer toplanarak, Teşkilat Başkanı Önder Günay'ı genel başkan vekili seçti. 17 Ocak'taki olağanüstü kongrede Günay'ı yeni bir ismin izleyip izlemeyeceğini zaman gösterecek. 
   
   
</TEXT>
</DOC>
