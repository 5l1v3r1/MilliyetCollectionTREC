<DOC>
<DOCNO> 172794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/soneko28.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan açıkladı İmar affı geliyor.. 
</HEADLINE>
<TEXT>

     Türkiye İhracatçılar Meclisi genel kuruluna katılan Başbakan Recep Tayyip Erdoğan, Hazine arazilerinin satışını kolaylaştıran yasa ile orman vasfını kaybetmiş yerlerle ilgili anayasa değişikliğinin kaynak yaratmada önemli kararlar olduğunu belirterek, kaçak yapıları yasal hale getirecek olan İmar Affı yasası ile ilgili yasa hazırlıklarının sürdüğünü belirtti. 
     Ekonomi konularında açıklamalarda bulunan Erdoğan, bütün müdahalelere rağmen, kurun istenilen seviyeye ulaşmadığını belirterek, ''Elinde sihirli değnek olan gelsin, onun dediğini yapalım, kuru yükseltelim'' dedi. 
     Erdoğan, ''Kimileri gelip bize piyasadan döviz alınması lazım dedi. Merkez Bankası ve Hazine de önemli miktarlarda döviz aldı. Kimileri de gelip dedi ki, dövizin çıkması için faizlerin düşürülmesi lazım. Müdehalelerle onu da düşürdük. Ancak, kur istenilen seviyeye ulaşmadı. Ben inanıyorum ki, kur bu seviyelerde kalmayacaktır. En geç 1 - 2 ay içinde istenilen seviyeye gelecektir. Ama elinde sihirli değnek olan varsa, gelsin onun dediğini yapalım'' diye konuştu. 
     Erdoğan konuyla ilgili olarak, piyasada döviz bolluğunun yaşandığına ilişkin verilerin ortaya çıktığını belirtirken, bunun yurtiçinden ve yurtdışından nedenleri olabileceğni ifade etti. Yurtdışında olanlarla ilgili kendilerinin bir şey yapamayacağını vurgulayan Erdoğan, yurtiçinden de yastık altı dövizin piyasaya girdiğine dair söylentilerin bulunduğunu söyledi. 
     Geçmiş hükümet döneminde bir gecede yüzde 7 bin, yüzde 5 bin ve yüzde 1 bin 500 faizlerin ödendiğini hatırlatan Tayyip Erdoğan, AKP Hükümeti göreve geldiğinde yüzde 72 olan faizin oluşan güven ortamında yüzde 48'e gerilediğini belirtti. Hükümetin ocak ayı itibariyle 65 katrilyon liralık faiz ödeme mirasını devraldığını anlatan Erdoğan, şu anda hükümetin bunu ödemeye devam ettiğini ve yeni kaynaklar yaratarak, borçlanma ihtiyacını azaltmaya çalıştığını vurguladı. 
     Hükümetin ekonomi konusunda iş alemiyle yogun görüşmeler yaptığını belirten Tayyip Erdoğan, şubat ayında da İzmir'de 4. İktisat Kongresi'nin düzenleneceğini söyledi. Yerel yönetimler konusunda kamu yönetim rerforkmlarıyla ilgili çalışmaların tamamlandığını, arkasından il özel idareleri ve belediyeler içinde reformların hpazırlandığını anlatan Erdoğan, vergi yükünün tabana yayılması, mali miladın kaldırılması, vergi barışı ve kambiyo rejimi ile ilgili düzenlemelerin, kaçakçılık kanundaki düzenleme, sınır illerde sınır ticaret merkezleriyle ilgili bakanlar kurulu kararının alınarak, ekonominin canlandırılmaya çalışıldığını ifade etti. 
     
</TEXT>
</DOC>
