<DOC>
<DOCNO> 157597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sondun01.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide daha gizli ve dikkatli olacak... 
</HEADLINE>
<TEXT>

     Sri Lankalı terör uzmanı Rohan Gunaratna, El Kaide örgütünün Saif El Adil'in askeri komutanlığa getirilmesiyle ''daha gizli ve dikkatli'' olacağı görüşünü dile getirdi. 
     Singapur'da yaşayan ''El Kaide'nin İç Yüzü Global Terör Ağı'' adlı kitabın yazarı Gunaratna, El Adil'in çok yetenekli olması ve cihat fikirlerinin El Kaide'ye çok uygun olmasından dolayı bu göreve seçildiğini belirtti. 
     Gunaratna, ''olağanüstü zeki'' diye nitelediği El Adil'in örgütün güvenliğinin liderliğini acımasızca yerine getirdiğini ve dünyanın en çok aranan insanı Usame Bin Ladin'i koruduğunu söyledi. 
     Halid Şeyh Muhammed'in 1 Mart'ta Pakistan'da yakalanmasından sonra örgütün askeri komutanlığına getirilen El Adil, ABD tarafından 1998 yılında Kenya ve Tanzanya'daki büyükelçiliklerin bombalanmasından sorumlu tutuluyor. 
     Amerikan Federal Soruşturma Bürosu'nun FBI en çok arananlar listesinde bulunan El Adil'in yakalanması için 25 milyon dolar ödül biçildi. 
     Gunaratna, bundan sonraki eylemleri daha gizli ve dikkatli olacak olan El Kaide'nin geçmişteki hatalarından ders alacağını kaydetti. 
     
     Taktik değiştirdi 

     El Kaide terör örgütüne karşı dünyanın çeşitli yerlerindeki Amerikan tesislerinde güvenlik önlemlerinin arttırılmasına paralel olarak, örgütün de taktik değiştirdiğine dikkat çekildi. 
     AP ajansının, son terör saldırılarını dikkate alarak yayımladığı yoruma göre, 11 Eylül terör saldırısı üzerine Amerikan tesislerinde güvenlik önlemleri artırılıncaya kadar örgütün hedefleri bu ülkeye ait gemiler, büyükelçilikler, şirketler ve benzerleriydi. 
     Artık örgütün ve ona bağlı grupların hedefinin genişlediği, daha kolay, daha uluslararası hedeflere yöneldiğine dikkat çekiliyor. Buna, Fas'taki saldırıda bir İspanyol restoranının, Kenya'da İsraillilerin yoğun ilgi gösterdiği bir turistik bölgenin, Suudi Arabistan'da Amerikalı ve Avrupalıların yaşadıkları bir konut kompleksinin hedef alınması örnek veriliyor. 
     Yeni durum, El Kaide'nin artık mutlaka zorlu bir Amerikan hedefi seçme gibi bir öncelik gözetmediğini ortaya koyuyor. 
     Uzmanlara göre, en kaygı verici durum ise kolay ve yaygın hedeflere saldırı olabileceği yolunda önceden istihbarat alınmasının, askeri tesis, büyükelçilik gibi zorlu eski hedeflere yönelik saldırıların önceden öğrenilmesine göre çok daha zor olması. 
     
</TEXT>
</DOC>
