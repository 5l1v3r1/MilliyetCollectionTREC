<DOC>
<DOCNO> 160203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sonspo09.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir başarı daha... Çınar Lisesi 'Dünya Şampiyonu'... 
</HEADLINE>
<TEXT>

     Türkiye birincisi olarak Brezilya'nın Goiania kentinde düzenlenen Dünya Basketbol Şampiyonası'na katılan Bursa Çınar Lisesi Erkek Basketbol Takımı, finalde İspanya'yı 78-77'lik skorla yenerek, Dünya Şampiyonu oldu. 
     Brezilya'da, 25 Mayıs'ta başlayan şampiyonada, önce grup maçlarında Çek Cumhuriyeti, Hırvatistan, Finlandiya ve Avusturya takımlarını yenerek çeyrek finale yükselen Türkiye temsilcisi, çeyrek finalde İsrail'i, yarı finalde de Belçika temsilcisini eleyerek finale yükseldi. 
     20 ülkenin katıldığı şampiyonanın finalinde İspanya ile karşılaşan Bursa Çınar Lisesi, büyük bir çekişmeye sahne olan karşılaşmanın son bölümüne 76-77 geride girmesine rağmen, bitime 8 saniye kala kazandığı iki basketle 78-77 öne geçti ve bu skorla Dünya Şampiyonu oldu. 
     
     AZ DAHA GİDEMİYORLARDI 
     Bursa Çınar Lisesi Erkek Basketbol Takımı'nın, gidiş-dönüş ve konaklamasıyla ilgili ihaleye, sadece 1 firmanın katılması nedeniyle iptal yoluna gidilmişti. 
     Yeni İhale Yasası uyarınca 2. ihalenin de en az 25 gün sonra yapılabilecek olması ve bu tarihin şampiyona tarihinden sonraya denk gelmesi yüzünden Brezilya'ya gitmekten ümitlerini kesen liseli basketbolcuların imdadına AK Parti Grup Başkanvekili Faruk Çelik yetişmişti. 
     Çelik'in durumu Başbakan Tayyip Erdoğan ile Başbakan Yardımcısı ve Devlet Bakanı Mehmet Ali Şahin'e aktarması üzerine masrafları devlet tarafından karşılanan takım, ''Dünya Şampiyonu olma'' sözü vererek Brezilya'ya gitmişti. 
     
</TEXT>
</DOC>
