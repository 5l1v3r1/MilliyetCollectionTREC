<DOC>
<DOCNO> 162481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/soneko44.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan AKP Hükümeti ile kimi konularda tam görüşbirliğindeyiz... 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, diğer hükümetlerle olduğu gibi AK Parti hükümetiyle de kimi konularda tam anlamıyla görüş birliği içinde olduklarını, kimi konularda ise görüş ayrılıkları bulunduğunu söyledi. 
     Bunu, çağdaş yapının kaçınılmaz gereği olarak nitelendirdiklerini belirten Özilhan, ''Elbette her zaman ideal olanı, mümkün olan en geniş biçimde görüş birliği sağlayabilmektir. Ama ondan daha önemlisi, birbirini anlayabilmek ve bunun için de açık ve sağlıklı bir diyalogu sürdürebilmektir'' dedi. 
     Özilhan, Başbakan Erdoğan'ın onur konuğu olarak katıldığı TÜSİAD YİK toplantısının ardından verilen yemekte yaptığı konuşmada, YİK toplantılarının kendileri için her zaman bilgilenmek ve görüş alışverişi zemini olduğunu kaydetti. 
     ''32 yılı geride bırakan faaliyet dönemi içinde bu kürsü bize sıklıkla hükümetle görüş alışverişi imkanı sağlamıştır'' diyen Özilhan, Ak Parti'nin sivil toplum örgütlerine kapılarını açık tutma bakımından her zaman olumlu bir tutum içinde olduğunu söyledi. 
     
     KİMİ KONULARDA GÖRÜŞBİRLİĞİ 
     Başbakan Recep Tayyip Erdoğan'ın yemeğe onur konuğu olarak katılmasının bu tutumun açık göstergelerinden biri olduğunu vurgulayan Özilhan, şöyle devam etti 
     ''Diğer hükümetlerle olduğu gibi AK Parti hükümetiyle kimi konularda tam anlamıyla görüş birliği içindeyiz, kimi konularda ise görüş ayrılıklarımız var. Bunu, çağdaş yapının kaçınılmaz gereği olarak nitelendiriyoruz. Elbette her zaman ideal olanı mümkün olan en geniş biçimde görüş birliği sağlayabilmektir. Ama ondan daha önemlisi, birbirini anlayabilmek ve bunun için de açık ve sağlıklı bir diyalogu sürdürebilmektir.'' Özilhan, TÜSİAD olarak ikna olmaya açık, ikna etmeye istekli bir biçimde destek ve eleştirilerini açık yüreklilikle dile getirmeye çalıştıklarını ifade etti. 
     Bugünkü YİK toplantısında ele alınan konulara da değinen Özilhan, şunları kaydetti 
     ''Bu sabahki toplantımızda, bir yandan ekonomideki gelişmelerden umutlu olduğumuzu dile getirirken, bir yandan da zorlukların hala önümüzde olduğuna, sürdürebilir büyüme sürecine girmek için atılması gereken adımların tamamlanmadığına dikkat çektik. İstikrarın, mali piyasalardaki konjonktürel gelişmelerin değil, hükümetin kararlılıkla uygulayacağı yapısal reformların üzerine yükselmesi gerektiğini düşünüyoruz. Dile getirdiğimiz bir başka husus, Türkiye'nin uluslararası ilişkilerde, özellikle Ortadoğu konusunda yeni bir vizyona sahip olması gerektiğidir. Bu yeni vizyonun bölgemizde yitirdiğimiz momentumu bize tekrar kazandıracağı inancımızı koruyoruz.'' Bu arada, YİK toplantısının basına kapalı bölümünde, Özilhan'ın görev süresinin 1 yıl daha uzatılması yönündeki taleplere, Tuncay Özilhan'ın sıcak bakmadığı ve görevini uzatmayı istemediği öğrenildi. 
     
</TEXT>
</DOC>
