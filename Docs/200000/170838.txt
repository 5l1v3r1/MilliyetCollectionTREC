<DOC>
<DOCNO> 170838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/siyaset/siy08.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'İtalya'ya Atatürk gerekiyor' 
</HEADLINE>
<TEXT>

   Uluslararası yatırım danışmanlık firması McKinsey'in sorumlusu Osculati, "Bize bir Atatürk gerekiyor. Ama çevrede böyle birisini görmüyorum" dedi 
   
   Dünyaca ünlü uluslararası yatırım danışmanlık firması McKinsey'in İtalya sorumlusu Gianemilio Osculati, "İtalya'yı daha batılı yapmak için bir Atatürk'e ihtiyaç olduğunu" söyledi. İtalya'nın sol görüşlü La Repubblica gazetesinde yer alan demecinde Osculati, ülkede biçimsel olarak her şeyin yerinde gibi göründüğünü, ancak gerçekte tüm Batı dünyasının kabul ettiği kuralların dışında olunduğunu belirtti. Osculati, "Bu nedenle bizi büyük endüstri ülkelerinin düzeyine götürme kapasitesine sahip bir Atatürk gerekiyor. Ama çevrede böyle birini görmüyorum" dedi. Osculati, İtalya'nın dışarıya yansıtıldığından farklı bir görünümü olduğunu belirterek, şunları söyledi "Ekonomik büyümeden mi konuşmak istiyoruz. Son 5 yılda İtalya'da büyüme ortalaması ABD, İngiltere, İspanya, Fransa'nın altında... En alt düzeydeyiz." 
   Osculati, "Tekrar ediyorum bize bir Atatürk gerekiyor. Gazeteler her sabah diğer ülkelerle İtalya arasındaki ekonomik değerleri karşılaştırırsa belki halk bazı şeylerin yolunda gitmediğini anlar" diye konuştu. 
   
   
</TEXT>
</DOC>
