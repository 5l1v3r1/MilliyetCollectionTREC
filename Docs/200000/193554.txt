<DOC>
<DOCNO> 193554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sonspo15.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da başkanlık arap saçı 
</HEADLINE>
<TEXT>

     Trabzonspor Kulübü Asbaşkanı Erol Tuna, dün yapılan yönetim kurulu toplantısında kendisinin oy çokluğuyla başkanlığa seçilmesine karşın, birkaç kişinin kabul etmemesi nedeniyle bu görevi üstlenmediğini söyledi. 
     Erol Tuna, yönetimin devam etmesi için kendine ve yönetime karşı büyük destekler geldiğini belirterek, ''Dün akşamki toplantıda oy çokluğuyla benim başkanlığıma seçilmeme rağmen, birkaç kişinin kabul etmemesi nedeniyle bu görevi üstlenmedim. Yönetimin devam etmesi için birkaç arkadaşımızı ikna edemedik. Bir kişi karşı çıktığı için devam etme gibi çoğunluğa rağmen devam edemezdim.'' Tuna, geçen ertelenen olağanüstü genel kurul öncesi başkanlığa adaylığının bulunmadığını dile getirerek, şöyle devam etti 
     ''O zaman şartlar öyle gerektiriyordu. Görünen bir gerçek var ki Trabzonspor kongresini yapamadı. Şimdi başkanlık için bir düşüncem var. Ancak bu konuda verilmiş bir karar yok. Zaten şu anda yönetim kurulunun başkanıyım. Bu konuda hemen karar vermem söz konusu değil.'' Kulüp eski asbaşkanı İskender Önal ise başkanlık adaylığı konusunda durum değerlendirmesi yaparak yakın bir zaman içinde kararını vereceğini söyledi. 
     Önal, şöyle konuştu 
     ''Yönetim kurulun 14 ay daha göreve devam etmesi bence daha iyi bir karar olacaktı. Çünkü ertelenen genel kurul öncesi ister istemez kırgınlıklar olmuştu. Günün gereği karşılıklı bilinçsiz ifadeler kullanıldı. Sonunda az da olsa Trabzonspor bundan zarar gördü. Bana göre sakinleşen havada yönetim devam etmeliydi.'' Kongre kararıyla ilgili gelişmenin çok sıcak olduğunu kaydeden Önal, ''Durum değerlendirmesi yapacağım. Kararımı yakın zamanda vereceğim'' dedi. 
     
</TEXT>
</DOC>
