<DOC>
<DOCNO> 189295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/soneko08.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergide yeni sistem... Hangi vergiler bankaya yatırılabilecek 
</HEADLINE>
<TEXT>

     Vergi tahsilatının tümüyle bankalar kanalıyla yapılmasına paralel olarak beyan ve ödeme dönemlerinin farklılaştırılması da düşünülüyor. 
     Maliye Bakanlığı'nın, vergilerin sadece bankalar kanalıyla toplanması projesini pilot olarak uygulamaya koyduğu Ankara'da Defterdarlık, yeni sisteme ilişkin kapsamlı bir çalışma yaptı. 
     Ankara Defterdar Vekili Cemal Boyalı'dan alınan bilgiye göre, bu çalışmada, vatandaşların vergi ödemelerinde neden banka yerine vergi dairelerini tercih ettiği, ödemelerde hangi sorunlarla karşılaşıldığı gibi çeşitli konular araştırıldı. 
     Çalışmaya göre, Türkiye'de kira geliri sahipleri ile küçük esnaf başta olmak üzere, daha çok küçük mükellef grupları vergi dairelerini tercih ediyor. Ancak, işlem olarak bunlar yüzde 78'lik bir grubu oluşturuyor. 
     Vatandaşlar, ''Banka kayıtlarına güvenmeme, banka ile vergi dairesi arasında koordinasyon olmaması, bankalarla çalışmama, vergi dairesinde daha az bekleme, bankaların son ödeme tarihini geçen vergileri almaması, düşük meblağların tahsilinden kaçınmaları ve bankalara yapılan ödemelerin vergi dairesine ulaşmaması ya da geç intikali'' gibi nedenlerle vergi dairesini tercih ediyor. 
     
     NE YAPILACAK 

     Proje kapsamında bankalarla yapılan görüşmelerde, bu tür aksaklıkların önüne geçilmesinin yolları araştırılırken, Maliyenin uygulamaya dönük yeni tedbirler alması da gündeme geldi. 
     Bu çerçevede, beyan ve ödeme sürelerinin farklılaştırılmasına çalışıldığı, böylece tahakkuk bilgilerinin bankalarca görülebilmesinin temin edilebileceği belirtildi. 
     Ankara Defterdar Vekili Boyalı, ''Bu konuda uygulamaya konulacak yeni düzenlemelere paralel olarak, mükellefin, ödeyeceği vergi tutarını banka kayıtlarında görmesi sağlanacak. Bunun için de tahsile yetkili bankalara, borç tutarları elektronik ortamda aktarılacak'' dedi. 
     Gelirler Genel Müdürlüğü, vergilerin bankalara ödenmesi projesi kapsamında, mükelleflerin bankalarda karşılaşacakları sorunların çözümü için ''189 Alo Maliye'' hattını da devreye sokacak. 
     
     ÖZEL FİNANS KURUMLARI DA VERGİ TOPLAYACAK 

     Öte yandan, Türkiye'de halen 20 bankanın vergi tahsil yetkisi bulunuyor. Bu bankalar şunlar 
     ''Ziraat Bankası, Halk Bankası, İş Bankası, Yapı ve Kredi Bankası, Akbank, Vakıflar Bankası, Garanti Bankası, Tekfenbank, Pamukbank, Şekerbank, Koçbank, Türk Dış Ticaret Bankası, Türk Ekonomi Bankası, Finansbank, Denizbank, Tekstil Bank, Anadolu Bank, Oyakbank, HSBC Bank ve Alternatifbank.'' Turkısh Bank'a da yakında imzalanacak protokol ile vergi tahsilatı yetkisi verileceği bildiriliyor. 
     Diğer yandan Maliye Bakanlığı, 4 finans kurumuna da vergi toplama hakkı vermeye hazırlanıyor. Tahsilat protokolleri imza aşamasında bulunulan bu kuruluşlar da, Asya Finans, Anadolu Finans, Albaraka Türk ve Family Finans Kurumu olarak sıralanıyor. 
     
     HANGİ VERGİLER BANKAYA YATACAK 

     Ankara'da uygulamaya sokulan, diğer büyükşehirler ile daha sonra da tüm Türkiye'de kısa süre içinde devreye girecek olan vergilerin bankalarca tahsilatı projesiyle vatandaşın finans kurumlarına yatıracağı vergi ve harçlar da şöyle belirlendi 
     ''Yıllık gelir vergisi, kurumlar vergisi, gelir geçici vergisi, kurumlar geçici vergisi, gelir vergisi stopajı, kurumlar vergisi stopajı ile bunlara bağlı alınan fon payları, beyanname ve eklerine ait damga vergisi, beyana dayalı damga vergisi, katma değer ve ek vergiler, özel tüketim vergisi, faiz vergisi, özel işlem vergisi, veraset ve intikal vergisi, motorlu taşıtlar vergisi, trafik para cezası, Toplu Konut Fonu, Savunma Sanayi Destekleme Fonu, Banka ve Sigorta Muameleleri Vergisi, Eğitime Katkı Payı, Kaynak Kullanımı Destekleme Fonu, Mülga Madencilik Fonu, Yurt Dışına Çıkış Harcı ve Noter Harçları.'' 
     
</TEXT>
</DOC>
