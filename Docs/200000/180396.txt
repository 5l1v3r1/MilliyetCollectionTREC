<DOC>
<DOCNO> 180396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/guncel/gun06.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
DGM'de rüşvetçi memura suçüstü 
</HEADLINE>
<TEXT>

   Ankara DGM'de rüşvet skandalı... Mahkeme kaleminde görevli bir memur, avukattan 100 dolar alırken yakalandı. Diğer rüşvetçi görevliler hakkında da soruşturma açıldı 
   GÖKÇER TAHİNCİOĞLU Ankara 

   
   Ankara DGM'de avukatlardan rüşvet aldığı iddia edilen mahkeme kaleminde görevli Ö.Ş. suçüstü yakalandı. DGM personelinin ifadesi sonucu rüşvetçi memurlara ilişkin soruşturma genişletildi. 
   Yolsuzluklarla mücadele konusunda en büyük soruşturmaların yürütüldüğü DGM'deki davalardan birinin avukatı, dava dosyasından örnek almak için mahkeme kalemine gitti. Burada görevli Ö.Ş., dosyadan örnek isteyen avukattan, oğlunun okul kaydını yaptıramadığını belirterek 100 dolar borç istedi. Avukatın "üzerimde yok" demesine rağmen Ö.Ş. ısrarını sürdürdü. 
   Avukat, rüşvetsiz iş yapamadıklarını belirterek memuru DGM Savcısı Cengiz Köksal'a şik yet etti. Savcının "O zaman suçüstü yapalım" teklifini kabul eden avukata Kaçakçılık ve Organize Suçlarla Mücadele Şubesi'nde numarası alınmış 100 dolar verildi. DGM'de avukatın verdiği parayı alan memur, savcı ve polisleri karşısında buldu. Parayı borç olarak aldığını söyleyen memur, daha sonra avukatlardan para aldığını itiraf etti. 
   
   Operasyon genişledi 
   Köksal, Ö.Ş. hakkında "rüşvet" suçundan dava açmaya hazırlanırken, DGM personelinin de ifadesini aldı. İfadeler doğrultusunda DGM'nin fotokopicileri ve mahkeme mübaşirlerinin isimleri öne çıktı. Avukatlardan para aldıklarını belirten memurlara da soruşturma başlatıldı. 
   
   
</TEXT>
</DOC>
