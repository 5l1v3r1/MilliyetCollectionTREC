<DOC>
<DOCNO> 199520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/soneko14.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan Bakan Saldırılar Türkiye'nin AB hedefini daha meşru kılıyor 
</HEADLINE>
<TEXT>

     İtalya Üretim Faaliyetleri Bakanı Antonio Marzano, İstanbul'daki terör saldırılarının Türkiye'nin bölgesindeki laik, hoşgörülü özelliklerinden kaynaklandığını belirterek, ''Bu durum, Türkiye'nin AB hedefini ve bu yöndeki tam üyelik beklentilerini daha da meşru kılmaktadır'' dedi. 
     Marzano, İstanbul Sanayi Odası tarafından düzenlenen II. Sanayi Kongresi'nde yaptığı konuşmada, AB Rekabet Konseyi Dönem Başkanı olduğunu ve İstanbul'u üçüncü kez ziyaret ettiğini ifade ederek, ''Bu tesadüf değildir. Burada size İtalya hükümeti, İtalya halkı ve Berlusconi'nin hislerini iletmek istiyorum'' diye konuştu. 
     İstanbul'da geçen ay meydana gelen terör saldırılarına değinen Marzano, bu saldırılardan dolayı İtalya'nın üzüntülerini dile getirdiğini ve kendi ülkelerinde de terör olaylarının yaşandığını anımsattı. 
     Marzano, şöyle devam etti 
     ''Bu saldırılar laik, hoşgörülü, diğer din ve kültürlere açılımıyla bölgesinde örnek bir ülke olan Türkiye'nin hedef alınmasından kaynaklanmaktadır. Türkiye'nin bu özellikleri onu Avrupa'nın temellerine o kadar yaklaştırmaktadır ki bu durum, Türkiye'nin AB hedefini ve bu yöndeki tam üyelik beklentilerini daha da meşru kılmaktadır. Bu bağlamda İtalya, Türkiye'nin 2004 yılı sonunda tam üyelik müzakerelerine başlaması için elinden gelen tüm çabayı göstermeye devam edecektir.'' İtalya'da da yıllarca Kızıl Tugaylar örgütünün terör saldırıları yaptığını anımsatan Marzano, terörün ancak insanları korkutması, insanların yaşam tarzlarını değiştirmesine neden olması halinde bir süre başarı elde edeceğini söyledi. 
     Konuk Bakan, bazı vatandaşların terör olaylarına karşı korkarak tepki gösterdiklerini vurgulayarak, ''Özellikle turizm sektöründe bazı vatandaşlar yolculuklarını iptal ederler. Bu teröre ilk tepkidir. Fakat bir bakan hayır... Değiştiremez... Çünkü bir bakan böyle bir şey yaparsa teröre küçük bir zafer vermiş oluruz. Biz bunu yapamayız. İşte ben bu sebeple bugün sizin aranızdayım'' şeklinde konuştu. 
     
     ''KORSAN VE TAKLİTLERLE MÜCADELE EDİYORUZ'' 
     Marzano, AB'nin 2010'a kadar bilgi üzerine kurulu dünyanın en rekabet edilebilir bölgesi olmayı hedeflediğini ifade ederek, bu kapsamda tüm üyelerin gayri safi mili hasılalarının en az yüzde 3'ünü Ar-Ge faaliyetlerine ayırmayı taahhüt ettiğini kaydetti. 
     Avrupa'nın son dönemlerde parasal ve finansal denge alanlarında önemli gelişmeler kaydettiğini, ancak büyüme oranlarının geçmiş dönemlere göre, düşük olduğunu dile getiren Marzano, sürekli bir büyüme için rekabet edilebilir ortamın önemli olduğunu ve bunun gelişiminin anahtar unsurunun Ar-Ge'den geçtiğini söyledi. 
     Konuk Bakan Marzano, bakanlığın eylem planlarının ana hedefleri arasında korsanlık ve taklitlerle mücadelenin yer aldığını belirterek, bu bağlamda İtalya'da üreticilerin yaratıcılığının korunmasının amaçlandığını, yaratıcılığın ise istihdamı doğuran gerçek bir rekabet unsuru olduğunu ifade etti. 
     Marzano, İtalya'daki sınai mülkiyetinin korunmasına verdikleri önemi anlatarak, şöyle devam etti 
     ''Ben, patent ve markanın korunmasına, Made In Italy konseptine her zaman azami önem vermişimdir. Bu amaç için yurt çapında 12 adet ihtisas mahkemesi kurulmuştur. Ayrıca sınai mülkiyet metinleri oluşturulmuş, İtalyan marka ve patent bürosunun otomatik sisteme kavuşturulması çalışması yapılmıştır. Bu kapsamda, gelecek yıl 5 milyon Euro'luk bir finansman öngörülmüştür. Kısa vadede amacımız, marka tescil talebinin elektronik ortamda gerçekleşmesidir. Ayrıca bakanlığımız bünyesinde ulusal taklitle mücadele komitesi kurulmuştur. Bu komite fikir mülkiyeti suçlarının izlenmesi ve bunların engellenmesi için koordinasyondan sorumludur.'' Marzano, Avrupa sanayisinin gelişmesinde biyoteknoloji temasına verilen önemi vurgulayarak, bu konunun 21. yüzyılın endüstriyel devrimini teşkil ettiğini söyledi. 
     Biyoteknolojinin dünyanın güç dengesi olanaklarında anahtar rol oynayacağına işaret eden Marzano, biyoteknoloji alanında faaliyet gösterecek KOBİ'lerin güçlü bir sermaye yapılarının olması gerektiğini, hükümetlerin de bu konuda KOBİ'lere destek vermesi gerektiğini vurguladı. 
     Bu arada konuşmasının ardından konuk Bakan Antonio Marzano'ya, Sanayi ve Ticaret Bakanı Ali Coşkun ile İSO Yönetim Kurulu Başkanı Tanıl Küçük ve İSO Meclis Başkanı Hüsamettin Kavi tarafından birer plaket verildi. 
     
</TEXT>
</DOC>
