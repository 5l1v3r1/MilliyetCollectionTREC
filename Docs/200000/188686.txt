<DOC>
<DOCNO> 188686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/siyaset/siy01.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkler asayişe' 
</HEADLINE>
<TEXT>

   TBMM'de ağırlanan ABD Büyükelçisi Edelman, Türk askerinin Irak'ta asayişe bakacağını, ABD askerinin de gerilla avına çıkacağını söyledi 
      SALİHA ÇOLAK Ankara 

   
   ABD Büyükelçisi Eric Edelman, TBMM Türkiye - ABD Dostluk Grubu Başkanı Egemen Bağış'ın davetlisi olarak geldiği TBMM'de Türk askerinin asayişe bakacağını, bu işten çekilen ABD askerinin de gerilla avlayacağını söyledi. Edelman, Türk askerinin bir diğer görevinin de ulusu kurmak olacağını belirtti. 
   Edinilen bilgiye göre, yemeğin basına kapalı bölümünde CHP Milletvekili Şükrü Elekdağ, Edelman'a Türk askerinden ne beklediklerini sordu. Tezkere için teşekkür eden Edelman da Türk askerinden iki önemli rolü üstlenmesini beklediklerini belirterek şunları söyledi 
   "Birincisi ulusu kurmak, yerel yönetimin örgütlenmesi ve insani yardım. Bu konuda Centcom komutanı General Abuzaid ile konuştum. Afganistan'da görev yapan komutanlar Türk askerinin bu konularda olağanüstü becerisi olduğunu, bunu Bosna, Kosova ve Afganistan'da ortaya koyduğunu, Amerikalıların bu gibi işleri yapamadığını, eksiklikleri olduğunu anlattı. Türk kuvvetlerinin insani yardım ve ulus kurmak çalışmasında tecrübesi var. Türk askeri, kültürel yakınlığı nedeniyle bu alanda daha rahat çalışacaktır." 
   Türk askerinin ikinci olarak da barışın korunması için istikrara ve asayişin sağlanmasına yardımcı olacağını kaydeden Edelman, "Amerikan kuvetlerini bu işten alacağız, onlar terörist avlama gibi işler yapacak" diye konuştu. 
   
   'Birlikte kan döktük' 
   Bağış da Türklerle Amerikalıların dünyada barış ve adaleti sağlamak uğruna birlikte çalışıp kan döktüklerini hatırlatarak, ilişkilerde hassas olan Türk halkının onurunun korunmasına dikkat edilmesini istedi. Bağış, PKK - KADEK mensuplarının yargıya teslimini de talep etti. 
   
   'Türk askeri çatışabilir'    NEW YORK ANKA 

   Genelkurmay İkinci Başkanı Orgeneral İlker Başbuğ'un açıklamaları dış basında yankı buldu. 
   ABD'de yayımlanan New York Times gazetesi, Başbuğ'un "Saldırıya anında cevap veririz" açıklamasının Türk askerleriyle Iraklı Kürtler arasında çatışma olasılığını gündeme getirdiği yorumunu yaptı. Başbuğ'un Irak'ın orta kısmına asker gönderme çalışmalarına devam ettiklerini söylediğini belirten gazete, Türk askerinin bu bölgeye ulaşmak için Kürtlerin bulunduğu kuzey bölgesinden geçmesi gerekeceğine dikkat çekti. ABD'nin Türk askerinin Irak'a konuşlanmasına istekli olduğunu vurgulayan gazetedeki haberde, bu olasılığın giderek zorlu konuları gündeme getirdiği dile getirildi. 
   
   
</TEXT>
</DOC>
