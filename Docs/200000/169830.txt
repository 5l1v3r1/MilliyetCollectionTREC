<DOC>
<DOCNO> 169830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sontur02.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum'da yangın kontrol altında ancak rüzgar korkutuyor 
</HEADLINE>
<TEXT>

     Muğla'nın Bodrum İlçesi'nde dün çıkan ve yaklaşık 50 hektarlık alanda kontrol altına alınan orman yangınında soğutma çalışmaları devam ediyor. 
     Muğla Orman Bölge Müdür Yardımcısı Ünal Madran, yangın söndürme çalışmalarına 18 orman yangın söndürme ekibi, 6 dozer, 6 helikopter, 5 Türk Hava Kurumu uçağı, Antalya'da konuşlu bulunan iki C-130 yangın söndürme uçağı, 200 yangın işçisi ve 210 askeri birliğin katıldığını söyledi. Yangının dün akşam saatlerinde kontrol altına alındığını, ancak Meteoroloji Bölge Müdürlüğü'nün bölgede öğleden sonra şiddetli rüzgar ihbarı yaptığını belirten Madran, şöyle konuştu. 
     ''Soğutma çalışmaları bugün gün boyunca devam edecek. Ekiplerimizin tamamı bölgede bulunacak. Fethiye ve Marmaris'te konuşlu yangın söndürme helikopterleri tedbir olarak Bodrum'da hazır olacak. Yangın geniş alanda etkili olduğu için bugünkü rüzgardan da korkuyoruz. Dozerlerimiz bölgede yangın şeritleri ve yol açmaya devam ediyor. Bölgedeki ekiplerimiz rüzgarın durumuna göre 2-3 gün daha bekletilebilir.'' 
     
</TEXT>
</DOC>
