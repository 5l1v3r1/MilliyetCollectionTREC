<DOC>
<DOCNO> 184411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sontur18.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜBİTAK teknisyenleri zehirlendi... 
</HEADLINE>
<TEXT>

     Tuzla Biyolojik Arıtma Tesisi'ne atıksu taşıyan kolektörden numune almak isterken gazdan etkilenen 1'i stajyer 2 TÜBİTAK teknisyeni, hastanede tedavi altına alındı. 
     A.A muhabirinin edindiği bilgiye göre, Batı Tuzla Kolektör Hattı'na ait Evliya Çelebi Mahallesi Rauf Orbay Caddesi'ndeki kolektörden İSKİ için numune almak isteyen teknisyen Özcan İnal, dengesini kaybederek 10 metre derinliğindeki kolektöre düştü. 
     İnal'ın dışarıya çıkmaması üzerine, çalışmaya katılan stajyer Uğur Ocakçı da, çevreden yardım isteyerek kolektöre indi. Ancak, kolektörde bulunan hidrojensülfür gazından etkilenen Ocakçı, baygınlık geçiren İnal'ı da dışarıya çıkaramadı. 
     Çevredeki vatandaşların Tuzla İtfaiyesi'ne durumu bildirmesi üzerine olay yerine gelen ekipler, İnal ve Ocakçı'yı kolektörden çıkararak, Kartal Dr. Lütfi Kırdar Eğitim ve Araştırma Hastanesi'ne kaldırdılar. 
     Düşme sırasında başından yaralanan İnal'ın başına dikiş atılırken, her iki görevli yoğun bakım servisinde tedavi altına alındı. 
     Hastane yetkilileri, İnal'ın sağlık durumunun iyi olduğunu, ancak Ocakçı'nın şuurunun henüz açılmadığını bildirdiler. 
     Öte yandan, TÜBİTAK yetkilileri, olayın geçtiği kolektörde araştırma yaptılar. 
     
</TEXT>
</DOC>
