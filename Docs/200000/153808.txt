<DOC>
<DOCNO> 153808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sontur01.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl'de 6.4 büyüklüğünde deprem oldu 
</HEADLINE>
<TEXT>

     Güneydoğu ve Doğu Anadolu Bölgesi, bu sabaha karşı Richter ölçeğine göre 6.4 büyüklüğündeki depremle sallandı. Depremin merkez üssü Bingöl ile çevresindeki belde ve köylerde bazı binalar yıkıldı. Aralarında Yatılı Bölge Okulu öğrencilerinin de bulunduğu yüzlerce kişi enkaz altında kaldı. Bölgeye yardım akıyor, herkes enkaz altındaki çocukları kurtarmak için çaba gösteriyor. Enkazdan çığlıklar yükseliyor. Depremde ilk belirlemelere göre ölü sayısının 150'yi bulmasından korkuluyor. 
     Şu ana kadar 50 öğrencinin enkaz altından sağ olarak çıkarıldığını bildirdi. 
     Çeltiksuyu Yatılı İlköğretim Bölge Okulu'nda YİBO , gece yapılan sayıma göre 198 öğrencinin bulunduğu öğrenildi. 
     
     AİLELER ENKAZ BAŞINDA 

     Bingöl'de meydana gelen depremde tamamen yıkılan Çeltiksuyu Yatılı İlköğretim Bölge Okulu'nda YİBO enkaz altında kalan öğrenciler asker, sivil savunma ekipleri ve vatandaşlar tarafından kurtarılmaya çalışılıyor. 
     Çeltiksuyu YİBO'ya ait 4 katlı pansiyon tamamen çökerken, eğitim görülen binada da büyük hasar meydana geldiği gözlendi. 
     
     ENKAZ ALTINDA CANLI ÖĞRENCİLER 

     Çöken pansiyon binasının altında halen canlı olan öğrenciler bulunuyor. Öğrencileri kurtarmak için büyük bir çaba harcayan kurtarma ekiplerine, vatandaşlar da yardımcı oluyor. 
     Çocukları okulda eğitim gören birçok vatandaş çevre köylerden okula gelerek, büyük bir endişe içinde çocuklarının kurtarılmasını bekliyorlar. 
     Boğaziçi Üniversitesi Kandilli Rasathanesi Deprem Araştırma Enstitüsü'nün, merkez üssünü Bingöl'ün 15 kilometre kuzey doğusu olarak saptadığı deprem saat 03.27'te meydana geldi. 17 saniye kadar süren deprem, Kayseri'den Van'a, Bayburt'tan Batman'a kadar geniş bir alanı sarstı. Bingöl'ün yanı sıra Diyarbakır, Tunceli, Muş, Erzurum, Elazığ ve Malatya'da da halk şiddetli sarsıntıyla yataklarından sokaklara fırladı. 
     
     ÖLÜ SAYISI ARTIYOR 

     Deprem, Bingöl kent merkezi ile çevresindeki belde ve köylerde büyük hasara neden oldu. Aralarında kent merkezine 12 kilometre uzaklıktaki Çeltiksuyu Yatılı Bölge Okulu'nun da bulunduğu çöken çok sayıda binanın enkazı altında kalanlar oldu. Elektriklerin kesildiği, telefonların sustuğu Bingöl'de kurtarma çalışmaları güçlükle sürdürüldü. 225 öğrencinin bulunduğu Çeltiksuyu Yatılı Bölge Okulu'nun yatakhanesi tamamen çökerken, enkazdan ilk anda 50 kadar öğrenci kurtarıldı. Enkaz altında kalan çok sayıda öğrencinin kurtarılması için Elazığ'dan gelen Sivil Savunma ekipleriyle askerler büyük çaba harcadı. Enkazdan yaralı çıkarılan öğrencilerin ilk tedavileri ambülanslarda yapıldıktan sonra hastanelere kaldırıldı. 
     Depremden büyük hasar gören bazı köylere henüz ulaşılamazken, ölü sayısının artmasından korkuluyor. 
     Diğer komşu iller gibi depremin şiddetli hissedildiği Diyarbakır'da bir kişi kalp krizinden ölürken, sarsıntıyla birlikte evinden kaçmaya çalışırken ayağı kırılan bir kadın Diyarbakır Devlet Hastanesi'nde tedavi altına alındı. 
     Bilgöl Valisi Hüseyin Avni Coş, depremden hemen sonra Kriz Masası oluşturduklarını ve ölü sayısının artmasından korkulduğunu söyledi. Vali Coş, Bayındırlık Müdürlüğü Afet İşleri Müdürü ve ailesinin de çöken bir binada enkaz altında kaldığını söyledi. 
     
     KAMU VE KOOPERATİF BİNALARI 

     Bingöl kent merkezinde daha çok kooperatif binaları ve yüksek binalarla yine kamu binaları hasar gördü. Kent merkezinde yıkılan çok katlı binalarda ölü sayısı 10'u bulurken, merkeze bağlı Çimenli Köyü'nde birçok bina yıkıldı ve 25 in üzerinde vatandaş yaşamını yitirdi. 
     Çeltiksuyu Yatılı Bölge Okulu yatakhanesinin enkazında kalan 100'den fazla öğrenciyi kurtarmak için depremden hemen sonra başlatılan çalışmalar saatlerce sürdü. Erzurum, Muş ve Elazığ'dan bölgeye sevkedilen kurtarma ve yardım ekipleri günün ilk ışıklarıyla bölgeye ulaşınca kurtarma çalışmaları daha bir organize sürdürüldü. 
     
     58 ARTÇI ŞOK 

     Saat 03.27'de meydana gelen büyük depremin ardından, 3.5 saat içinde Richter ölçeğine göre 3 ile 5 büyüklüğünde 58 artçı şok kaydedildi. Kandilli'nin Richter ölçeğine göre 6.4 belirlediği depremin büyüklüğünü Atatürk Üniversitesi Deprem Araştırma Merkezi 6.1 olarak açıkladı. Depremin yerin 10 kilometre derinliğinde meydan geldiği ve 17 saniye sürdüğü kaydedildi. 
     
     HALK KENTEN KAÇIYOR 

     Depremde ölen 14 kişinin cesedi ile 300'e yakın yaralının geldiği Bingöl Devlet Hastanesi'nde büyük izdiham yaşandı. Hastanede yaralılar için yatak kalmayınca birçok kişiye koridorlarda ve bahçede müdahale edilebildi. 
     Bingöl'deki büyük depremle birlikte Doğu ve Güneydoğu illerinde yaşayan vatandaşlar sokaklara fırladı. Halk geceyi dışarda geçirirken, Bingöl kent merkezinden kaçış başladı. Kentteki benzin istasyonları önlerinde uzun kuyruklar oluşurken, kentin giriş ve çıkışlarında trafik tıkandı. 
     Bingöl e çevre il ve ilçelerden çok sayıda kurtarma ve yardım ekibi sevkedilirken, askeri birlikler ve güvenlik güçleri alarma geçirildi. 
     
     ERGEZEN 150 ÖLÜ VAR 

     Bayındırlık ve İskan Bakanı Zeki Ergezen, bu sabaha karşı Bingöl'de meydana gelen depremde ölü sayısının tahmini olarak 150, yaralı sayısının 300 olduğunu bildirdi. 
     Ergezen, ''Bingöl Hastanesi Başhekimi ile görüştüm. 11 ölü var. Merkezden gelen 300 yaralı. 10 ağır yaralı var. Şu anda Çeltiksuyu Yatılı Okulu'nda 230 öğrenci enkaz altında" dedi. 
     Deprem, bölge illerinin yanı sıra Doğu Karadeniz'in bazı illerinde de hissedildi. 
     
     "Deprem çok şiddetli" 

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü Sismoloji Laboratuvarı Şefi Dr. Doğan Kalafat, Bingöl'ün 15 kilometre kuzeydoğusunda meydana gelen depremin çok şiddetli olduğunu belirterek, ''şu ana kadar 22 artçı sarsıntı kaydedildi'' dedi. 
     Dr. Kalafat, yaptığı açıklamada, Bingöl'ün 15 kilometre kuzey doğusunda saat 03.27'de meydana gelen depremin, çok şiddetli bir deprem olduğunu kaydetti. 
     Depremin Doğu Anadolu Fay Hattı'nda oluştuğunu ifade eden Dr. Kalafat, ''Çok şiddetli bir deprem. Artçıları sürecek. Evlerinde büyük hasar oluşanların bir müddet evlerine girmemeleri uygun olur'' dedi. 
     Dr. Kalafat, bu depremin ardından bölgede şimdiye kadar 22 artçı sarsıntı meydana geldiğini, en büyük artçının da 3.8 büyüklüğünde olduğunu kaydetti. 
     
     ERGEZEN YARALI SAYISI 400'Ü GEÇTİ 

     Bayındırlık ve İskan Bakanı Zeki Ergezen, Bingöl'de saat 3.27'de meydana gelen 6.4 şiddetindeki depremde yaralı sayısının 400'ü geçtiğini bildirdi. 
     Bakan Ergezen, makamında gazetecilere yaptığı açıklamada, saatler geçtikçe gelen haberlerin daha da üzücü olduğunu bildirdi. 
     Bingöl Devlet Hastanesi'nde 11 ölü bulunduğunu tekrarlayan Bakan Ergezen, yaralı sayısının 400'ü geçtiğini, 10-15 arasında da ağır yaralı bulunduğunu bildirdi. 
     Çeltiksuyu Yatılı İlköğretim Bölge Okulu'nda YİBO enkaz altında bulunan 230 öğrenciden 50'sinin kurtarıldığı bilgilerinin geldiğini belirten Bakan Ergezen, ancak bu bilgilerin sağlıklı olmadığını açıkladı. 
     Köylülerden alınan bilgilere göre, hala enkaz altında çok sayıda öğrenci bulunduğunun ifade edildiğini belirten Ergezen, kurtarma çalışmaları ile ilgili bilgi verdi. Gölcük depreminden esinlenerek depreme zamanında müdahale edilmesi için kurtarma ekiplerinin bölgeye gönderildiğini ve gönderilen kurtarma malzemeleri arasında ekskavatör, kepçe, kaynak makinası gibi araçların bulunduğunu, bunların da ilk müdahalede oldukça önemli olduğunu ifade etti. Bakanlık olarak deprem sonrası faaliyetlerin önemli olduğuna dikkat çeken Ergezen, ellerinde çok sayıda konteynır bulunduğunu ve bunlardan 170'e yakının bölgeye sevk edilmeyle başladığını bildirdi. 
     
     70'E YAKIN ARTÇI MEYDANA GELDİ 

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü Müdürü Prof. Dr. Gülay Barbarosoğlu, Bingöl'de meydana gelen 6.4 büyüklüğündeki çok şiddetli depremin ardından, şu ana kadar en büyüğü 4.0 olan 70'e yakın artçı sarsıntı yaşandığını bildirdi. 
     Prof. Dr. Barbarosoğlu, saat 03.27'de kaydedilen 6.4 büyüklüğündeki depremin, Bingöl'ün kuzeydoğusunda çok yoğun yerleşimin olmadığı yerde gerçekleştiğini söyledi. 
     Depremin Doğu Anadolu Fay sistemi içinde olduğunu vurgulayan Prof. Dr. Barbarosoğlu, şöyle devam etti 
     ''6.4 büyüklüğündeki depremin ardından şu ana kadar en büyüğü 4.0 olan 70'e yakın artçı sarsıntı meydana geldi. Bu büyüklükteki depremin artçıları, bir süre daha devam edebilir. Artçı sarsıntıların büyüklüğü 5.2'ye kadar çıkabilir. Bu nedenle, hasarlı binalara girilmemesi gerekiyor. Hasarlı binalar, 5.2 büyüklüğünde bir artçı sarsıntı ile çok daha büyük zarar görebilir.'' Prof. Dr. Barbarosoğlu, Bingöl'ün kayalık, dağlık olmasının yanı sıra zemin olarak zayıf yerleri de bulunduğuna dikkati çekerek, burada iyi bir zemin çalışması yapılması gerektiğini kaydetti. 
     Bingöl ve çevresinde 22 Mayıs 1971 tarihinde de 6.8 büyüklüğünde bir deprem olduğunu hatırlatan Prof. Dr. Barbarosoğlu, bu depremde yaklaşık 900 kişinin öldüğünü sözlerine ekledi. 
     
     İÇİŞLERİ BAKANI AKSU 

     Bakan Ergezen'in açıklama yaptığı sırada Bayındırlık ve İskan Bakanlığı'na gelen İçişleri Bakanı Abdülkadir Aksu da gazetecilere bir açıklamada bulundu. 
     Bingöl depremine saat 04.00 sularında öğrendiğini belirten Aksu, bunun üzerine Diyarbakır ve Elazığ'dan sivil savunma ekiplerini Erzurum ve Van'dan da kurtarma ekiplerini harekete geçirttiklerini bildirdi. 
     Bölgeye çadır ve battaniye gönderildiğini Kızılay'ın bir aş evinin Diyarbakır'dan bölgeye sevk edildiğini ifade eden Aksu, Elazığ ve Diyarbakır'dan iş makinaların bölgeye gönderilmeye başlandığını kaydetti. 
     Bakan Aksu, deprem tecrübesi bulunan 1 kaymakam ile 1 vali yardımcısının bölgeye gönderdiğini ifade ederken, Sanayi ve Ticaret Bakanı Ali Coşkun'un deprem sırasında bölgede olduğunu, Elazığ'dan Bingöl'e şu anda ulaştığını sandığını bildirdi. 
     Bakan Coşkun'un saat 05.00-05.30 sularında Elazığ'dan Bingöl'e hareket ettiğini anlatan Aksu, köylerden henüz tam haberleşmenin sağlamadığını söyledi. 
     İlçe merkezlerinde durumun iyi olduğunu, bir ilçe merkezi dışında haber alınamayan ilçe bulunmadığını kaydeden Aksu, jandarmadan edindikleri bilgiye göre köylerde 10 ölü bulunduğunu kaydetti. 
     En büyük sıkıntının çöken yatılı okulda bulunduğunu ifade eden Aksu, alınan bilgilere göre okuldan 45 öğrencinin kurtarıldığı söyledi. 
     Bir gazetecinin kurtarılan öğrenci sayısının 50 mi 45 mi olduğunun sorulması üzerine Aksu, bu konuda kesin bilgi bulunmadığını belirterek, rakamların dakika dakika değiştiğini Bakan Ergezen'in kendisinden yarım saat sonrasında aldığı bilgiye göre bu sayısının 50'ye de yükselmiş olabileceğini vurguladı. 
     Basına yaptıkları açıklamaların ardından Bakan Aksu ile Bakan Ergezen birlikte Başbakanlığa geçtiler. 

     
</TEXT>
</DOC>
