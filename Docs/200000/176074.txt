<DOC>
<DOCNO> 176074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/spor/spo02.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çirkinlik diz boyu 
</HEADLINE>
<TEXT>

   Tel örgüleri kaldırarak Türkiye'ye dostluk mesajları veren Trabzon'da yine üzücü olaylar yaşandı. Devre arasında iki takım taraftarları birbirine girdi, birçok kişi yaralandı 
      YUSUF KOBAL 

   
   Güvenlik acemiliği 
   TRABZONSPOR Yönetimi'nin tel örgüleri kaldırıp, hafta boyunca iki kulüp taraftarlarını centilmenliğe davet etmesine karşın Avni Aker'de yine tribün terörü yaşandı. Bunda en büyük etken ise, tribünlerin yerleşim planındaki acemilik olarak gösterildi. Eskiden deplasmana gelen misafir takımlar bağımsız olarak eski açık tribüne alınırken, bu kez emniyet tarafından numaralı tribünün yanına alındı ve adeta olaylara davetiye çıkarıldı. 
   
   Tribünde kan aktı    KALE arkasındaki Trabzonsporlu taraftarların, devre arasında Fenerbahçeliler'e yabancı madde atmasıyla ilk kıvılcım başladı. Ardından da koltuklar havada uçuştu, joplar konuştu. Minik bir kızla bir astsubayın yanı sıra, birçok kişi de çeşitli yerlerinden yaralandı. Çevik Kuvvet'in müdahalesinin ardından Fenerbahçeli taraftarlar tribünden çıkarıldı ve şehir dışına götürüldü. Sarı - Lacivertliler burada da taşlı saldırıya uğradı. 
   
   Barcelona para peşinde    Başkan Laporta'nın, "Feshetmek Fenerbahçe'nin iç sorunu. Biz alacağımız 3.17 milyon Euro'ya bakarız" dediği öne sürüldü 
   MEHMET ÇİFTÇİ 

   
   "Ortada sözleşme var" 
   FENERBAHÇE'NİN Enke'den dolayı başı dertten kurtulmuyor. Şimdi de Barcelona'nın, bu futbolcunun kiralama bedelini istediği belirtildi. Katalan ekibinin Başkanı Joan Laporta'nın, Sarı - Lacivertliler'den olaylı biçimde ayrılan kaleci Enke konusunda, "Biz Fenerbahçe'den alacağımız 3.17 milyon Euro'ya bakarız. Çünkü ortada sözleşme var" dediği iddia edildi. 
   
   "Danışmaları gerekirdi" 
   ENKE'NİN sözleşmesinin feshedilmesinin Fenerbahçe'nin iç sorunu olduğunu söyleyen Laporta, "Bu iş sadece futbolcuyla olmaz. Bize de danışılması gerekirdi. Futbolda isteyen istediğine göre hareket edemez" dedi. İspanyol basını da, "Daum'un kaprisi Enke'nin sonunu hazırladı. Israrla istediği futbolcuya bir hafta bile dayanamadı" diye yazdı. 
   
   
</TEXT>
</DOC>
