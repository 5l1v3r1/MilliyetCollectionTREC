<DOC>
<DOCNO> 173286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/spor/spo15.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Hamit Altıntop hızlı başladı    ALMAN Ligi hafta sonu oynanan karşılaşmalarla start alırken, Borussia Dortmund'ta top koşturan gurbetçi oyuncu Hamit Altıntop sezona iki golle başladı. Altıntop, Schalke 04 deplasmanında 38. ve 59. dakikalarda attığı gollerle 2 - 2 biten maçta takımına bir puanı getiren isim oldu. 
   
   Beckham sağ kanada    REAL Madrid'in flaş transferi David Beckham, İspanyol ekibinin Çinli profesyonel futbolculardan seçilen karma ile yaptığı maçta sağ kanatta görev yaptı. 23 numaralı formayı giyen İngiliz oyuncu, Figo'nun sol kanatta görev alması üzerine kendisine sağ kanatta yer buldu. 
   
   Bisiklette Dünya rekoru    ALMANYA'NIN Stuttgart kentindeki Dünya Bisiklet Şampiyonası'nda erkekler 4 kilometre takım takip yarışında Avustralya, Dünya rekoru kırdı. Mesafeyi 3 dakika 57.280 saniye ile tamamlayan Avustralya takımı, kendilerine ait ve 2002 Commonwealth Oyunları'nda kırılan 3.59.583'lük rekoru tarihe gömdü. 
   
   Belçika yasta    ULUSLARARASI arenada 1980'li yıllarda Belçika Milli Takımı'na en başarılı dönemini yaşatan Teknik Direktör Guy Thys, 80 yaşında hayata veda etti. Uzun süredir rahatsız olan Thys, 1976 yılında Milli Takım'ın başına geçmiş ve Kırmızı Şeytanlar'ı 1980 Avrupa Şampiyonası'nda finale, Meksika 1986'da da Dünya Kupası'nda yarı finale taşımıştı. 
   
   Ali Eren, Rize'de    SÜPER Lig'in yeni takımlarından Çaykur Rizespor, Beşiktaş'tan ayrılan Ali Eren ile iki yıllık sözleşme imzaladı. Tecrübeli oyuncu, Başkan Ekrem Cengiz'in İstanbul'daki ofisinde kendisini Yeşil - Mavili renklere bağlayan imzayı attı. Genel Sekreter Resul Çolak, "Şimdi defansımız daha da güçlendi" dedi. Bu arada Teknik Direktör Hikmet Karaman, Ankaragücü'nde görev yapan Faruk Namdar ile Konyaspor'dan ayrılan Şenol Yavaş'ı istediğini yönetime bildirdi. İki futbolcunun da Karadeniz ekibine yakın olduğu ifade edildi. 
   
   Bursa 'merhaba' dedi    TÜRK futbolunun köklü kulüplerinden Bursaspor, Atatürk Stadı'nda sade bir törenle sahaya inerek, taraftarıyla kucaklaştı. Tribünlerin boş kalması dikkat çekerken, yaklaşık 3 bin 500 taraftarın açılışa gelmesi şaşkınlık yarattı. Yeşil - Beyazlı ekip, Romanya'nın Braşov takımı ile oynadığı açılış maçını 90. dakikada Rumen Ganea'nın golüyle 1-0 kazandı. Maç öncesi geçen sezonun gol kralı Okan'a kupası verildi. 
   
   Final Başkent'in    ANKARA TSYD Kupası'nın finalistleri Gençlerbirliği ile Ankaragücü oldu. Diyarbakırspor karşısında dün Veysel ve Nihat'ın golleriyle 2-0 galip gelen Gençler, finale kalan ilk takım oldu. Ankaragücü ise normal süresi 1-1 biten maçta Elazığspor'u penaltılarda 6-5 yenip, bugün şampiyonluk mücadelesi yapma hakkını kazandı. Başkent ekibinin golünü Salcedo, Bordo - Beyazlılar'ın golünü ise Sedat kaydetti. Bugünkü program ise şöyle 18.00 Elazığ - Diyarbakır, 20.30 Ankaragücü - Gençlerbirliği n NECMİ KEPÇETUTAN 
   
   Celil süresiz kadro dışı    SAMSUNSPOR'DA Celil kadro dışı bırakıldı. Alacaklarının ödenmemesini gerekçe göstererek önceki akşam yapılan antrenmana katılmayan yıldız futbolcu süresiz kadro dışı bırakıldı. Bu arada Karadeniz ekibi, Yunanistan'ın Olympiakos takımında forma giyen 23 yaşındaki forvet oyuncusu Peter Ofori Quaye'yi dün Samsun'a getirdi. Ganalı futbolcunun yarın iki yıllık sözleşme imzalayacağı açıklandı. 
   
   Sebat'ın gözü yolda kaldı    SON transfer olarak Polonyalı Piotr Wlodarcykz'ı hedefleyen Akçaabat Sebatspor, bu oyuncunun gelmemesi üzerine Polonya yollarına düştü. Menajer Mithat Halis dün bu transferi sonuçlandırmak için Polonya'ya gitti. Genel Menajer Mehmet Birinci, Wipzewlobz takımının formasını giyen milli golcü için, "Bugün ya gelecek ya da farklı arayışlara başlayacağız'' diye konuştu. Teknik Direktör Ekrem Al, yeni sezona sıkı bir şekilde hazırlandıklarını ifade etti. 
   
   Buker'de indirim    KELEMEN'İN gönderilmesinin ardından kaleci arayışlarını devam ettiren Konya, Allum Buker için yeniden görüşmelere başladı. Bu oyuncunun bonservisi için 100 milyar lira isteyen İstanbulspor 60 milyar liraya indi. Yeşil - Beyazlılar ayrıca Brezilya'dan Caca, Baiana ve Patric isimli 3 futbolcuyu deneyecek. Futbol Şube Sorumlusu İbrahim Kaplan, henüz transferi tamamlamadıklarını, kaleci transferini birkaç gün içinde sonuçlandıracaklarını belirtti. 
   
   Denizlispor sahaya indi    EGE'NİN Süper Lig'deki tek temsilcisi Denizlispor, yeni sezona Atatürk Stadı'nda yaptığı törenle "merhaba" dedi. Stat yeşil siyahlı balonlarla rengarenk süslenirken, yeni yönetim, teknik heyet ve futbolcular taraftarlara tanıtıldı. Başkan Zafer Katrancı, "Yine Avrupa'yı hedefliyoruz" diye konuştu. Açılış töreni sonrası yapılan maçta ise Denizlispor, Altay'ı 3-1 yendi. 
   
   Slovenya'ya yenildik    7. Avrupa Ümit Erkekler Basketbol Şampiyonası Elemeleri'nde Türkiye, 4. maçında ev sahibi Slovenya'ya 69-66 yenildi. Slovenya'nın Murska Sobotal kentindeki maçın ilk yarısı ise 33-33 bitti. Türkiye, bugün TSİ 15.30'da Beyaz Rusya ile karşılaşacak. İki galibiyeti, iki yenilgisi bulunan Ümit Milliler, bu maçı kazanırlarsa grupta ilk üç sıraya girecek ve Avrupa Şampiyonası finallerine gitmeye hak kazanacak. 
   
   
</TEXT>
</DOC>
