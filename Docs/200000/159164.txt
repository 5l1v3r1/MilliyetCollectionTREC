<DOC>
<DOCNO> 159164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/spor/spo04.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Amoah sesleri 
</HEADLINE>
<TEXT>

Trabzonspor, Vitesse'nin Ganalı'sı için kolları sıvadı. 22 yaşındaki golcü, Ali Kemal Denizci'nin izlediği maçta 3 gol attı, yıldızlaştı 
     TRANSFER çalışmalarına sezon bitmeden başlayan Trabzonspor, dört koldan atağını sürdürüyor. Gelecek sezon öncesinde Wan De Paar, Niang ve kaleci Geert ile prensipte anlaşan Bordo - Mavililer şimdi de gözünü Vitesse'nin 22 yaşındaki golcüsü Amoah'a çevirdi. Daha önce Özkan Sümer'in izleyip beğendiği Ganalı forveti, son lig maçında Ali Kemal Denizci büyüteç altına aldı. 
     VİTESSE'NİN Excelsior ile deplasmanda 4 - 4 berabere kaldığı maçı izleyen Denizci, Amoah'a hayran kaldı. Genç futbolcu attığı birbirinden güzel 3 golle adeta şov yaptı. Denizci'nin dün Başkan Sümer'e "Mükemmel bir oyuncu, her savunmayı dağıtır" raporu verdiği öğrenildi. Kulübüyle sözleşmesi devam eden Ganalı oyuncu için önümüzdeki günlerde ilk temasın yapılacağı açıklandı. 
     EXCELSİOR'UN Danimarkalı santrforu Mark Eygard da başarılı performansıyla Ali Kemal Denizci'nin dikkatini çekti. Aynı takımda oynayan bir başka aday Pinas ise ilk yarıda mükemmel bir futbol oynamasına karşın, ikinci yarıda Denizci'yi şaşırttı. Oyundan düşen tecrübeli futbolcunun, yüksek tekniğine karşın, devamlılık sağlayamaması eksi puan oldu. 
     
     Aybaba'dan revizyon 
     UZUN süredir Samet Aybaba'nın yardımcılığını yapan Ulvi Güveroğlu'nun ayrılacağını açıklamasının ardından oluşan boşluk dolduruldu. Aybaba'nın Beşiktaş'tan eski takım arkadaşı olan Gökhan Keskin'e teklif sunduğu ve ikili arasında anlaşma sağlandığı bildirildi. Öte yandan yeni sezonda Bordo - Mavili takımın menajerliğini Ali Kemal Denizci'nin yapacağı ifade edildi. 
     

</TEXT>
</DOC>
