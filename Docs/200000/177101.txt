<DOC>
<DOCNO> 177101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/siyaset/siy06.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'İslamcılar ortada yok' 
</HEADLINE>
<TEXT>

   SP'li Yülek, "Solcu gençleri arıyoruz dediğim için birçok solcudan tebrik telefonları aldım" dedi 
      ABDULLAH KARAKUŞ Ankara 

   
   ABD karşıtlığı nedeniyle solcularla aynı eksende buluşan Necmettin Erbakan liderliğindeki SP'liler, şimdi de İslam ülkelerini ve İslamcıları topa tutmaya başladı. 
   Erbakan'ın danışmanlarından SP Genel Başkan Yardımcısı Ertan Yülek, "İslam ülkeleri ölmüş. 'Tahtımız gider' diye ABD'ye ses çıkarmıyorlar. Bir kısmı zaten işbirlikçi. Türkiye'de de İslamcıların sesi çıkmıyor. Cami cemaati nerede, niye tepki göstermiyorlar" dedi. 
   Başbakan Recep Tayyip Erdoğan'ı Irak politikası nedeniyle eleştiren Erbakan, İslam ülkelerinin tutumlarından da memnuniyetsizlik duyarken, bir süre önce "ABD'lileri denize atan solcu gençleri arıyoruz" diyen Yülek, İslamcılara sert eleştiriler yöneltti. Yülek, "Solcu gençleri arıyoruz dediğim için birçok solcudan tebrik telefonu aldım. Sağcı - solcu kavgası varken ben komünistlerle mücadele ediyordum. Şimdi bakınca bunların hepsinin oyun olduğunu gördüm. Biz oyuna gelmişiz. Bunların hiç biri olmamalıymış" diye konuştu. Türkiye'de İslamcılığı AKP'nin öldürdüğünü de öne süren Yülek, şu görüşleri dile getirdi "Irak olayları yaşanırken Türkiye'de hiç bir cami cemaati 'Ne yapıyorsunuz' demedi. Solcu arkadaşlarım bana 'Sizin cami cemaatleri nerede ' dedi. Hiçbir İslamcının sesi çıkmıyor. İslami gençlik de ortada yok. RP'nin eskiden gençleri vardı. MSP'nin akıncıları vardı. Bütün kesimler omurgasızlaşmış. Hiçbir yiğitlik kalmamış. Teslim olmayacak adamlara ihtiyaç var." 
   
</TEXT>
</DOC>
