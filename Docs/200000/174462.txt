<DOC>
<DOCNO> 174462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sondun25.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'a yakın işadamına Irak kıyağı.. 
</HEADLINE>
<TEXT>

     ABD Başkanı George Bush'a yakın bir işadamı olan ve Cumhuriyetçiler için fon toplayan Thomas Foley, Irak'taki şirketlerin özelleştirilmesinden sorumlu olmaya hazırlanıyor. 
     Elektronik ürünler şirketi TB Wood's'un yönetim kurulu başkanı Foley'nin internetteki şirket sitesindeki habere göre, Foley çalışanlarına Irak'taki koalisyonun geçici otoritesi bünyesinde özel sektörün kalkındırılmasıyla ilgili müdürlük görevini kabul ettiğini duyurdu. 
     İnternetteki açıklamada, ''Foley, Irak'taki Amerikalı sivil yönetici Paul Bremer'in idaresi altında görev yapacak ve Iraklı 194 kamu kuruluşunun denetlenmesinden sorumlu olacak'' denildi. 
     Açıklamaya göre, Foley'nin aynı zamanda Irak'ın uluslararası ticaret ve yatırım programları ve bir özelleştirme planını gözden geçirmekle sorumlu olacağı belirtildi. 
     Financial Times gazetesi, Thomas Foley'i, Bush'un ''Haziran ayında geçici yönetimde yer alması teklifinde bulunduğu yakın bir arkadaşı'' olarak tanıtmıştı. 
     
</TEXT>
</DOC>
