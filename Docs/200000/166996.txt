<DOC>
<DOCNO> 166996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/spor/spo01.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İLHAN'A YOL GÖRÜNDÜ 
</HEADLINE>
<TEXT>

Takımla aynı kıyafeti giymediği için Sinan Engin'le tartışan yıldız futbolcu dün de kimseye haber vermeden sakat olan dizini göstermeye Münih'e gitti. Engin, "Bizi istemeyeni biz de istemeyiz" dedi 
     ORHAN YILDIRIM 

     İpler koptu 
     İSVİÇRE'YE gelirken takımla aynı kıyafeti giymediği için menajer Sinan Engin'le tartışan İlhan Mansız'ın dün de kimseye haber vermeden tedavi olmak için Münih'e gitmesi bardağı taşırdı. İlhan'ın geçen sezon atroskopi yapılan dizinde yine sorun çıkınca bugün kulüp doktoru Ayhan Optur ile Almanya'ya gitmesi kararlaştırıldı. Ancak yıldız futbolcu takım idmandayken kampı terkedip Münih'e gitti. İlhan Mansız'ın bu davranışı ipleri kopardı. 
     
     Takım bulursa dönmeyecek 
     MENAJER Sinan Engin olaya büyük tepki gösterdi. Engin, "Beşiktaş'a geldiği günden beri en büyük desteği ben verdim. Ama cicim ayları bitti. Kimsenin kaprisini çekemeyiz. Kampın daha üçüncü gününde İlhan'ın bu ikinci vukuatı. Hareketleri bizi istemediğini gösteriyor. Bizi istemeyeni biz hiç istemeyiz. Gerekeni de yaparız" diye konuştu. İlhan Mansız'ın Almanya'da kendisine bir takım bulması halinde Beşiktaş'a geri dönmeyeceği öğrenildi. 
     
Mıntıka temizliği      BEŞİKTAŞ, Zürih kampına hızlı başladı. Ormanda dün sabah kros yapan Siyah - Beyazlılar, akşam da idman sahasında topla buluştu. Kondüsyon çalışmasına, ayağında ağrı olan İlhan Mansız katılmadı. Krosta ayak bileği dönen Yasin Sülün ile adale sorunu yaşayan Sergen, Ahmet Dursun ve Serdar da çalışmayı erken bırakmak zorunda kaldı. Yeni transfer Okan Koç'un en ön sırada olması dikkat çekti. 
     ÖNCE futbolculara yaptıracağı açma germe çalışmasındaki ağaç dallarını gazetecilerle birlikte temizleyen Teknik Direktör Lucescu, daha sonra yetersiz gördüğü futbolcuları haşladı. Yasin Sülün'e sitem eden Rumen hoca, "Bodrum'da tatil yapmışsın, idman yok" diye kulak çekti. PAF takımından alınıp, yetersiz görülen Mustafa, Serdar, Serkan, Ümit ve Hakan da ayrıca salonda kondüsyon çalıştı. 
     
Oscar yarışı      OSCAR Cordoba için Beşiktaş ile Arsenal arasındaki savaşın şiddeti giderek artıyor. Son olarak Boca Juniors ile anlaşan iki kulüp de dün bonservis bedelini yatırdı. Kartal, daha önce yapılan protokole bağlı kalarak 3 Temmuz'u beklemeden 1.6 milyon doları dün Arjantin kulübüne gönderdi. Buna karşılık, İngilizler'in de bonservisi için 2.3 milyon Euro'yu gönderdiği belirtildi. Büyük bir hukuk mücadelesi veren Kartal, bu rekabette geride kalmıyor. 
     FUTBOL Şube Sorumlusu Yıldırım Demirören Cordoba'yı tehdit etti. Zürih'te kampta bulunan Demirören, "Cordoba ya Kore kampına gelir ya da futbolu bırakır. Bu işi onur meselesi yaptık. Gereken neyse yapılacak" dedi. Kulüp binasında Üniversiteli Beşiktaşlılar Derneği üyelerini kabul eden Başkan Serdar Bilgili, "Arsenal yakışıksız hareketine devam ederse, her türlü hukuki yola başvuracağız. Zaten FIFA'ya şikayette bulunduk. Cordoba'nın bonservisini aldık. Bu futbolcu artık Beşiktaş'ın malıdır" diye konuştu. 
     
     Beşiktaş günlüğü 
     Kartal'ın ilk sınavı 
     KARTAL, yeni sezon hazırlıklarını yaptığı Zürih'teki ilk maçını bugün Schafhausen'le oynayacak. Yeni sezon hazırlıklarına geçen hafta başlayan Siyah-Beyazlılar'ın, İsviçre ekibi karşısındaki mücadelesi TSİ 20.30'da başlayacak. Lucescu, tatil sonrasında ilk kez oyuncularının durumunu görme fırsatı bulacak. 
     
     'Nerede bu Serdar' 
     LUCESCU, 16 yaşındaki Serdar Özkan'ı apar topar kampa götürdü. Sezon açılışında göremediği genci soran Rumen hoca, onun çağrılmadığını görünce, "Kesinlikle istiyorum. Hemen bulun" dedi. Bunun üzerine tatilde bulunan Serdar hemen İsviçre kadrosuna dahil edildi. 
     
     Pancu-Giunti geldi 
     ZAGO ve Ronaldo ile birlikte 5 Temmuz'da kampa katılması beklenen Giunti ile Pancu sürpriz yaparak dün Zürih'e geldiler. Ardından da takımla birlikte idmana çıktılar. Guinti, "Yeni sezonda takımın değişmez elemanı olacağım" dedi. 
     
     Kral heyecanı 
     BEŞİKTAŞ ve FC Zürih'in kamp yaptığı Welanau kasabasındaki Panaroma Otel'de yeni bir heyecan başladı. Çünkü Suudi Arabistan Kralı Fahd da, hafta sonu Siyah-Beyazlılar ile aynı otelde kalacak. Yönetici ve teknik heyetin, Fahd ile bir akşam yemeği yiyeceği ve krala Beşiktaş forması hediye edecekleri belirtildi. 
     
     Gökhan'ı arı soktu 
     ÇANAKKALE Dardanelspor'dan transfer edilen Gökhan'ı dün kros çalışmasında iki arı birden soktu. Kulüp doktorurun hemen müdahale ettiği genç oyuncu daha sonra antrenmana devam etti. 
     

</TEXT>
</DOC>
