<DOC>
<DOCNO> 173047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sontur02.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis tatile girdi... 
</HEADLINE>
<TEXT>

     TBMM, 22. Dönemin Birinci Yasamı Yılı'nı tamamlayarak 1 Ekim 2003'e kadar tatile girdi. 
     TBMM Genel Kurulu'nun Başkanvekili İsmail Alptekin başkanlığındaki son gün çalışmasında 6 yasa tasarısı kabul edildi. Genel Kurul'da son olarak, Türkiye ile BM Dünya Gıda Programı arasında Temel Anlaşmanın Onaylanmasının Uygun Bulunduğuna İlişkin Yasa tasarısı kabul edildi. 
     Yasa, Irak halkının acil ihtiyacı olan gıda ve yiyecek yardımını Türkiye'den karşılayan ve Türk taşımacılık sektörünü kullanarak Irak'a götüren Dünya Gıda Programı'nın, bu faaliyetinde Türkiye ile ilişkilerine yönelik düzenlemeler içeriyor. 
     Yasaya konu olan anlaşma, Dünya Gıda Programı Türkiye Ofisi'nin çalışma yöntem ve koşulları ile buradaki personelin statüsü, insani yardımın ulaştırılmasına yönelik faaliyetlerin yerine getirilmesinde tarafların haklarını ve üstlendikleri yükümlülükleri belirliyor. 
     Tasarının tümü üzerinde CHP Grubu'nun görüşlerini dile getiren İstanbul Milletvekili Onur Öymen, Irak'a gidecek askerlerin İncirlik Üssü'ne getirilmesi yönünde hazırlık yapıldığını, üs içinde barakalar inşa edildiğini bildirdi. Ancak Meclis kararı ile Türkiye'ye yabancı asker gelebileceğini belirten Öymen, Hükümet'in, İncirlik'e gelecek askerlerin hangi ülkelere mensup oldukları, ne kadar kalacakları ve Irak'a nasıl gidecekleri konusunda Meclis'i aydınlatmasını istediklerini bildirdi. Öymen bu konunun Bakanlar Kurulu kararı ile gerçekleştirilmesinin mümkün olmadığını da vurguladı. 
     
     1 EKİM'E KADAR... 
     TBMM Genel Kurulu, olağanüstü toplantıya çağrılmadığı takdirde 1 Ekim 2003'e kadar toplanmayacak. 
     Anayasa gereği Meclis, bir yasama yılında en çok 3 ay tatil yapabiliyor. Ara verme veya tatil sırasında, doğrudan doğruya veya bakanlar kurulunun istemi üzerine cumhurbaşkanınca toplantıya çağrılıyor. Meclis başkanı da doğrudan doğruya veya milletvekillerinin beşte birinin 110 üye yazılı istemi üzerine Meclis'i toplantıya çağırıyor. 
     Ara verme veya tatil sırasında toplanan TBMM'de, öncelikle bu toplantıyı gerektiren konu görüşülmeden ara verme veya tatile devam edilemiyor. 
     
</TEXT>
</DOC>
