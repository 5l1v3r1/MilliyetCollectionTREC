<DOC>
<DOCNO> 169761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/soneko04.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Türkiye'ye ekonomik yardım için IMF'yi bekliyor 
</HEADLINE>
<TEXT>

     ABD'nin, Türkiye için öngördüğü 8.5 milyar dolar krediye çevrilebilir 1 milyar dolarlık hibeyi uygulamaya koymak için, Ankara'nın IMF koşullarına uymasını beklediği ve bu çerçevede ABD kredisinin gecikebileceği kaydedildi. 
     Reuters ajansının haberine göre, bu konuda kongre kaynaklarına bilgi veren ABD yetkilileri, Türkiye'nin IMF programına uygun ekonomik reformları acilen gerçekleştirmemesi durumunda, ABD kredisinin ilk diliminin Türkiye'ye ulaştırılmasının, en az Eylül ayına kadar gecikebileceğini bildirdi. 
     Bu konudaki brifinge katılan bir kongre kaynağı, Reuters'a yaptığı açıklamada, ''Türkler IMF planına uyana kadar herhangi bir taksit ödenmeyecek. Yapılması gereken çok şey var. Kredinin iletilmesi, Eylül veya Aralık ayını bulabilir. Bu, tamamen Türklere bağlı'' dedi. 
     Aynı kaynaklar, Türkiye'nin, ABD kredisinin bir bölümünü, Irak'ın yeniden yapılandırılmasında kullandırılması önerisini de Washington'un reddettiğini belirttiler. 
     ABD kongresince onaylanan ve Başkan George W. Bush tarafından imzalanan ek savaş bütçe yasası çerçevesinde ABD, Türkiye'ye 8.5 milyar dolar krediye çevrilebilir, 1 milyar dolarlık hibede bulunmayı kararlaştırmıştı. Ancak kongre, bu yardımı Irak'ta işbirliği koşuluna bağlamıştı. Ardından ABD Hazine Bakanı John Snow da, yardımın gerçekleşmesinin, Türkiye'nin IMF programını uygulamasına bağlı olduğunu açıklamıştı. 
     Dışişleri Bakanlığı Müsteşarı Uğur Ziyal'in Haziran ayında Washington'a yaptığı ziyarette Türkiye, Amerikan tarafına sunduğu Irak paketinde, söz konusu Amerikan kredisinin bir bölümünün, Irak'ın yeniden yapılandırılmasında yer alacak Türk şirketlerine kredi olarak kullandırılmasını önermişti. 
     
</TEXT>
</DOC>
