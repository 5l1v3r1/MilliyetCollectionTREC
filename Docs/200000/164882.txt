<DOC>
<DOCNO> 164882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sondun09.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de bir gazete ilanı Yalan uğruna Irak'a ölüme gönderildik 
</HEADLINE>
<TEXT>

     ABD'de savaş karşıtı bir kuruluş, gazeteye verdiği ilanla, ABD Başkanı George W. Bush'un genç kadın ve erkekleri ''yalan uğruna'' Irak'a ölüme gönderdiği görüşünü savundu. 
     MoveOn.org adlı kuruluşun, New York Times gazetesine verdiği tam sayfa ilanda, ''Amerikalı genç kadın ve erkekler yalan uğruna Irak'a ölüme gönderildiler'' ifadesi kullanıldı. 
     Irak savaşının nedeni olarak gösterilen kitle imha silahlarının bulunamaması ve vergi indiriminden daha önce açıklandığı kadar kişinin yararlanmayacağının ortaya çıkması, Bush'a güveni sarstı. 
     New York Times gazetesinin ''Week In Review'' ekinde manşetten verilen haberde, ''Başkan Bush, Amerikan halkına yalan mı söylüyor, yoksa bazı hususları abartıyor mu '' tartışmasına dikkat çekildi. 
     Gazete, Demokratların, Bush'un, Lyndon Johnson'un Vietnam, Bill Clinton'un da seks skandalı konularında yalan söylemesi gibi, kitle imha silahlarıyla vergi reformuna ilişkin doğruyu söylemediğini yazdı. 
     Senato istihbarat komitesi başkanı ve Demokrat Parti başkan adaylarından Florida senatörü Bob Graham, gazeteye yaptığı açıklamada, Başkan Bush'u Irak konusunda hayal kırıklığı yaratmakla suçladı. 
     Liberal bir araştırma kurumu olan ''Bütçe ve Politika Öncelikleri Merkezi'' ise Başkan Bush'un, getirdiği vergi indiriminden, gelir vergisi ödeyen herkesin yararlanacağı iddiasının gerçeği yansıtmadığını bildirdi. 
     
     GALİBA ABARTTI 
     ABD Başkanı Bush'un konuşmalarını mercek altına alan New York Times, Bush'un yalan söylemediğini, ancak vurgulamak istediği bazı konuları sonuca ulaşmak amacıyla abartmış olabileceğini kaydetti. 
     Gazete, konuşma metinlerinde hangi konuların altının çizildiği, hangilerinin üstü kapalı geçiştirildiğini incelemek gerektiğini savunarak, buna örnek olarak Bush'un, Irak'a karşı bir an önce operasyon başlatmak için kitle imha silahları konusunu abarttığı, bu durumundan vergi indiriminden en fazla yararlanacak olan dar gelirlilerin durumunu daha çarpıcı şekilde vurguladığı verildi. 
     
     ESKİ BAŞKANLAR DA YAPTI 
     ABD'nin başkanlık tarihçisi Robert Dallek de, Başkan Franklin Roosevelt'in, 1940 yılında yürüttüğü kampanya sırasında, yabancı bir güç tarafından saldırıya uğramazsa ülkeyi savaşa sokmayacağına söz verdiği, ancak kampanyanın sonuna doğru Cumhuriyetçi rakibi Wendell Wilkie'nin kazanma olasılığı artınca ''yabancı bir güç tarafından saldırıya uğramadığı takdirde'' sözlerini metinden çıkardığını hatırlattı. 
     Wisconsin Üniversitesi siyasal bilimler uzmanı Donald Kettl, Bush gibi, ulusal politikada köklü değişiklikler yapmak isteyen başkanların, güçlü, ikna edici ve siyasi açıdan halka çekici gelebilecek yöntemler bulmak zorunda olduklarını söyledi. 
     
</TEXT>
</DOC>
