<DOC>
<DOCNO> 154615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/soneko26.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Netaş, Aselsan ile sözleşme imzaladı... 
</HEADLINE>
<TEXT>

     Netaş, Jandarma Entegre Muhabere ve Bilgi Sistemi Projesi JEMUS kapsamındaki çeşitli teçhizat ve yazılımları sağlamak üzere, projenin ana müteahhidi Aselsan ile 6 milyon 150 bin dolarlık sözleşme imzaladı. 
     Netaş, Borsa'ya gönderdiği açıklamada, proje kapsamında telsiz sistemlerinin mobil ve sabit haberleşme birimleriyle olan bağlantılarını kurmak üzere, 7 adet telsiz sistemi anahtarlama cihazı ile 38 adet mesaj aktarma ve 156 imdat telefon çağrı alma sistemi uygulama yazılımlarının sağlanacağını kaydetti. 
     Açıklamada, JEMUS kapsamındaki telsiz haberleşme ağının omurgasında yer alacak anahtarlama sistemlerinin sabit ve gezici birimler arasında gerçek zamanlı ses, veri ve görüntü haberleşmesi için gerekli bağlantıları gerçekleştireceği kaydedildi. 
     Netaş tarafından geliştirilip sağlanacak anahtarlama sisteminin başta PRI, BRI, ATM, IP ve Ethernet olmak üzere ilgili tüm iletişim teknolojilerine sahip olduğu belirtilen açıklamada, zaman içinde gündeme gelebilecek yeni ihtiyaçlara da cevap verebilecek şekilde gelişmelere açık yapıya sahip bulundukları kaydedildi. 
     Netaş'ın, sözleşme kapsamındaki teçhizat ve yazılımları, 2 yıl içinde tasarlayıp üreteceği ve ilgili merkezlere montajlarını yapacağı da bildirildi. 
     
</TEXT>
</DOC>
