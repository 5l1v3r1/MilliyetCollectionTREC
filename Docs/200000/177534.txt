<DOC>
<DOCNO> 177534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sontur43.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"İşgalci Yosun" Akdeniz'i tehdit ediyor... 
</HEADLINE>
<TEXT>

     Nice Üniversitesi Öğretim Üyesi Prof. Dr. Aleksandre Meinesz, Akdeniz kıyılarının ''işgalci yosun'' tehdidi altında bulunduğunu belirterek, ''Bu yosunla tek mücadele aracımız deniz salyangozları'' dedi. 
     Ege Üniversitesi Bilim Teknoloji Uygulama ve Araştırma Merkezi EBİLTEM tarafından düzenlenen toplantıda, ''Akdeniz'de Sualtı Milli Parkları ve Denizel Biyolojik Çeşitliliğin Korunması'' konulu bir konferans veren Meinesz, son 5 yıldır ''işgalci yosun''un Güney Ege'den Bozcaada'ya kadar uzanan geniş bir alanda görülmeye başladığını belirtti. 
     ''İşgalci yosun''un Doğu Akdeniz'de 11 ülkede görüldüğünü, Türkiye kıyılarının da tehdit altında olduğunu ve bunun da biyolojik kirlenmeye yol açtığını ifade eden Prof. Dr. Meinesz, ''Bu yosun denizdeki diğer canlıların yaşam alanlarını giderek daralttığı için Akdeniz'de geniş bir alanda biyolojik kirlenme oluşmuş durumdadır'' dedi. 
     ''İşgalci yosun''un, 1 metrekareden 1 kilometre uzunluğuna kadar geniş bir alana kadar yayılım gösterebildiğini kaydeden Prof. Dr. Meinesz, ''Özellikle 0-50 metre derinlikte geniş bir yaşam alanı bulunuyor. Bu da kıyı balıkçılığını olumsuz etkiliyor. Evsel, endüstriyel, petrol kirlenmeleri lokal olduğu halde, biyolojik kirlenme çok geniş alanları kapsadığı için kolay mücadele etmek mümkün olmuyor'' diye konuştu. 
     İklim değişiklikleri, global ısınma, ekolojik dengenin bozulması ve çeşitli insan faaliyetleri gemi taşımacılığı sonucunda işgalci yosunun giderek geniş alanlara yayılım gösterdiğini hatırlatan Prof. Dr. Meinesz, şöyle konuştu 
     ''Biyolojik çeşitliliğin korunması, insanlığın geleceği açısından önem taşımaktadır. Bu konuda Akdenizli bilim adamlarına büyük iş düşüyor. Bu konuda bakanlıklar başta olmak üzere ilgili kurumların harekete geçirilmesi gerekiyor. Biyolojik kirlenmenin önüne geçilmesi tam anlamıyla mümkün değildir. Ancak, biyolojik mücadele ile mevcut kirlenmenin yayılmasının önlenmesi sağlanabilir. Bu bitkileri yiyen deniz salyangozları deniz tavşanları aracılığıyla mücadele sağlanabilir. Dağılımı yavaşlatmak mümkün. Ancak şu anda birkaç metrekarelik alanlardakine müdahale edilebilir.'' 
     
</TEXT>
</DOC>
