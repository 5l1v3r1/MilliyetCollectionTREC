<DOC>
<DOCNO> 174914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/guncel/gun02.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak elektrikçi bakan 
</HEADLINE>
<TEXT>

   Eski Enerji ve Tabii Kaynaklar Bakanı Cumhur Ersümer'in, 3 Kasım seçimleri öncesi Çanakkale'deki konutunda kaçak elektrik kullandığı ortaya çıktı 
      ERDEM SÜREK - BURAK GEZEN Çanakkale DHA 

   
   Eski Enerji ve Tabii Kaynaklar Bakanı Cumhur Ersümer, seçim bölgesi Çanakkale'de sahibi olduğu konutta kaçak elektrik kullanıldığı gerekçesiyle toplam 3 milyar 224 milyon 200 bin 359 lira ceza ödedi. Bu ceza, Ersümer'in 1997'de satın aldığı dairede, abone işlemi yaptırılmadan 12 bin 200 kilovat elektrik kullanıldığı için verildi. 
   Ersümer, 1997'de Cevatpaşa Mahallesi'ndeki deniz manzaralı daireyi satın aldı. Daha önce aralarında Emniyet Müdür Yardımcısı Haluk Çerçi ve Çanakkalesporlu futbolcu Mustafa Kocabey'in de bulunduğu kiracıların oturduğu daire, mülkiyetin Ersümer'e geçmesinden sonra çoğu zaman boş kaldı. Ersümer, en son 3 Kasım 2002 seçimleri öncesi daireyi birkaç ay kullandı. TEDAŞ, geçen yıl kaçak denetimi yaptı. Ersümer'in dairesinde 12 bin 200 kilovat elektrik kullanılmasına karşın, abonelik kaydı yoktu. Ersümer, TEDAŞ kendisine durumu ilettiğinde, daireyi aldığında abone olduğunu ve ödemeleri de yaptığını söyledi. Kayıtlar incelendiğinde ise sayaçta 12 bin 200 kilovat elektrik kullanıldığı görülürken, abonelik kaydına rastlanmadı. 
   3 Kasım sonrası Ersümer'e, usulsüz sayaç kullandığı gerekçesiyle kaçak cezası uygulandı. 17 Şubat 2003 tarih ve 00144972 numaralı faturayla, Ersümer'e 2 milyar 955 milyon 650 bin lirayı ödemesi gerektiği tebliğ edildi. Ceza tebligatını alan Ersümer, kaçak kullanım olmadığını, abonelik işlemini yaptırarak paraları ödediğini söyledi. Böyle bir belge bulunamayınca Ersümer, tebligattan bir ay sonra gecikme bedeliyle birlikte 3 milyar 224 milyon 200 bin 359 lira ödedi. 
   
   BEDELİN 1.5 KATI TAHSİLAT 
   Ersümer daireyi almadan burada oturan kiracıların, elektrik tüketim bedelini ödediklerini söyledikleri halde bunun kayıtlarda görülmediğini belirten yetkililer, kaçak işlemi yapıldığını ve sayacın gösterdiği dairede kullanılan 12 bin 200 kilovat elektriğin parasının, normal bedelinin 1.5 katı olarak Ersümer'den tahsil edildiğini kaydetti. 
   
   
</TEXT>
</DOC>
