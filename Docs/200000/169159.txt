<DOC>
<DOCNO> 169159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sontur06.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu görevlilerinin 42.9'unun ücreti "açlık sınırı"nın altında 
</HEADLINE>
<TEXT>

     Türkiye Kamu-Sen'in araştırmasına göre, kamu görevlilerinin yüzde 42.9'u, ''açlık sınırı'' olan 500 milyon liranın altında ücret alıyor. Aralarında öğretmen, polis ve mühendislerin bulunduğu ve memurların büyük bölümünü oluşturduğu grubun maaşları ise 501-700 milyon lira arasında. 
     Türkiye Kamu-Sen, ''kamu görevlilerinin Temmuz 2003 tarihi itibariyle aldıkları ortalama ücretlere'' ilişkin bir araştırma yaptı. 
     Bu araştırmaya göre, aralarında şef, büro memurları, sağlık memuru, bekçi, müracaat memuru, ebe, hemşire, daktilograf, hizmetli, bahçıvan, şoför, imam ve müezzin gibi kamu görevlilerinin bulunduğu toplam 663 bin 197 memur, açlık sınırı olan 500 milyon liranın altında ücret alıyor. Bu rakam, toplam kamu görevlilerinin yüzde 42.9'unu oluşturuyor. 
     Kamu görevlilerinin yüzde 50.3'ünü oluşturan öğretmenler, pratisyen hekimler, teknik elemanlar, polis memurları, üniversite asistanları, APK uzmanları ve mühendisler ise 501-700 milyon lira arasında ortalama aylık alıyor. 
     Diğer bir grup olan şube müdürleri, uzman doktorlar, baş mühendisler, hukuk müşavirleri, doçent, yardımcı doçentler, mimarların aylık ücreti 701-900 milyon lira arasında. 
     En üst ücret grubunda olanlar ise 1 milyar 101 milyon-1 milyar 736 milyon lira arasında ücret alan daire başkanları, müşavirler, genel müdür yardımcıları, 1. sınıf hakimler ve savcılar. 
     Toplam 1 milyon 545 bin 113 KİT'lerde çalışanlar ile askeri personel hariç kamu çalışanı içerisinde toplam 21 bin 502 kişi, 1.5 milyar lira dolayındaki ''yoksulluk sınırı''nın biraz üzerinde aylık ücret alıyor. 
     Türkiye Kamu-Sen, kamu görevlileri arasında ücret adaletsizliğinin giderilmesi için asgari geçim sınırı dikkate alınarak, taban aylığı uygulamasına geçilmesini istedi. 
     
</TEXT>
</DOC>
