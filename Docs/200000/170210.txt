<DOC>
<DOCNO> 170210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/soneko13.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersin Özince Faizin beli kırılıyor 
</HEADLINE>
<TEXT>

     İş Bankası Genel Müdürü Ersin Özince, Türkiye'de faizin belinin yavaş yavaş kırıldığını belirterek, ''Yeniden tasarruf erbabından liborun altında faizlerle kaynak temin edebilmeye başladık'' dedi. 
     Özince, Türk Lirası faizlerinde de istikrarın yerleşeceği kanaatinde olduğunu söyledi. 
     İş Bankası Genel Müdürü Özince, İş Kuleleri'nde tekstil sektörün temsilcilerini ağırladı. Banka yöneticilerinin sektör mensuplarıyla sohbet ederek, karşılıklı görüş alışverişinde bulundukları toplantılara önümüzdeki dönemde başka sektörlerle devam edilecek. 
     Özince, toplantıda yaptığı konuşmada, çabalarının iş hayatını daha da geliştirmek olduğunu ifade ederek, ''Biz kendimizi sizler gibi bu piyasada hancı konumunda görüyoruz. Piyasada itidal, istikrar kaybolduğunda, sağduyu, en basit ticaret kuralları, örf, anane kaybolduğunda da hep ısrarla bunu muhafaza etmeye, tekrar canlandırmaya çalıştık'' diye konuştu. 
     Hatalı kamu maliyeti politikalarının tasarrufların üretim ve ticarete yönelmesi alışkanlıklarını epeyce yıprattığını belirten Özince, ''Bunlar tekrar yerine gelsin diye gayret ediyoruz. Aksi takdirde, yüksek tansiyon gibi bu yüksek enflasyon, yüksek faiz bizde çok ciddi kalıcı rahatsızlıklar yaratacaktır. Bir miktar yarattı bile ama üstesinden geliriz diye düşünüyoruz'' dedi. 
     Ülkenin ağır sıkıntılı günlerinde de çalışma arkadaşlarına ''müşterilerin arkasında duralım'' mesajı verdiğini vurgulayan Özince, şunları söyledi 
     ''Tadını kaçırdığımız günler oldu, yani size malımızı çok yüksek fiyatla sattığımız günler oldu. Bundan hiç memnun olmadık. Şunun altını çizmek isterim. Bir tek gün sizlere nazaran kendi kuruluşlarımıza farklı uygulama yapmadık. Hiçbir konuda yapmadık. Tadını kaçırdığımız zaman da kendi kuruluşlarımızda da aynı şekilde tadını kaçırdık. Bugün bakıyoruz iyi fiyatlar oluştuğunda kendi kuruluşlarımız bile dışarıdan bazı ihtiyaçlarını gideriyorlar.'' 
     
     FAİZİ AŞAĞI ÇEKMEYE GAYRET EDİYORUZ 
     Ersin Özince, piyasada ticaretin gelişmesi için faizi aşağı çekmeye çok gayret ettiklerini belirterek, ''Bu, Türk Lirası'nda da dövizde de böyle. Dövizde bugün birçok bankanın kaynak topladığı maliyetlerin altında fiyatlarla, dolar bazında yüzde 4'le KOBİ'lere bir kampanya başlattık. İmkanımız kadar arkasında durmaya çalışacağız'' diye konuştu. 
     Bunların kolay olmadığını vurgulayan İş Bankası Genel Müdürü Ersin Özince, şunları söyledi 
     ''Devletiniz dövize 10-12 faiz verirken, yüzde 4 ile ne kadar kaynak temin edebilirsiniz Edebildiğimiz kadar ediyoruz. Burada önemli olan şu, Türkiye'de faizin beli yavaş yavaş kırılıyor. Bunu şuradan biliyoruz. Biz yeniden tasarruf erbabından liborun altında faizlerle kaynak temin edebilmeye başladık. Bu çok iyi birşey. Tasarruf erbabı da aslında istikrarlı ve doygun, çok fazla beklentisi yok, özellikle dövizde. Bunlar iyiye işaret şeyler. 
     Maalesef iç borçlanma bu seviyelerde oldukça, o çarkı da çevirmek mecburiyetindeyiz. Ama biz mümkün olduğunca serbest rekabet içinde bizi diğer bankalarımızın da izlemesini istiyoruz. Özellikle milli bankacılık kavramına çok önem vererek bunu götürmek istiyoruz. Milli bankacılık kavramına Türkiye'de yatırım yapan, Türkiye'de sermayesi konmuş olan yabancı bankalar da dahildir.'' 
     
     ÖNDER TAVIRLAR KOYMAYA ÇALIŞIYORUZ 
     Soruları da yanıtlayan Özince, ''Faizlerdeki düşüş öngörüleriniz çerçevesinde mi gerçekleşiyor '' sorusuna, ''Pek tabii. Bizi döviz faizinin de düşmesi çok ilgilendiriyor. O nedenle döviz kredisiyle ilgili önder tavırlar koymaya çalışıyoruz. Onun daha da geniş taban yapacağına inanıyorum. Türk lirası faizlerde de pek tabii istikrar yerleşecek kanaatindeyim'' yanıtını verdi. 
     Özince, ''Faizlerde düşüş devam edecek mi '' sorusunu da şöyle yanıtladı 
     ''Hiç tereddütsüz. Hedeflenen enflasyonun yakalanacağını düşünüyorum, inanıyorum. Biz en azından bir müessese olarak bu inancı koruyoruz. Bu nedenle de Türkiye'deki reel faizin enflasyonun iki katından fazla olmasının gerekmediği kanaatindeyim.'' İş Bankası Genel Müdürü Ersin Özince, ''Vade yapısında bir iyileşme söz konusu mu '' sorusunu da ''Zaman içinde olacak. Acele etmemek lazım. Özellikle mevduatta henüz üç ayın ötesine ciddi bir geçiş olduğunu düşünmüyorum, daha biraz vaktimiz var onda'' diye yanıtladı. 
     
     DÖVİZİN DENGEYİ BULMASI LAZIM 
     Döviz kurunda nasıl bir seyir beklediklerinin sorulması üzerine de Özince, şunları söyledi ''Türk Lirası'nın değer kazancının durması için, Türk Lirası'na olan talebin, yani ters para ikamesinin durması lazım. Şu anda bunu gerektirecek çok fazla birşey yok. Ancak dövizin de mutlaka Türkiye'nin dış ticaret dengelerini çok olumsuzlaştırmayacak dengeyi bulması lazım. 
     Ben sadece bankacı olarak değil, bir yandan da ihracatla ilgilenen Şişe Cam'ın Yönetim Kurulu Başkanı olarak söylüyorum, tabii ki kurdaki gelişmelerden direkt etkileniyoruz. Marjlarımız daralıyor ama dalgalı kur sisteminde de buna inandıysanız yapılabilecek çok fazla birşey yok. 
     Burada Merkez Bankası'nın politikalarını eleştirmek biraz kolay bir söylem olur diye düşünüyorum. Çünkü geniş tabanlı talep gelmedikçe Merkez Bankası'nın burada alacağı yanlış pozisyonlar Türkiye'yi, hepimizi yeniden ilgilendirir. Ben denge bulacağına inanıyorum. Türkiye nasıl olsa ticaretini yapacak fiyatları, döviz kurunda da faizde de bulacaktır.'' Özince, dalgalı kur öncesi alım yapan bankaların listesinin açıklanmasını nasıl bulduğunun sorulması üzerine, ''Basının bu tür haberleri değerlendirmesini doğal buluyorum ama bu tür bilgilerin açıklanmasının bir yarar sağlayacağına inanmıyorum. Çünkü detaylı irdelenmezse bunların ne anlama geldiği anlaşılmaz ve sade vatandaş da yanlış bilgilendirilmiş olur'' dedi. 
     Bankaların kaynak aktaran, müşteri hesabına iş yapan kuruluşlar olduğunu vurgulayan Özince, şunları söyledi 
     ''Bu satın alınan dövizlerin ne kadarını banka kendisi için almış, ne kadarını müşterisi için almış bunu bilemezsiniz. Yapılan ticaretten dolayı ticaret yapanları suçlar şekilde değerlendirmeler yapmak, biraz konulara sığ bakmak oluyor. Halbuki konulara çok daha detayıyla bakılırsa hakikaten bazı hataların irdelenmesi de yararlı olur, yanlış yorumlanırsa maksat da gerçekleşmemiş olur.'' Özince, ''Sizce yanlış mı yorumlandı '' sorusu üzerine, ''Ben yanlış yorumlandığı kanaatindeyim'' yanıtını verdi. 
     
</TEXT>
</DOC>
