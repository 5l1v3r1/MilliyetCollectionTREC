<DOC>
<DOCNO> 165437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sontur12.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı'ndan ''imam ordusu''na fren gibi değerlendirme 
</HEADLINE>
<TEXT>

     Maliye Bakanı Kemal Unakıtan, Diyanet İşleri Başkanlığı'na 15 bin yeni kadro verilmesini değerlendirirken, ''isteyen istediği kadar kadro alsın...Hükümetimizin bir kararı var, 35 bin kişiden bir kişi fazla yok'' dedi. 
     Buna karşılık Devlet Bakanı Mehmet Aydın, Diyanet İşleri Başkanlığı'na 1984 yılından 1991 yılına kadar 34 bin 762 kadro tahsis edildiğini, bu tarihten sonra nüfusun ve din hizmetleri ihtiyacının artmasına rağmen tek bir kadro bile verilmediğini belirterek, Diyanet İşleri Başkanlığı'nın kadro talebinde haklı olduğunu söyledi. 
     Dışişleri Bakanı Abdullah Gül, TBMM'deki görüşmeler sırasında değişiklik olabileceğini söylerken Devlet Bakanı Mehmet Ali Şahin de ekonomik durum gözönünde bulundurularak atama yapılacağını belirtip "Ancak diyanete niye bu kadar fazla kadro düşünülüyor sorusunu anlamakta zorluk çekiyorum" diye konuştu. 
     Unakıtan, TBMM Plan ve Bütçe Komisyonu'na gelişinde konuyla ilgili soruları yanıtladı. Plan ve Bütçe Komisyonu'nda dün Diyanet'e 15 bin kadro verilmesine yönelik önergenin kabul edildiğinin hatırlatılması üzerine Unakıtan, şunları söyledi 
     ''Kadrolar burada görüşülür, burası TBMM'dir. Burada herşeye karar verilir, milletin iradesi burada teşekkül eder, ama kadrolar fazla verilmiş az verilmiş bunlar benim için çok önemli değil, ben Maliye Bakanıyım... 
     Şu anda Diyanet'te 13 bin kodra boş, atama yapmıyoruz ve yapmayacağız da... Hükümetimizin bir kararı var, o karar da 35 bin kişiden bir kişi fazla yok. İsteyen istediği kadar kadro alsın.'' 
     
     ''BİR GRAM, BİR KİŞİ BİR YERE VERİLMEZ'' 

     Bir gazetecinin, 35 bin kişilik kadrodan büyük bölümünün Milli Eğitim ve Sağlık bakanlıklarına tahsis edildiğini hatırlatması üzerine Unakıtan, şunları kaydetti 
     Dağıtım neyse o... Onun dışında bir gram, bir kişi bir yere verilmez. Mühim olan, aslolan hükümetimizin verdiği, alınması gereken kadrolardır, yoksa herkesin elinde fazla fazla kadro var biraz daha fazla kadro almışlar, valla daha fazla alsınlar hiç mühim değil. Mühim olan hükümetimizin bu konudaki politikasıdır. Ona göre bakacaksınız her sene... Bu hükümet bu sene ne kadar alacak diye. 
     60 bin kişi alma hakkımız vardı bizim, alınması gerekiyordu. Biz sırf kamuda daha az kişiyle çalışalım, daha efektif olalım diye 35 bin yaptık bunu. 58. hükümet zamanında da 59 hükümet de aynısını kabul etti. 35 bin 1 yok... Herkes ayağını yorganına göre uzatacak'' 
     Maliye Bakanı Kemal Unakıtan, bir gazetecinin, ''Siz de olur vermişsiniz maliye olarak'' diye konuşması üzerine, ''Kadro başka alınma başkadır. Kadrodan sonra tekrar adam almak için bize vizeye gelinir, orada hükümetin politikası neyse ona göre hareket edilir'' dedi. 
     
</TEXT>
</DOC>
