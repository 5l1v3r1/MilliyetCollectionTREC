<DOC>
<DOCNO> 199251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/soneko10.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni vergi paketi hazır... En düşük taşıt vergisi 250 milyon lira 
</HEADLINE>
<TEXT>

     Motorlu taşıtlar vergisinde 2004 yılı başından itibaren otomobillerde ağırlık ve yaş sınıflandırmasının yanısıra silindir hacmi ayrımına da geçilecek. 
     1-3 yaş arası otomobillerde en düşük motorlu taşıt vergisi 250 milyon lira, en yüksek vergi de 10 milyar 136 milyon lira olacak. 
     Çeşitli vergi kanunlarında değişiklik yapan vergi paketine yönelik çalışmalar büyük ölçüde tamamlandı. Bu hafta içinde son şekli verilmesi ve en geç önümüzdeki hafta başında Başbakanlığa sevkedilmesi planlanan paketteki en önemli düzenlemeyi motorlu taşıtlar vergisindeki değişiklik oluşturuyor. 
     Yeni sistemde motorlu taşıtlarla ilgili ağırlık ve yaş sınıflandırmasına, motor silindir hacmi ayrımı da eklenecek. 
     Buna göre, otomobillerin vergilemesinde üçlü bir sınıflandırmaya geçilecek. Otomobillerde 950 kg ve altı, 951-1200, 1201-1600, 1601-1800 ile 1801 ve üstü ağırlık sınıflandırması yeni dönemde de uygulamada kalacak. Otomobiller yeni sistemde halen uygulamada olan 1-3 yaş, 4-6 yaş gibi yaş sınıflandırmasına da tabi olacak. 
     Yeni modelde bunlardan farklı olarak her ağırlık grubu için 5 ayrı motor silindir hacmi ayrımı gelecek. Otomobiller, motor silindir hacimlerine göre 1600 cc ve altı, 1601-2000 arası, 2001-2500 arası, 2501-3000 arası ve 3001 ve üstü şeklinde ayrı ayrı vergilemeye tabi tutulacak. 
     
     YÜZDE 40 ARTIŞ 

     Bu arada, motorlu taşıtlar vergisindeki düzenlemeler sırasında taşıt sahiplerinin ödeyeceği vergi tutarlarının yeniden değerleme oranı ile yüzde 40 arasında artması bekleniyor. Çalışmalara göre ağırlıklı vergi artışı ise yüzde 40 olacak. 
     Halen üzerinde çalışmalar devam eden taslakta, 1-3 yaş arasında bulunan 951 kilogramın altında ağırlığa sahip olan 1600 cc'ye kadar motor silindir hacmi bulunan otomobillerin yıllık vergisinin 250 milyon lira olması öngörülüyor. Bu taşıtlarda 2003 yılında 177 milyon 850 milyon lira olan motorlu taşıtlar vergisinin böylece yeni yılda yüzde 40 artacağı ortaya çıkıyor. 
     Aynı şekilde 1-3 yaş arasında bulunan ve ağırlığı 951-1200 kg arası, motor silindir hacmi de 1600 cc ve altında kalan otomobillerden de 2004 yılında 380 milyon lira motorlu taşıtlar vergisi alınması planlanıyor. Bu gruptaki otomobil sahiplerinin bu yıl ödedikleri vergi tutarı ise 270 milyon 650 bin lira olarak belirlenmişti. 
     1-3 yaş grubunda yeralıp da ağırlığı 1801 ve üstü, motor silindir hacmi de 3001 ve üstü olan otomobil sahiplerinin ise yeni yılda 10 milyar 136 milyon lira motorlu taşıt vergisi ödemesi öngörülüyor. Yeni sistemde özellikle lüks otomobillerin daha yüksek tutarda vergilendirilmesi sağlanıyor. 
     Maliye Bakanlığı yetkilileri, söz konusu tutarların taslak çalışmaları sırasında değişebileceğine de dikkat çekiyor. 
     
     EK VERGİYE OTOMATİK MAHSUP 

     Bu arada Anayasa Mahkemesi'nce iptal edilen ek motorlu taşıtlar vergisinin 2004 yılı vergilerinden mahsubu da taslakta yeralıyor. 
     Düzenlemeye göre, bu yıl ek motorlu taşıtlar vergisi ödeyenlere yönelik mahsup işlemi otomatik olarak yapılacak. Bu çerçevede ek verginin iki taksidini de yatıranlar, Ocak'ta vergi ödemesinde bulunmayacak. Eğer 2004 yılının toplam vergisi, ek motorlu taşıt vergisinden fazla ise bu durumda Temmuz ayında aradaki fark, vergi daireleri ya da ilgili bankalara yatırılarak, motorlu taşıtlar vergisi yükümlülüğü tamamlanmış olacak. 
     
     DEPREM VERGİLERİ KALICI OLUYOR 

     Yeni vergi paketi ile birlikte kamuoyunda deprem vergileri olarak anılan özel işlem ve özel iletişim vergileri kalıcı hale gelecek. 
     Aralarında silah taşıma vesikalarından alınan özel işlem vergisinin de bulunduğu bazı vergiler, Harçlar Kanunu içine alınacak. Vergi beyannameleri ile sigorta bildirimlerindeki özel işlem vergisi ise Damga Vergisi Kanunu kapsamına girecek. 
     Yeni düzenleme kapsamında uçak biletlerinin yanısıra cep telefonu aboneliği sırasında alınan özel işlem vergisinin ise uygulamadan kaldırılması düşünülüyor. 
     Özel iletişim vergileri ise ya özel tüketim vergisi içine alınacak ya da özel bir düzenleme olarak uygulamada kalacak. 
     Bir başka düzenleme ile de bankacılık işlemlerinden damga vergisi alınması son bulacak. 
     Öte yandan özel tüketim vergisinde alkollü içkilerden sonra sigarada da maktu vergilemeye gidilmesi planlanıyor. Gelirler Genel Müdürlüğü, bu konudaki çalışmaları da sürdürüyor. 

     
</TEXT>
</DOC>
