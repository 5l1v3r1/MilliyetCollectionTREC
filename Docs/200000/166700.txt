<DOC>
<DOCNO> 166700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sontur29.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezen Aksu'nun villası açık artırmayla satılacak... 
</HEADLINE>
<TEXT>

     Sanatçı Sezen Aksu'nun Diyarbakır Valiliği'ne bağışladığı Çatalca'daki villasının önümüzdeki günlerde açık artırmayla satışa çıkarılacağı bildirildi. 
     Ünlü sanatçının, Diyarbakır Güzel Sanatlar Lisesi yapımında kullanılmak üzere Diyarbakır Valiliği'ne önceki yıllarda bağışladığı villası açık artırmayla satılmak üzere 7 Temmuz tarihinde satışa çıkarılıyor. 
     İstanbul'un Çatalca İlçesi'nde bulunan bin 400 metrekare arsa üzerinde kurulu villanın, 100 milyar lira üzerinden açık artırmaya çıkarılacağı ve satış işleminin İstanbul İl Özel İdare Müdürlüğü binasındaki İl Daimi Encümen Toplantı Salonu'nda gerçekleştirileceği bildirildi. 
     Açık artırmaya katılmak isteyenlerden 3 milyar lira tutarında geçici teminat makbuzu istenirken, ihaleye ait şartnamenin İstanbul İl Özel İdare Müdürlüğü ile Diyarbakır İl Özel İdare Müdürlüğü'nden temin edilebileceği kaydedildi. 
     Öte yandan, ünlü sanatçının, yapımı için bağış yaptığı Güzel Sanatlar Lisesi'nin inşaatı ise sürüyor. 
     
</TEXT>
</DOC>
