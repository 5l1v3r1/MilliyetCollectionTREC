<DOC>
<DOCNO> 188591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sonspo05.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Avrupa'da 64. randevuya çıkıyor... 
</HEADLINE>
<TEXT>

     UEFA Kupası 1. Turu'nda yarın İspanya'nın Villarreal takımı ile Hüseyin Avni Aker Stadı'nda karşılaşacak Trabzonspor, Avrupa Kupaları'ndaki 64. maçına çıkacak. 
     Bordo-mavililer, 36 yıllık tarihinde Avrupa Kupaları'nda bugüne kadar yaptığı 63 karşılaşmada, 25 yenilgi, 24 galibiyet ve 14 beraberlik elde etti. 
     Karadeniz ekibi, Avrupa Kupaları'nda yaptığı karşılaşmalarda 84 gol atarken, kalesinde 99 gol gördü. 
     
     UEFA KUPASI'NA 9 KEZ KATILDI 
     Trabzonspor, UEFA Kupası'nda bu sezonla birlikte 9 kez katılma hakkı elde ederken, toplam 33 maç oynadı. 
     Karadeniz ekibi, söz konusu maçlarda 13 galibiyet, 12 mağlubiyet ve 8 beraberlik elde etti. 
     UEFA Kupası'nda, rakip filelere 52 gol gönderen bordo-mavililer, kalesinde ise 63 gol gördü. 
     Bordo-mavililer, ayrıca 6 kez Şampiyon Kulüpler Kupası, 3 kez Kupa Galipleri Kupası ve 1 kez de UEFA Intertoto Kupası'na katılmıştı. 
     
     SAHASINDAKİ MAÇLAR 
     Trabzonspor, UEFA Kupası'nda sahasında yaptığı maçlarda ise başarılı bir grafik ortaya koydu. 
     Kupada sahasında 16 karşılaşmaya çıkan bordo-mavililer, bu maçlarda 9 galibiyet, 3 yenilgi ve 4 beraberlik aldı. 
     
     4 YIL SONRA SAHASINDA 
     Trabzonspor, 4 yılı aşkın bir süre sonra Hüseyin Avni Aker Stadı'nda bir karşılaşmaya çıkacak. 
     Karadeniz ekibi en son 28 Temmuz 1999'da sahasında UEFA Intertoto Kupası'nda, Almanyanın SV Hamburg takımı ile karşılaşmış ve bu maç, 2-2'lik beraberlikle sonuçlanmıştı. 
     
     EN BÜYÜK BAŞARISI 3. TUR 
     Trabzonspor, UEFA Kupası'nda en büyük başarısını ise 3. tura yükselerek gösterdi. 
     Bordo-mavililer, 1994-95 sezonunda 1. turda Romanya'nın Dinamo Bükreş, 2. turda İngiltere'nin Aston Villa takımını eledikten sonra 3. turda İtalya'nın Lazio takımına elenmişti. 
     Karadeniz ekibi, 1991-92 sezonunda da ilk turda Yugoslavya'nın H. Gradjanski takımını, 2. turda Fransa'nın Oliympic Lyon takımını elerken, üçüncü turda Danimarka'nın Kopenhagın takımına elenerek kupaya veda etmişti. 
     
     DEVLERE KARŞI ZAFERLER 
     Trabzonspor, Avrupa Kupaları'nda yaptığı maçlarda Avrupa'nın çok güçlü takımlarını yendi. 
     Bordo-mavililer, İspanya'nın Barcelona, İngiltere'nin Liverpool ve Aston Villa ile İtalya'nın, İnter takımlarını 1-0'lık sonuçlarla yenmeyi başarmıştı. 
     
</TEXT>
</DOC>
