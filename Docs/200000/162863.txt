<DOC>
<DOCNO> 162863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/yasam/ayas.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hangi zili çalsan davalı 
</HEADLINE>
<TEXT>

Levent'teki Yıldız Apartmanı'nda oturan Prof. Dr. Besalet Pamay, 'çete başı' dediği kapıcısı ve komşuları hakkında, çeşit çeşit bahanelerle 40'a yakın dava açtı 
     ASLI ÖKTENER İstanbul 

     Levent Nispetiye Mahallesi'ndeki Yıldız Apartmanı sakinleri, davadan davaya koşuyor. Çünkü apartmanda oturan 83 yaşındaki emekli öğretim üyesi Prof. Dr. Besalet Pamay, kapıcı başta olmak üzere komşuları hakkında 40'a yakın dava açtı. Bununla da yetinmeyen Pamay, görevlerini yerine getirmediği gerekçesiyle hakim, polis ve icra memurları hakkında da üst mercilerine şik yetlerde bulundu. 
     
     10 yıl önce başladı 
     Apartman sakinlerinin mahkeme koridorlarındaki macerası, yaklaşık 10 yıl önce başladı. Kapıcı Nedim Türker'in iddiasına göre, jandarmalar Prof. Dr. Pamay'ın hasta ağabeyi Hilmi Pamay'ı apartmana getirdi. Türker de, durumu bildirmek için Besalet Pamay'ın dairesine gitti. Ancak Pamay, ağabeyini kabul etmeyip kapıyı kapattı. Pamay, birkaç gün kapıcı dairesinde kalan ağabeyini ancak komşularının ısrarı üzerine evine aldı. 
     
     Çete heveslisi 
     Türker, ilk davanın işte bu olaydan sonra geldiğini savunarak şunları söyledi "Ben en alt katta oturuyordum. Pamay ise 5'inci katta. 'Dairesinden evime su sızıyor' diyerek hakkımda şikayette bulundu. Davayı kazandım. Hızını alamadı, 'Apartman için toplanan doğalgaz ve su paralarını sen yiyorsun', 'Bana hakaret ettin', 'Makbuzu geç getirdin', 'Sen çete heveslisisin', 'Anahtarlarımı çaldın', 'Servisi geciktirdin', 'Telefonumdan ve elektrik saatinden kaçak hat çekiyorsun', 'Evimi kirlettin' diye birçok dava daha açtı. 'Neden dava açıyorsun' dediğimde ise 'Biraz uğraş, meşgalen olsun, kafan çalışsın' diyor." 
     
     İkinci kapıları mahkeme 
     Eski yönetici Hüseyin Teberikler ile Fransız eşi Maria de dava yağmurundan nasibini alanlardan... Maria Teberikler, "Apartman toplantısı yapmıştık. Aidatlarını ve su faturalarını ödemiyordu. 'Ben neden ödemiyorsun ' diye sorunca, elindeki su faturasını gösterip, 'Ödüyorum ya, al bak' dedi. Baktım fatura Çanakkale'deki yazlığına ait. Çok kızıp söylenince hakkımda hakaret davası açtı. Eşim ise onun yüzünden 10 kez mahkemeye gidip ifade verdi" dedi. 
     
     Herkesin bir suçu var 
     Pamay, dava dilekçelerinde Türker için, "çetebaşı, çete heveslisi", kadın komşuları için de, "müzmin bekar, dul-eşi vefaat etmiş, muhtemelen dul ve emekli" gibi tanımlara da yer verdi. 
     Bu şik yetlerden bıkan İstanbul Cumhuriyet Savcısı ise bu kez, kapıcı Nedim Türker'in şik yeti ile 3 yıla kadar hapis cezası istemiyle Pamay hakkında dava açtı. Bu dava ise İstanbul 6. Asliye Ceza Mahkemesi'nde sürüyor. 
     Apartman Yöneticisi Necdet Turan da, Pamay'ın apartmandan tahliye edilmesi için 9 daireden imza topladıklarını bildirdi. Pamay'ın damadı Tarık Kutlar ise, "Kendisi rahatsız, hastanede. Bu konuyu değerlendirecek durumda değil" diye konuştu. 
     

</TEXT>
</DOC>
