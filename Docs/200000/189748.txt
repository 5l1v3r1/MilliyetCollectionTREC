<DOC>
<DOCNO> 189748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/ekonomi/eko02.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK, deneyimli bankacı alsın 
</HEADLINE>
<TEXT>

   İmar Bankası olayını lisansın sektör dışında kullanılması olarak değerlendiren Bankalar Birliği Başkanı Ersin Özince, BDDK'nın uzman bankacılarla çalışması gerektiğini söyledi. Birliğin otoritenin elinde bulunan tüm bilgilere sahip olmadığını belirten Özince, "Zayıf bankalar hakkında uyarılarımızı yaptık, bundan sonra da yapacağız" dedi 
      FİNANS SOHBETLERİ KADİFE ŞAHİN 
   
   Meslek yaşamı boyunca İmar Bankası gibi bir rakip duymadığını belirten İş Bankası Genel Müdürü ve Bankalar Birliği Başkanı Ersin Özince, "Ne kredi piyasasında, ne de diğer bankacılık hizmetlerinde böyle bir rakip ile karşılaşmadım. Bankacılık lisansı ile bankacılık yapılmamıştır. Türk ekonomisine bu tür müesseselerin yararı olduğunu düşünmüyorum" dedi. 
   Bu tip bankaların dünyanın pek çok yerinde otoriteler tarafından sektör dışına çıkarıldığını belirten Özince, Bankalar Birliği'nin son beş yıllık dönemde bu gibi durumlarla ilgili çeşitli uyarılarda bulunduğunu bildirdi. Bankalar Birliği'nin uygunsuz reklam yapanları uyardığını belirten Özince, "Birlik bunu otoritelere de duyurmuştur" dedi. Özince, Bankalar Birliği'nin bankacılık lisansının uygun kullanmadığı görüşünde olduğu diğer durumlarda da otoritelere çoğu zaman sözlü kimi zaman da yazılı uyarılarda bulunduğunu bildirdi. 
   
   'Tüketici daha özenli olmalı' 
   Etkili bir denetim için Bankacılık Düzenleme ve Denetleme Kurumu'nun deneyimli bankacılardan yararlanması gerektiğini söyleyen Özince, "BDDK'da daha fazla deneyimli bankacının görev alması gerekir. Bu işi deneyimli insanlarla yapmalılar. Örneğin İngiltere'de bankacılık otoritesinin deneyimli, meslek yaşamının belli bir zamanını bankacılık sektörüne vermiş insanlarla bu işleri yaptığını görüyoruz" dedi. 
   Tüketicilerin de muhataplarını daha özenle seçmeleri gerektiğini vurgulayan Özince, "Bugün bir buzdolabını her yerde belli bir fiyata ama bir yerde daha ucuz bir fiyata alıyorsanız, bir eksiği noksanı var mı diye nasıl kontrol ederseniz bunu da yapmak doğrusu olurdu" diye belirtti. 
   Özince, "Türk tüketicisinin de artık nasıl Tüketiciyi Koruma Yasası bir çok tarafa bazı mükellefiyetler yüklüyorsa, finans sektörü ile ilgili, banka, aracı kurum, finansal holdingler veya halkın parasını toplayan tüm kuruluşlarda muhatabını seçerken daha dikkatli olması gerekir" dedi. 
   
   'Fon bonoyu ödeyemez' 
   Fon'un ödemelerinin bonoyu kapsamadığını belirten Özince, "Fon'un kaynakları karşılasa da ödeme yapılamaz. Fon'un prim ödeyenleri biz bankalarız. Fon mevduatımızın sigortasıdır " dedi. Bankaların Fon'a yaptıkları ödemeleri sonuçta müşterilerine yansıttıklarını belirten Özince, "Fon bankalar kadar müşterilerimize de ait bir kaynaktır. Bankaların mevduatını sigortalayan bir fonun başka amaçlarla kullanılması söz konusu değildir" şeklinde konuştu. 
   
   'TMSF ayrı bir organ olsun'    TMSF'nin görevinden ve gerçek amacından uzaklaştığını söyleyen Özince, Fon'da sektör kuruluşlarının ve öncelikle de en yüksek prim ödeyen bankaların etkili olmasını istedi. "Bu Avrupa Birliği ülkelerinin bir çoğunda bu şekildedir" diyen Özince, "Ancak ülkemizde kriz dönemlerinde yüzde 100 devlet garantisinin de bir sonucu olsa gerek bankaların topluca Fon'a alınması belki bir yönden yarar sağlamış ama TMSF'ye prim ödeyen bankalar açısından haksız rekabet ortamı yaratmıştır" dedi. TMSF'nin BDDK dışında ayrı bir organ olarak düzenlenmesinin doğru olacağını belirten Özince, ancak bunun Fon'un elindeki portföyün bir şekilde çözümlenmesinden sonra mümkün olabileceğine dikkat çekti. 
   
   'Devletin gölgesine sığınanlar var'    Bankacılığa ilişkin sorularımızı yanıtlayan Özince, boyutları halen çok küçük olan sektörün çok ciddi istikrarsızlıklara açık olduğunu kaydetti. "Ne kadar güçlendirilirse güçlendirilsin sektör h l Türkiye'deki dengesizlikler nedeniyle riskler taşıyor" diyen Özince, şöyle konuştu 
   "15 şiddetinde deprem olabilir diye paranızı harcayıp bina yapamazsanız. Çünkü o işin de bir ekonomisi var. Bankacılık fanus içinde yaşayan bir sektör değil. Kayıtdışı ekonomi önlenmeli. Toplumumuzda bir yandan serbest piyasa ekonomisinin şampiyonluğunu yapar tavırlar içindeyken, bir yandan da olur olmaz her konuda devlet gölgesine sığınanlar var. Devletin mali desteğine sığınma ve bunu arzu etme politikalarının bitirilmesi lazım." 
   
   'Bankacılıkta rekabet zorlaşıyor'    2003'te sektörde yoğunlaşmanın belli bankalarda artarak sürdüğüne dikkat çeken Özince, faiz marjları daraldıkça rekabetin zorlaştığını söyledi. Altyapısı geniş, yaygın hizmet verebilen bankaların bunu bir avantaj olarak kullanıldığını belirten Özince, İş Bankası'nın bu bankaların başında geldiğini söyledi. 
   Ersin Özince, "İş Bankası bilanço büyüklüğü açısından birinci özel banka konumuna geldi. Bunun çok önemli olduğunu düşünmüyorum. Bunda bilanço kompozisyonlarının da etkisi olabiliyor. Fakat en değer verdiğimiz mevduatta rakiplerimizden büyük ara ile gelişme gösteriyoruz" dedi. Özince, bankanın yapılandırmasında nihai çalışmanın ise şirket bölünmelerine ilişkin mevzuata bağlı olduğunu bildirdi. 
   
   
</TEXT>
</DOC>
