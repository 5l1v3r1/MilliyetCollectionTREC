<DOC>
<DOCNO> 190450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/soneko32.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Dolardaki dalgalanma doğal 
</HEADLINE>
<TEXT>

     Devlet Bakanı Ali Babacan, Türk ekonomisinin sağlam temellere oturduğunu belirterek, dış dünyada da artık bu konuda bir konsensüs oluştuğunu bildirdi. 
     Atina'ya hareket etmeden önce, dün gece Roma'da A.A muhabirinin sorularını yanıtlayan Bakan Babacan, ekonomide tüm parametrelerin olumlu olduğuna dikkati çekerek, ''Bu ekonomik programın arkasında güçlü ve kararlı bir hükümet vardır'' dedi. 
     Bakan Babacan, yurt dışında bulunduğu son bir haftalık süre içinde Türkiye'de kimilerinin ''kriz'' ve ''devalüasyon'' sözcüklerini anmaya başlamalarından dolayı rahatsızlığını dile getirerek, ''Türkiye'de kimileri, temelsiz ve asılsız söylentilere, spekülasyonlara bel bağlayarak bir şeyler yapma peşinde. Ancak unutmasınlar ki bu ekonomik programın arkasında güçlü ve kararlı bir hükümet vardır. Dolayısıyla hiç kimsenin, mevcut istikrar ve huzur ortamını bozmasına asla izin vermeyeceğiz'' dedi. 
     Söylentilerin tam aksine, ekonomideki gidişatın son derece olumlu olduğunun altını çizen Babacan, şunları söyledi 
     ''Bizim, tüm ekonomik parametrelerde gözlemlediğimiz gelişmeler, son derece olumlu. Bizim ilan etmiş olduğumuz temel politikalar var Sıkı maliye politikası, sıkı para politikası ve dalgalı kur rejimi. Bunlar, bizim orta ve uzun vadeli temel politikalarımızdır. Bu politikalardan taviz vereceğimizi, hiç kimse aklının ucundan bile geçirmesin.'' Bakan Babacan, Türk ekonomisinin sağlam temellere oturduğunu belirterek, ''Uygulamakta olduğumuz politikalarla, Türk ekonomisi artık, her türlü iç ve dış şoklara karşı da çok daha mukavim ve korunaklı hale gelmiştir. Dolayısıyla istikrarsızlığı özleyenler hayal kırıklığına uğrayacaklardır'' diye konuştu. 
     
     ''KRİZ VE DEVALÜASYON SÖZCÜKLERİNİ LUGATLARDAN ÇIKARMALIYIZ'' 
     Ali Babacan, Türkiye'de kriz ve devalüasyon sözcüklerini son günlerde yeniden telaffuz edenlere seslenerek, ''Krizmiş, devalüasyonmuş... Bu iki kelimeyi de artık tarihe gömmemiz lazım. Kriz ve devalüasyon sözcüklerini lugatlardan çıkarmalıyız. Zira dalgalı kur politikasında devalüasyon diye bir şey olmaz'' dedi. 
     Babacan, devalüasyonun ancak kurun devlet tarafından yönetildiği ekonomilerde söz konusu olabileceğini belirterek, ''Dalgalı kurda devalüasyon terimini kullanmak doğru da değildir. Ne olur dalgalı kurda Türk Lirası değer kazanır veya değer kaybeder. Yani artık devalüasyonu unutup, bu terimleri kullanmak zorundayız. Türk Lirası'nın değer kaybetmesi de değer kazanması da dalgalı kurun doğal bir sonucudur'' diye konuştu. 
     
     ''DOLARDAKİ DALGALANMA DOĞAL'' 
     Devlet Bakanı Ali Babacan, Türkiye'nin dalgalı kurun beraberinde getirdiği doğal dalgalanmalarla beraber yaşamaya alışması gerektiğini ifade ederek, şunları kaydetti 
     ''Dalgalı kur politikasının izleyen para birimlerinden Dolar-Euro paritesinde de dalgalanma oldu. Çapraz kur, son birkaç yıl içerisinde 0,83 ile 1,19 arasında gitti, geldi. Alttan hesap ettiğimizde yüzde 43'lük bir dalgalanmadır bu. Türk Lirası'nda son Cuma gününden bu yana olan harekete baktığımızda da, yüzde 3, 4, 5 gibi bir dalgalanma var. Ancak bu da doğal bir şey. Dalgalı kur politikasının uygulandığı dönemlerde bu tür dalgalanmalar doğaldır. Buna alışmak lazım. Hiç kimse bizden sabit kur beklemesin. Tabii aslında sadece dolara bakmak da yanlış. Dolar uzun süre aşağı yukarı aynı kurda devam edince, herhalde bu iş sabit gidiyor gibisinden bir beklenti oluştu. Ama bu yanlış. Kurun dalgalanması son derece doğal.'' 
     
     SÖYLENTİ VE SPEKÜLASYONLAR HALKA ZARAR VERİYOR 
     Devlet Bakanı Babacan, herhangi bir dayanağı olmayan söylenti ve spekülasyonların halka ve küçük yatırımcılara zarar verdiğini belirterek, bu konuda dikkatli olunması gerektiğine işaret etti. 
     Babacan, ''Halkımızın, özellikle küçük tasarruf sahibinin, küçük yatırımcının, sağdan soldan duyma bilgilerle, söylentiler ve dedikodularla hareket etmemesi lazım. Ama maalesef, ara sıra aslı astarı olmayan bazı söylentiler ortaya atılıyor, bazı dedikodular yayıyor, bundan da özellikle küçük yatırımcılar zarar görüyorlar. Halkımıza ve küçük yatırımcılara tavsiyemiz, açıklamaları mutlaka yetkili ağızlardan duymaya özen göstermeleri'' diye konuştu. 
     
     ''TÜRK EKONOMİSİ SAĞLAM TEMELLERE OTURDU'' 
     Türk ekonomisinin sağlam temellere oturduğunun artık yurt dışında da net bir şekilde fark edildiğini vurgulayan Babacan, şunları söyledi 
     ''Son altı günde, Avrupa'nın beş ayrı şehrinde muhtelif toplantılara katıldık. Türk ekonomisine duyulan güven son derece güçlüdür ve giderek daha da güçleniyor. Parametreler de bunu açıkça gösteriyor. Türk ekonomisi artık sağlam temellere oturdu. Bu konuda artık tam bir konsensüs var.'' 
     
</TEXT>
</DOC>
