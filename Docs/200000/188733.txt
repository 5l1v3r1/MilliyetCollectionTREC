<DOC>
<DOCNO> 188733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/yazar/bila.html </URL>
<DATE> 2003/10/15/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
'Topyek n ele alacağız' 
</HEADLINE>
<TEXT>

   "Türkiye'nin çok önemli sorunları var" diyen Adalet Bakanı, "Böyle bir ortamda Türkiye'yi gerginliklere sürüklemek, zamansız tartışmalarla meşgul etmek yanlıştır" dedi. Adalet Bakanı "Tasarının hemen yasalaşması söz konusu değil. Milli eğitimin sorunları genel olarak ele alınmalı ve bu yaklaşım içinde incelenip bir sonuca varılmalı." 
      Milli Eğitim Bakanı Hüseyin Çelik'in girişimiyle hükümetin Meclis'e sevk ettiği, imam hatip ve diğer meslek liseleri için üniversiteye girişte farklı katsayı uygulamasını kaldırmayı öngören tek maddelik tasarı, gerginliğe yol açtı. 
   Muhalefetin ve üniversitelerin tepkisinden sonra önceki gün Genelkurmay İkinci Başkanı Orgeneral İlker Başbuğ'un da eleştirdiği tasarıyla ilgili tansiyon daha da yükselmiş oldu. 
   
   DERİNLEMESİNE İNCELENSİN 
   Adalet Bakanı Cemil Çiçek ise imam hatip liseleriyle ilgili olarak gerginlik yaratılmasının, özellikle bugünkü sorunlar karşısında yanlış ve zamansız olduğunu vurguladı. 
   Çiçek, dünkü görüşmemizde, Türkiye'de eğitimin çok önemli ve yaygın sorunları bulunduğuna işaret ederek, bu sorunların topyekün ele alınmasında ve derinlemesine incelenmesinde fayda olduğunu belirtti. 
   Çiçek'in değerlendirmesi şöyle 
   "Türkiye'nin çok önemli sorunları var. Örneğin Irak konusu. TBMM bu konuda karar aldı. Hükümet çalışıyor. Genelkurmay çalışıyor. Böyle bir ortamda Türkiye'yi gereksiz gerginliklere sürüklemek, zamansız tartışmalarla meşgul etmek yanlıştır. Şu anda bu neviden tartışmalarla geçirecek vaktimiz yok. İmam hatip konusunda gerginlik yaratmak, tansiyonu yükseltmek yanlıştır. Bunun hemen akşamdan sabaha yasalaşması da söz konusu değil. Bence milli eğitimin sorunları genel olarak ele alınmalı bu genel yaklaşım içinde bu konuda incelenip bir sonuca varılmalı." 
   Çiçek, eğitimin genel sorunlarını bütün olarak ele almak yerine sadece bir konuyu öne çıkarıp onun üzerinden tartışma yaratmanın gereksizliği üzerinde durduktan sonra şu yaklaşımı gösterdi 
   
   HAKSIZLIK VAR 
   "8. Beş Yıllık Kalkınma Planı'nın 691. paragrafında üniversiteye girişte meslek liseleri aleyhine bir haksızlık olduğu ve düzeltilmesi gerektiği üzerinde duruluyor. Bunu hazırlayan bu hükümet değil, bizden önceki hükümet. Demek ki bir haksızlık var. Bu oturulup incelenir. Eğitim diğer sorunları içinde ele alınır. Sanıyorum TBMM'de Milli Eğitim Komisyonu da böyle yaklaşacaktır. Belki bir alt komisyon kurup konuyu diğer sorunlarla daha geniş ele alacaktır. Yeniden konunun bütün taraflarıyla görüşüp, onların değerlendirmelerini alacaktır. Konu zamana yayılarak, incelenerek, eğitimin genel sorunlarıyla birlikte ele alınabilir. Tahmin ediyorum arkadaşlar da böyle yaklaşacaklardır." 
   Çiçek, önemli dış sorunlarla karşılaşıldığı bu dönemde, sağduyuyla hareket etmenin esas olması gerektiğini, özellikle Türk Silahlı Kuvvetleri'nin tartışmaların içine çekilmesinin yanlış olduğunu da vurguladı. 
   Çiçek'in sözlerinden edindiğimiz izlenim, hükümet, imam hatip konusunu tırmandırmak yerine, konuyu zamana yayarak, tansiyonu düşürmek ve konuyu ileride eğitimin genel sorunları içinde ele almak eğiliminde... 
   
      
   
</TEXT>
</DOC>
