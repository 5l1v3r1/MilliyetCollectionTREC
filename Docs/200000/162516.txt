<DOC>
<DOCNO> 162516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sonspo26.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'daki karışıklık sürüyor 
</HEADLINE>
<TEXT>

     Bursaspor Kulübü başkan adaylığından çekildiğini açıklayan Fikret Üstenci'nin, bu kararı almasında eski yöneticilerin kulüpten olan alacaklarını 1 yıl süreyle ertelemeyi kabul etmemesinin önemli rol oynadığı öne sürüldü. 
     Bursaspor eski yöneticilerinden Lemi Keskin, yaptığı açıklamada, Erdoğan Bilenser'in 2 Haziran'da aldığı kongre kararının ardından aday olabileceğini açıklayan Üstenci'nin, liste oluşturma girişimleri sırasında, mevcut yöneticilerden alacaklarına karşılık koydukları temlikleri 1 yıl süreyle ötelemelerini istediğini söyledi. 
     Üstenci'nin bu talebini sadece Orhan Gençoğlu'nun kabul ettiğini belirten Keskin, ''Bursa büyük bir şansı kaçırıyor. Umarım şehir baskısıyla herkes geri adım adar. Fikret Üstenci de geri adım atar ve yeniden aday olur'' dedi. 
     Keskin, kendisine yakışan bir kulüpte başkanlık yapmak isteyen Üstenci'nin, 11 kişilik yönetim kuruluyla Bursaspor'un kurumsal ve sportif alanda başarılı olabilmesi için önemli bir maddi kaynakla göreve gelmeyi planladığını anlatarak, şunları söyledi 
     ''Fikret Üstenci'nin oluşturmaya çalıştığı yönetim, kendi ceplerinden koyacakları 5-6 milyon dolarlık bir kaynakla göreve gelmeyi düşünüyordu. Eski yöneticilerin alacakları yaklaşık 5 milyon dolar. Üstenci ve ekibinin ortaya koyacağı para, eski yöneticilere gidecek ve ortada bir şey kalmayacak. Umarım Fikret Üstenci yeniden başkan olur.'' 
     
</TEXT>
</DOC>
