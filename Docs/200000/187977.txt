<DOC>
<DOCNO> 187977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/son/sondun11.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Musa Türk askeri tepkilere yol açacaktır.. 
</HEADLINE>
<TEXT>

     Arap Birliği Genel Sekreteri Amr Musa, Türkiye'nin asker gönderme kararı konusunda, Iraklılar ve Geçici Hükümet Konseyi ile temasta bulunduklarını, bu kararın doğal olarak tepkilere yol açacağını söyledi. 
     Musa, Türkiye'nin Irak'a asker gönderme kararını değerlendirdi. Musa, ''Türkiye'nin Irak'a asker göndermesiyle ilgili karar konusunda, Iraklılar ve Irak Geçici Hükümet Konsey ile temasta bulunduk. Bu karar doğal olarak tepkilere yol açacaktır. Bizim için önemli olan Irak meselesinin, egemenliğin Iraklılara iadesi ve işgale son verilmesi yönünde gelişmesidir. İşgalin sona ermesi de, asker sayılarının artması değil, azalması anlamına gelir. Bu bağlamda biz şu an Türkiye'nin almış olduğu kararı inceleme aşamasındayız'' dedi. 
     İslam Konferansı Örgütü'nün İKÖ Kuala Lumpur'daki çalışmaları sırasında, Arap dışişleri bakanlarının konuyu ele alacağını kaydeden Musa, ''Türkiye ile ilişkileri korumaya önem veriyoruz. Bir Arap ülkesi olarak Irak'ın çıkarları da bizim için önemlidir. Irak'ın egemenliğinin iadesi önemli bir meseledir. Bütün bu konular ele alınacak ve bir tutum belirleyeceğiz'' diye konuştu. 
     
     ''TÜRKİYE-IRAK İLİŞKİLERİ BÖLGE İÇİN ÖNEM TAŞIYOR'' 
     Türkiye'den mesaj aldığını, bu mesajı bütün Arap ülkelerine ilettiğini belirten Musa, şunları söyledi 
     ''Irak-Türkiye ilişkileri bölge istikrarı için önem arz etmektedir. Dolayısıyla konunun son derece dikkatli ele alınması gerekir. Özellikle BM Güvenlik Konseyi tarafından barış gücü konusunda alınmış bir karar bulunmamaktadır.'' Herhangi bir ülkeye asker göndermesi konusunda da bir davet olmadığını kaydeden Musa, ''Bütün bu konuları Türkiye-Irak ilişkileri ve bu ilişkilerin hassasiyeti ışığında inceleyeceğiz. Irak'ı geleceğine ve egemenliğinin iadesine büyük bir önem vermekteyiz'' dedi. 
     Musa, sözlerine şöyle devam etti 
     ''Türk askerinin gönderilmesi, Irak'ın iknası, bütün Iraklıların kabul etmesi anlamına gelmelidir. Bu bağlamda Irak-Türkiye ilişkileri ve bu ilişkilerin geleceğinin önemini burada vurgulamak isterim. Atılacak herhangi bir adım bu ilişkilerin geleceğini etkiler. Bu konu son derece hassasiyet taşımaktadır. Konu aynı zamanda bölgenin istikrarı ve ülkeler arasındaki ilişkiler açısından da hassasiyet taşımaktadır. Bütün bu konular Arap ülkelerinin bir sonraki toplantısında tartışılacaktır. Konuyla ilgili Arap ülkeleri arasında yoğun temaslar yürütüyoruz.'' ''Bizler Arap-Türkiye ilişkilerine önem vermekteyiz'' diyen Musa, Arap ülkeleri ve diğer ülkelerin politikalarında egemen olan görüşün Irak'taki işgalin sona ermesi yönünde olduğunu belirtti. 
     
</TEXT>
</DOC>
