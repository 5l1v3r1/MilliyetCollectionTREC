<DOC>
<DOCNO> 182728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sontur14.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Savunma Bakanı'ndan Irak'a asker gönderme yorumu... 
</HEADLINE>
<TEXT>

     Milli Savunma Bakanı Vecdi Gönül, Irak'taki birinci hedeflerinin Irak halkına yardım olduğunu belirterek, ''Irak halkının düşüncesine kıymet vermeden siz bunları yapamazsınız'' dedi. 
     Gönül, Fransız Senatosu Dışişleri, Savunma ve Silahlı Kuvvetler Komisyonu üyelerini, Bakanlık'taki makamında kabul etti. 
     Türkiye-Fransa ilişkilerinin çok iyi durumda olduğunu belirten Gönül, bugünkü ziyaretin bu açıdan önemli bir aşamayı teşkil etmesini ümit ettiğini kaydetti. Türkiye-Fransa savunma bakanlıkları arasındaki ve savunma sanayii alanındaki ilişkiler hakkında görüş alışverişinde bulunacaklarını belirten Gönül, Afganistan ve Irak konusu ile NATO ilişkilerinin de görüşmede gündeme geleceğini anlattı. 
     Heyet üyesi Xaviere De Villepin de, Türkiye'de bulunmaktan mutluluk duyduklarını dile getirerek, görüşmede, iki ülke arasındaki ortak konuları ele alacaklarını söyledi. Fransa olarak Afganistan'da Türkiye ile ortak çalışmaktan büyük memnuniyet duyduklarını belirten De Villepin, Türkiye'nin Afganistan'da çok önemli bir başarı elde ettiğini kaydetti. 
     Milli Savunma Bakanı Gönül, bir gazetecinin, ''ABD Dışişleri Bakanı Colin Powell, Irak halkının Türk askerinin gelmesi konusunda tereddütleri olduğunu, ancak bu konuda görüşmeleri sürdüreceklerini söyledi. Dışişleri Bakanı Abdullah Gül ise Irak halkının Türk askerini istediğini kaydetti. ABD ile Türkiye arasında farklı bir algılayış mı var '' sorusu üzerine, ''Ben ikisinin de müzakeresinde bulunmadım. İkisinden birisine sormanız lazım'' dedi. 
     
     ''IRAK HALKINA İNSANİ YARDIM'' 
     ''Irak halkının tercihi, hükümetin vereceği kararda ne kadar etkili olacak '' sorusuna ise Gönül, şu karşılığı verdi 
     ''Hükümet olarak Irak halkının düşüncelerine önem veriyoruz. Hiç bunda tereddüdünüz olmasın. Çünkü bizim orada birinci hedefimiz Irak halkına yardımdır. Stabilizasyonun kurulması, içtihatların kurulması, anayasanın yapılması gibi, bir devleti devlet yapan hususlarda Irak halkına özellikle insani bakımdan yardımdır. Irak halkının düşüncesine kıymet vermeden siz bunları yapamazsınız.'' Bakan Gönül, ''Tereddütler devam ederse, o zaman ne olur '' sorusunu yanıtlarken de, ''Tereddüt dediğiniz hususu bilemem. Onu siz söylüyorsunuz, ama hükümet olarak Irak halkına büyük değer veriyoruz'' diye konuştu. 
     ''ABD ile yürütülen askeri müzakerelerden, Irak'ta Türk askerine verilmesi muhtemel sektör ve kuvvet yapısı konusunda yanıtlar bekleniyordu. Acaba bir yanıt geldi mi '' sorusuna, Gönül, ''Görüşmeler devam ediyor'' karşılığını verdi. 
     ABD'nin vereceği yanıtın bu hafta yapılacak MGK toplantısına yetişip yetişmeyeceğinin sorulması üzerine ise Gönül, ''Şu anda devam ediyor, o zamana kadar da herhalde devam eder. Belki ondan sonra da devam edecek. Bu o kadar kolay bir mesele değil'' dedi. 
     
</TEXT>
</DOC>
