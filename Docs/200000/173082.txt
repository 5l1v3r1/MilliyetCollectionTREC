<DOC>
<DOCNO> 173082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/ekonomi/eko05.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatta temmuz rekoru 4.2 milyar dolar 
</HEADLINE>
<TEXT>

   Temmuzda yüzde 34.3 artan ihracat 4.2 milyar dolar oldu. İlk yedi ayda ise yüzde 34.5 yükselişle 25.9 milyar dolarlık ihracat yapıldı 
   EKONOMİ SERVİSİ 
   
   Temmuz ayında ihracat, yüzde 34.3 artarak 4 milyar 243 milyon 176 bin dolar olarak gerçekleşti. 
   Türkiye İhracatçılar Meclisi TİM verilerine göre, ocak - temmuz dönemindeki ihracat da yüzde 34.5 büyüme kaydetti. 
   Geçen yılın ilk 7 ayında 19 milyar 278 milyon 2 bin dolar olan ihracat, bu yılın aynı dönemde 25 milyar 930 milyon 352 bin dolar seviyesinde gerçekleşti. 1 Ağustos 2002 - 31 Temmuz 2003 dönemi dikkate alındığında, bir yıllık ihracat ise yüzde 31.2 artışla 42 milyar 831 milyon 338 bin dolar oldu. 
   İhracat rakamlarını yorumlayan, TİM Başkanı Oğuz Satıcı, sadece ismi dalgalı olan fakat yüksek reel faizler nedeniyle dövizde serbest düşüş yaratan kur politikasının, ardı ardına kırılan ihracat rekorlarının beklenen k rı ve katma değeri yaratmaması sonucunu ortaya çıkardığını öne sürdü. Satıcı, Merkez Bankası'nı proaktif şekilde çalışmaya ve para politikaları konusunda ihracatçıları bilgilendirmesi amacıyla bir çok kez TİM'e davet ettiklerini, ancak bu davete henüz bir cevap alamadıklarını bildirdi. 
   
   
</TEXT>
</DOC>
