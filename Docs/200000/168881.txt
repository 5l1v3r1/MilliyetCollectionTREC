<DOC>
<DOCNO> 168881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/siyaset/siy08.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'den ANAP'a eleştiri 
</HEADLINE>
<TEXT>
Kurnazlık yapıyor... 
DYP'liler, yerel seçimlerde işbirliği öneren ANAP'lıları, "Belediye başkanları çok ama eski destekleri kalmadı" diyerek eleştirdi 
     AYDIN HASAN Ankara 

     DYP yönetimi, ANAP'ın, iki partinin 2004 Nisan ayında yapılacak yerel seçimde işbirliği yapma önerisini gerçekçi bulmadı. 
     ANAP Genel Başkanı Ali Talip Özdemir'in, DYP Genel Başkanı Mehmet Ağar ile birlikte katıldığı CNN Türk'teki 32. Gün programında yaptığı işbirliği önerisi, iki partinin bazı yöneticileri arasındaki özel görüşmelerde de ele alındı. ANAP, üç büyük şehirde belirlenecek adayların desteklenmesi ve diğer yerlerde önceki seçime göre önde olan partinin adaylarının çıkarılması önerisinde bulundu. DYP yönetimi öneriyi, ANAP'ın seçimde varlık gösterememe endişesinin göstergesi olarak algıladı. DYP'li bir yönetici, "ANAP, belediye başkanları sayısının fazla olması ile avantaj sağlamak istiyor. Kurnazca davranıyor. Oysa önceki seçime göre seçmen tercihleri çok değişti" dedi. 
     DYP Genel Sekreteri Serhan Yücel de resmi bir öneri gelmediği için Genel İdare Kurulu'nda değerlendirme yapmadıklarını belirterek, "Bazı konuşmalar oldu. Ancak bugüne kadar ciddi bir öneri olmadı. Gerçekçi formüller geliştirilirse bunları değerlendiririz" diye konuştu. 
     ANAP yönetiminin daha önce siyasi parti ziyaretleri sırasında verdiği mesajlar da DYP'de tedirginlik yarattı. Ağar'ın, AKP'ye karşı cephe algılamasına neden olacak ve siyasetteki kutuplaşma eğilimlerini güçlendirecek girişimlere soğuk yaklaştığı kaydedildi. 
     

</TEXT>
</DOC>
