<DOC>
<DOCNO> 190381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sondun21.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de ırkçılık var mı BBC'nin görüntüleriyle cevap... 
</HEADLINE>
<TEXT>

     İngiltere'de, BBC televizyonu muhabirinin çektiği görüntüler, İngiliz polisinde giderek artan ırkçılığın boyutunu gözler önüne serdi. 
     BBC muhabiri Mark Daly'nin, değişik bir kimlikle görüntülerini çektiği 8 polis memuru arasında, başına bir yastık kılıfı geçirip kendisine ''Ku Klux Klan'' süsü veren polisten ''Hitler görüşlerinde haklıydı'' diyenine kadar her türlü polis memuru bulunuyor. 
     Polis memurlarından birinin, yaklaşık iki yıl önce ırkçı bir saldırı sonucu öldürülen siyah genç Stephen Lawrence'ın katiline ''diplomatik dokunulmazlık istemesi'' ve ölen gencin ''ölümü hak ettiğini'' söylemesine, birçok izleyici sert tepki gösterdi. 
     Sohbet sırasında bir başka polis memuru, Asyalı bir genci trafik kontrolü için durdurduğunu, gencin kullandığı motosikletin sigortasının bulunmadığını fark edince kendisine en ağır cezayı verdiğini, ancak aynı suçu otomobilinde işleyen bir beyaz İngiliz kadına sadece ''uyarıda bulunduğunu'' itiraf etti. 
     BBC'nin yayınından sonra dün akşam Manchester polis teşkilatından bir polis memuru ile Kuzey Galler'de görev yapan bir emniyet müdürünün açığa alındıkları açıklandı. Bu sabah da 3 polis memuru daha bağlı bulundukları polis teşkilatları tarafından haklarında soruşturma yapılmak üzere açığa alındı. 
     Programda görüntülerine yer verilen polis memurlarının Manchester, Chesire ve Kuzey Galler'de görev yapan memurlar olduğu da belirtildi. 
     Bu arada, kılık değiştirerek polisin arasına sızan BBC muhabiri Daly hakkında da soruşturma başlatıldığı açıklandı. Program yapımcısı Simon Ford ise görüntülerin polis arasındaki ırkçılığın gerçek kanıtını oluşturduğunu bildirdi. 
     İçişleri Bakanı David Blunkett de polis memurlarının savunmasını üstlenirken, BBC'yi ''haber yayınlamayıp, haber yaratmaya çalışmakla'' suçladı. 
     BBC muhabiri Mark Daly, bu görüntüleri elde edebilmek için Manchester polis teşkilatına katılıp, stajyer polis olarak bir süre teşkilat içinde görev yapmıştı. 
     
</TEXT>
</DOC>
