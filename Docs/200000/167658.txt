<DOC>
<DOCNO> 167658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sonspo07.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Pınar Karşıyaka Beşiktaşlı Nedim'i aldı... 
</HEADLINE>
<TEXT>

     Türkiye Basketbol Ligi'nde mücadele eden Beşiktaş'ta, genç oyuncular sırayla takımdan ayrılıyor. 
     Siyah-beyazlılarda İnanç Koç, Onur Aydın, Umut Tınay ve İsmail Çevik'in takımdan ayrılmasının ardından, Nedim Yücel de yeni sezon için eski antrenörü Ahmet Kandemir'in başında bulunduğu Pınar Karşıyaka ile anlaştığını açıkladı. 
     Nedim Yücel, yaptığı açıklamada basketbol yaşamına Beşiktaş Kulübü'nde başladığını hatırlatarak, ''Geçen sezon sonunda diğer takım arkadaşlarımla birlikte sözleşmelerimiz devam etmesine rağmen, kulüp tarafından kontratlarımız feshedilerek serbest bırakıldık. Profesyonel basketbolculuk kariyerimi düşünerek, ligimizin güçlü takımlarından Karşıyaka'da oynamaya karar verdim. Beşiktaş camiasında bana emeği geçen herkese teşekkürlerimi borç bilirim'' diye konuştu. 
     
</TEXT>
</DOC>
