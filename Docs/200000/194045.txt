<DOC>
<DOCNO> 194045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sonspo03.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Altın Adam Yarışması'na Beşiktaş damgası... 
</HEADLINE>
<TEXT>

     Işık Sigorta tarafından düzenlenen ''11 Altın Adam Yarışması''nın Kasım ayı jüri toplantısı İstanbul'da yapıldı. 
     Toplantıya konuk olarak, geçen jüri toplantısında da en başarılı antrenör seçilen Beşiktaş Teknik Direktörü Mircea Lucescu ile aynı toplantıda en başarılı yöneticisi seçilen İstanbulspor Kulübü Başkanı Adnan Sezgin katılırken, siyah-beyazlı kulüp organizasyona adeta damgasını vurdu. 
     Birinci Süper Futbol Ligi'nde ekim ayında yapılan lig maçlarının değerlendirildiği jüri toplantısında yapılan puanlamaya göre Mircea Lucescu, topladığı 134 puanla bir kez daha ''Ayın Antrenörü'' seçildi. 
     Derbi maç sonrası düzenlediği basın toplantısında, yaşanan olaylar nedeniyle Galatasaray Kulübü'nden özür dileyen Beşiktaş Kulübü Başkanı Serdar Bilgili, 133 puanla ''Ayın Yöneticisi'', siyah-beyazlı takımın başarılı defans oyuncusu Brezilyalı Ronaldo Guiaro da 91 puanla ''Ayın Altın Adamı'' olarak belirlendi. 
     Ayın hakemi olarak, son olarak Beşiktaş-Galatasaray derbisini yöneten İsmet Arzuman'ın 91 puanla ilk sırayı aldığı jüri toplantısında, ayın gümüş oyuncusu 80 puanla Gençlerbirliği'nden Baki Mercimek, ayın bronz oyuncusu da 44 puanla Gaziantepspor'dan İbrahim Toraman seçildi. 
     Toplantıda, geçen ayki jüri toplantısında da en başarılı antrenör olarak belirlenen Beşiktaş Teknik Direktörü Mircea Lucescu ile ''en başarılı yönetici'' seçilen İstanbulspor Kulübü Başkanı Adnan Sezgin de plaketlerini aldılar. 
     
</TEXT>
</DOC>
