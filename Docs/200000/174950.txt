<DOC>
<DOCNO> 174950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/spor/ydilmen.html </URL>
<DATE> 2003/08/11/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Ne diyelim 
</HEADLINE>
<TEXT>

   
   Ne diyelim, nasıl başlayalım, nasıl bitirelim bilemiyorum. Dilim tutuldu. Afrika'da yaşayan birisini getirin, tribüne koyun, hangi takımın on katı para harcadığını sorun, size hemen İstanbulspor cevabını verir. 
   55 bin özlem dolu seyirciyi arkasına almış Fenerbahçe, oyunda tempo yakalamak istiyor, buna karşılık İstanbulspor çok sakin, sabırlı savunma yapıyordu. Çıkarken de, maçın başından sonuna kadar, kesinlikle dan - dun vurmuyor, ayağa paslarla önce tempoyu düşürüyor, sonra da Fenerbahçe savunmasının arkasına attığı toplarla da pozisyon üretiyordu. Aykut Kocaman maçın böyle başlayacağını biliyordu. Bütün düşündükleri oldu. Uygulaması da tuttu. Dört pozisyonda iki gol attı. Fenerbahçe ise dört pozisyonda sıfır çekti. 
   İkinci yarı futbol adına inanılmazdı. Erhan atıldıktan sonra İstanbulspor kendi kendine oynamaya başladı. Futbol da ne yaparsın Pas yaparsın, yaptı. Şut atarsın, attı. Pozisyona girersin, girdi. Hem öyle bir iki tane değil, hesaplaman için hesap makinası lazım. 90 dakika sonunda 3 - 0'la yetindi. Biraz gayri ciddi vuruşlarla da tarihi farkı kaçırdı. Futbol sadece top sendeyken oynanmıyor. Top rakipteyken de iyi oynayacaksın. Oynamazsan dün Fenerbahçe'nin durumuna düşersin. 
   Fenerbahçe hep kendini düşündü. Hiç rakibini düşünmedi. İstanbulspor'un birinci artısı önce rakibini ve presi düşünmesiydi. İkinci büyük artısı ise kaleci Oğuz'dan Uche ve Saffet'e kadar bir deplasman takımı olmasına rağmen dan - dun vurmamasıydı. Ayağa isabetli oynayarak, oyuna hükmetti. İstanbulspor'da 14 oyuncu görev yaptı. Şu iyi oynadı dersem haksızlık yaparım. Bırakın kötüyü, vasat oynayan yoktu. Fenerbahçe'de bırakın iyi, vasat oynayan bir oyuncu yoktu. 
   Antrenörlere gelince... Aykut Kocaman bir antrenörlük resitali sundu. Takımı fizik ve taktiksel açıdan mükemmel hazırlamıştı. Oyuncu değişiklikleri ise dakika değil, saniye saniye doğruydu. İyi oynayan Faruk'u bile sarı kart riski nedeniyle devrede oyundan aldılar. 
   Bir tarafta dersini mükemmel çalışan İstanbulspor ve teknik direktörü, diğer bir yanda kendini düşünen bir takım. İşte sonuç... 
   Muhittin Boşat'ın kondisyonu da iyiydi, maçı da mükemmel yönetti. Sadece skor 3 - 0 iken Van Hooijdonk'un frikiğindeki penaltıyı görmedi. Zaten Fenerli oyuncuların da itiraz edecek durumu kalmamıştı. 
   Maçın son 20 dakikasında 55 bin kişi, 15 bine düştü. 3 - 0 gerideyken bile takımı destekleyen seyircinin tribünleri terk etmesi düşündürücüydü. 
   
      
   
   
</TEXT>
</DOC>
