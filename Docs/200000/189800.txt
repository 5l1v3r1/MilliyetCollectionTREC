<DOC>
<DOCNO> 189800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/yasam/ayas.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TIR ölüm saçtı 
</HEADLINE>
<TEXT>

   Silivri'de şoförünün uyuması sonucu karşı şeride geçen bir TIR, minibüsü biçti. Yolcular camdan fırladı. 17 kişi öldü, 8 kişi yaralandı. Kaçan sürücü yakalandı 
      BÜLENT ÖZDEMİR İstanbul 
   
   TEM Otoyolu Silivri mevkiinde refüjü aşan bir TIR, mevlitten dönen ve çoğunluğu kadın olan yolcuların bulunduğu minibüse çarptı. Direksiyon başında uyuduğu iddia edilen TIR şoförü Necip Cengiz'in neden olduğu kazada 17 kişi öldü, 8 kişi de yaralandı. Kaçan Cengiz, Jandarma ekiplerinin gece yarısı operasyonuyla yakalandı. Edirne'den İstanbul yönüne giden 50 FF 366 plakalı TIR, dün saat 16.30'da Celaliye mevkiinde orta refüje çarpıp karşı yöne geçtikten sonra, Edirne istik metine seyir halinde olan Murat Gül yönetimindeki 34 TME 37 plakalı minibüsle kafa kafaya çarpıştı. 
   
   Minibüs hurdaya döndü 
   Çarpmanın şiddetiyle bir süre TIR'ın önünde sürüklenen minibüs, bariyere sıkışarak hurda haline geldi. Avcılar'daki bir mevlitten Akören Köyü'ndeki evlerine dönen kadın ve çocuklardan oluşan yolculardan bazıları, çarpmanın şiddetiyle aracın camlarından dışarı fırladı. Kazadan yaralı kurtulduğu öğrenilen TIR sürücüsü Cengiz, İstanbul yönüne gelen bir araca binerek kaçtı, ancak gece geç saatlerde yakalandı. Olay yerinde TIR'a ait fren izi görülmezken, kaza nedeniyle TEM Otoyolu'nun İstanbul - Edirne yönü trafiğe kapatıldı. 
   Kazada Zeliha Karaağaç, Cemile Ergin, Ayten Kıvılcım, Hatice Karakartal, Nahide Kepçeli, Fatma Kepçeli, Kadriye Karaçağ, Ayşe Yüksel, Murat Gül, Ayşe Kepçeli, Utku Yüksel, Remziye Karakartal, Ayşe Kepçeli, Rahime Sarıtay, Sebahat Yeşildağ, Nihal Kepçeli ve Mert Demir hayatını kaybederken, 4'ü ağır 8 kişi de yaralandı. 
   
   7 ölü, 25 yaralı 
   Bu arada, dün yurt genelinde meydana gelen diğer trafik kazalarında toplam 7 kişi öldü, 25 kişi de yaralandı. 
   
   
</TEXT>
</DOC>
