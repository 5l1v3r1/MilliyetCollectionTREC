<DOC>
<DOCNO> 161729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sontur21.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ev sahibi-kiracı tartışması kanlı bitti 4 ölü 
</HEADLINE>
<TEXT>

     Bingöl'de dün 2 kişinin öldüğü ev sahibi-kiracı kavgasının ardından, katil zanlısı Özcan Ekin'in de gece 2 akrabası öldürüldü. 
     Ev sahibi Ahmet Alkan ile kiracısı Talip Ekin arasında ''evden çıkma'' konusunda yaşanan anlaşmazlık nedeniyle çıkan tartışmada 2 kişinin öldürülmesi, 2 kişinin de yaralamasının ardından, gece de katil zanlısı Özcan Ekin'in akrabaları Galip ve Fahrettin Ekin, av tüfeğiyle öldürüldü. 
     Bingöl şehir çıkışında Kasıman yolunda kimliği henüz belirlenemeyen kişiler tarafından öldürülen Galip ve Fahrettin Ekin'in, Talip Ekin'in babası ve amcası olduğu öğrenildi. 
     1 Mayıs'ta meydana gelen depremde ağır hasar gören Yenişehir Mahallesi Aşağı Çarşı semtindeki tek katlı evde kiracı olarak oturan Talip Ekin'in evden çıkmasını isteyen Ahmet Alkan, dün amcaları Çerkez, Fahri ve Hüseyin Alkan ile eve gitmiş ve tartışma yaşanmıştı. Kiracı Ekin'in yeğeni Özcan Ekin de tabancayla Çerkez ve Fahri Alkan'ı öldürmüş, Hüseyin ve Ahmet Alkan'ı da yaralamıştı. 
     Olaydan sonra kaçan katil zanlısı Özcan Ekin ve Talip Ekin'in yakalanması için operasyon başlatılmıştı. 
     
</TEXT>
</DOC>
