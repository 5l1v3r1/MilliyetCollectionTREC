<DOC>
<DOCNO> 168762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/soneko37.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukurova Holding, İtalya'daki görüşmelerini yarıda kesti... 
</HEADLINE>
<TEXT>

     İtalyan gıda şirketlerinden Cirio Holding'e bağlı olan Sergio Cragnotti başkanlığındaki Cragnotti Partners Capital Investements C P ile imzaladığı niyet mektubundan sonra ortaklık görüşmelerini sürdüren Çukurova Holding'in, bugün kredi bankaları ile yaptığı görüşmeler yarıda kesildi. 
     Çukurova ile C P arasında, geçtiğimiz 1 Temmuz'da niyet mektubunun imzalandığının açıklanmasından sonra, taraflar arasında nihai karara dönük görüşmelerde sona doğru yaklaşılırken, bugünkü gelişme, basında ''ortaklığın askıya alınmış olabileceği'' şeklinde yorumlandı. 
     Cirio'nun kontrolünü elinde bulunduran kredi bankalarından Meliorbanca'nın, Roma'daki merkezinde normalde dün yapılması gereken toplantı, Çukurovalı yöneticilerin uçağı kaçırdıkları söylenerek bugüne ertelenmişti. 
     Bu sabah başlayan toplantıya Çukurova Holding'den yöneticiler, C P'nin Başkanı Cragnotti ve kurumun hukukçuları ile kredi bankalarının temsilcileri katıldı. 
     Toplantının yarısında çıkan Çukurovalı yöneticiler, kapıda sonucu bekleyen gazetecilerin sorularına rağmen açıklama yapmadan gitmeyi tercih ettiler. 
     Buna rağmen Meliorbanca kaynaklarından alınan bilgilerde, müzakerelerin halen devam ettiği haberi duyuruldu. 
     Öte yandan İtalyan ekonomi gazetesi İl Sole 24 Ore'de bugün yer alan ''Cragnotti, Çukurova ile el sıkışmıyor'' başlıklı haberde, Çukurova'nın Cirio'yu kurtarmak için hemen 300 milyon Euro finansman desteği verme konusunda uyuşma sağlayamadığı öne sürüldü. 
     İtalyan şirketi Edison'a bağlı olan telekomüniskasyon şirketi Edisontel'i almak için de girişimde bulunan Çukurova yetkililerinin, İtalya'da iken bu konuyla ilgili de görüşmelerini devam ettirmesi bekleniyor. 
     
</TEXT>
</DOC>
