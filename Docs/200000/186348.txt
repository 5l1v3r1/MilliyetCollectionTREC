<DOC>
<DOCNO> 186348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/guncel/gun05.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Alibeyköy Barajı çökebilir 
</HEADLINE>
<TEXT>

   Barajın zayıf formasyonlar üzerine yapıldığını söyleyen Prof. Dr. Mustafa Erdik, "Ciddi bir şekilde elden geçirilip sağlamlaştırılması lazım" dedi 
      ASLI ÖKTENER İstanbul 

   
   Boğaziçi Üniversitesi Kandilli Rasathanesi Deprem Mühendisliği Bölümü Başkanı Prof. Dr. Mustafa Erdik, 7.5 büyüklüğündeki olası bir depremde, Alibeyköy Barajı'nın çökme ihtimali olduğunu iddia etti. 
   İstanbul'da olası bir 7.5 büyüklüğündeki depreme karşı tüm önemli yapıları incelemeye çalıştıklarını, problem saptadıklarını da duyurduklarını belirtti. Alibeyköy Barajı'nın depremde en kritik yapılardan biri olduğuna dikkat çeken Erdik şöyle dedi "Geçmişte İstanbul'da su sıkıntısı vardı, baraj çok uygun olmayan bir yere çok büyük zorlamalarla yapıldı. Baraj yaparken sağlam formasyonlar üzerine yapılır. Bu zayıf bir formasyon üzerine yapıldı. Nitekim inşaatı da 16 yıl sürdü." 
   Barajla ilgili ilk çalışmalara 1985'te başladıklarını belirten Erdik, "Daha sonra ayrıca bir öğrencimizin tez konusu üzerine tekrar çalışmalar yaptık. Altı kişiden oluşan bir ekiple barajı suni olarak salladık. Gövde kısmında değişik yerlere yerleştirdiğimiz cihazlar yoluyla suni olarak verdiğimiz darbeye barajın tepkisini ölçtük. Barajın yapısının yumuşak zemine oturduğu, verdiği tepkilerin dinamik parametrelerin altında olduğunu gördük. Barajın ciddi bir şekilde elden geçirilip sağlamlaştırılması lazım" dedi. 
   7. 5 büyüklüğünde deprem olması durumunda barajın çökme ihtimali olduğunu kaydeden Erdik, "Eğer çökerse oradan boşalacak olan su Haliç'e gidecek. Bu durumda da etrafta bulunan evleri su basacak. Devlet Su İşleri DSİ yetkilileriyle görüşmedik ancak birlikte bulunduğumuz toplantılarda bu konuyu gündeme getiriyor ve dikkati çekiyoruz" diye konuştu. 
   
   İSKİ Çökme riski yok    Konuyla ilgili bilgi istediğimiz İSKİ şu açıklamayı yaptı "İstanbul'un su kaynaklarından olan Alibeyköy Barajı'nın yapımı DSİ tarafından gerçekleştirilmiştir. Muhtemel İstanbul depremi tedbirlerini almak maksadıyla 12-17 Şubat 2001 tarihinde düzenlenen teknik gezi kapsamında idaremiz isteği doğrultusunda DSİ tarafından Alibeyköy Barajı'nda inceleme yaptırılmıştır. Deprem riski açısından DSİ'nin hazırladığı teknik raporda herhangi bir çökme veya toptan göçme riskinin olmadığı belirtilmiştir." 
   
   
</TEXT>
</DOC>
