<DOC>
<DOCNO> 162906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sondun19.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi hakkında yeni soruşturma... 
</HEADLINE>
<TEXT>

     İtalya Başbakanı Silvio Berlusconi, sahibi olduğu Fininvest Holding ve ona bağlı Mediaset televizyon grubunda film yayın hakları alım satımında vergide sahtecilik iddiasıyla başlatılan bir soruşturmaya dahil edildi. 
     Milano Savcılığı tarafından 2001 yılından beri yürütülen soruşturmada, Mediaset televizyon grubu, 1994-1996 yılları arasında film yayın haklarının alımında vergide sahtecilik yapmakla suçlanıyor. Fininvest'in satın aldığı Amerikan filmlerinin daha sonra, kendi bünyesine bağlı Mediaset'e sattığı belirtilirken savcılığa göre, bu şekilde sahte bir off shore şirketinden alım-satım yapılarak büyük miktarda vergi kaçırıldığı iddia ediliyor. 
     Savcılığın bu zamana kadar yürüttüğü soruşturmaya göre, Berlusconi'nin sahibi olduğu 3 televizyonu bünyesinde bulunduran Mediaset'in film alım satımında 170 milyon Euro'luk miktarı vergilendirmeden kaçırdığı öne sürülüyor. 
     Şimdiye kadar soruşturma listesinde Mediaset Grubu'nun Başkanı Fedele Confalonieri, Grup Menajerleri Giorgio Vanoni ve Candia Camaggi, İsveçli banka müdürü Paolo Del Bue ve İngiliz avukat David Mills bulunurken soruşturma kapsamına Fininvest Holding'in sahibi Berlusconi de eklendi. 
     Bu arada, filmlerin büyük çoğunluğunun Amerikan filmleri olmasından dolayı Adalet Bakanlığı'na başvuran Milano Savcılığı, soruşturmaya ABD'de de devam etmek için uluslararası sorgu talebinde bulunulmasını istedi. 
     Öte yandan, Başbakanı Berlusconi hakkında, 1985 yılında bir kamu şirketinin özelleştirilmesini durdurmak için hakimlere rüşvet verdiği iddiasıyla açılan dava devam ederken, Berlusconi'nin avukatı Niccolo Ghedini, Milano savcılarının yeni girişimini ''tam bir çılgınlık'' olarak nitelendirdi. 
     Ghedini, ''Ne olursa olsun o tarihlerde 1994-1996 Berlusconi'nin Fininvest'teki tüm yetkisini devrettiğini ve bu olaya hiçbir şekilde bulaşmadığını'' söyledi. 
     
</TEXT>
</DOC>
