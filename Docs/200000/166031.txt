<DOC>
<DOCNO> 166031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/sondun09.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin şehir temizlik işletmesinden Türkçe kitapçık "Çöpün ABCsi" 
</HEADLINE>
<TEXT>

     Berlin Şehir Temizlik İşletmesi BSR Berlin-Brandenburg Türkiye Toplumu TBB ile birlikte yaptığı bir çalışma ile ''Çöpün ABC'si'' adlı Türkçe kitapçık yayınladı. 
     Kitabın tanıtımını yapan BSR Halkla ilişkiler sorumlusu Sabine Thümler, amaçlarının Berlin'de yaşayan Türkleri çevre temizliği ve BSR'nin çalışmaları hakkında bilgilendirmek olduğunu belirtti. 
     Berlin'in 3,4 milyonluk nüfusu ile Almanya'nın en büyük şehri olduğunu ifade eden Thümler, Berlin Şehir Temizlik İşletmelerinin 1 milyon 700 bin evden yaklaşık 1 milyon ton atık topladığını, Türkçe kitapçık ile bilinçli çöp atma konusunda yardımcı olunacağını kaydetti. 
     Thümler, 10 bin adet basılan kitapçığın, Türklerin yoğun yaşadıkları bölgelerde dağıtılacağını söyledi. 
     TBB sözcüsü Eren Ünsal da, Türklerin çevre konusunda bilgilendirilmesi için geçmişte de faaliyetlerde bulunduğunu ancak bu tür faaliyetlerde hedefe 5 yıl sonra ulaşıldığına dikkati çekti. 
     Ünsal, her yıl Berlin Tiergarten semtindeki Tiergarten Parkında mangal yapmak isteyen vatandaşlar ile polis arasında tartışma çıktığını hatırlatarak, ''Kamuoyunda yalnız Türklerin mangal yaptığı konusunda önyargılar var. Bizim tespitlerimize göre, Türklerin yanı sıra Almanların ve diğer yabancıların da mangal yakıyor. Bu tartışmayı etnik açıdan yapmak yanlış olur'' dedi. 
     
</TEXT>
</DOC>
