<DOC>
<DOCNO> 167077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sondun37.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de lotoda rekor ikramiye... Az kalsın kuponu çöpe atıyordu 
</HEADLINE>
<TEXT>

     ABD'de 54 yaşında bir kadın, çöpe atmaya hazırlandığı loto kuponuyla 183 milyon dolar ikramiye kazandı. 
     Maryland eyaletinin Annapolis kasabasında yaşayan Bernadette Gietka, makineye oynattığı 4 loto kolonundan ''1,2,3'' numaralarıyla başlayanı görünce ''Bu numaralara çıkar mı, en iyisi kuponu çöpe atmak'' diye düşündü. 
     ABD'de şimdiye kadar tek kişiye çıkan en büyük ikinci ikramiyeyi kazanan Gietka, düzenlediği basın toplantısında, ''İyi ki kuponu çöpe atmamışım, şimdi artık mide hastalığımın tedavisi için gerekli parayı buldum'' dedi. 
     Yaklaşık 256 trilyon lira ikramiye kazanan kuponun sahibi, parasıyla ilk iş olarak kendisine bir ev alacağını söyledi. 
     Gietka'ya, ikramiyesini bir seferde almak istediği için 112,8 milyon dolar yaklaşık 158 trilyon TL ödenecek. Büyük ikramiyenin sahibinin eline federal ve eyalet vergileri de kesildikten sonra 76,2 milyon dolar yaklaşık 107 trilyon TL geçecek. 
     Gietka'ya büyük ikramiyeyi kazandıran numaraların ''1,2,3,12,35 ve 37'' olduğu belirtildi. 
     Dünya ve ABD tarihinin en büyük loto ikramiyesini geçen Noel'de Batı Virginia eyaletinden Andrew Whittaker kazanmıştı. 
     Whittaker oynadığı loto kuponuyla 314,9 milyon dolar yaklaşık 440 trilyon TL ikramiyenin sahibi olmuştu. 
     
</TEXT>
</DOC>
