<DOC>
<DOCNO> 150058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sontur32.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Atina'ya nasil gideceğimizi yarın göreceksiniz 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, Türkiye-AB Ortaklık Konseyi'ne katılmak üzere gittiği Lüksemburg'dan yurda döndü. 
     Gül, Esenboğa havaalanında yaptığı açıklamada, Lüksemburg'daki temasları hakkında bilgi vererek, Türkiye-AB sürecinin yanı sıra Irak, Filistin-İsrail sorunu, Kıbrıs gibi konularda görüş alışverişinde bulunduklarını kaydetti. 
     Abdullah Gül, ''Yarın Atina'da törene katılacak mısınız'' sorusuna, ''Yarın Atina'ya gideceğiz. Nasıl gideceğimizi yarın göreceksiniz'' yanıtını verdi. 
     BM Güvenlik Konseyi'nin Kıbrıs'a ilişkin aldığı kararı bir soru üzerine değerlendiren Gül, kararın dikkatle incelendiğinde Rum Kesimi'nin de Annan raporuna yaptığı itirazların izlerinin görüneceğini belirterek, şunları söyledi 
     ''Türkiye'nin pozisyonu gayet açıktır. Annan planı üzerinde bir anlaşmaya varılmamıştır ama çözüm için Türkiye gayretlerine devam edecektir. Yarın Rum Kesimi'nin AB'ye girmesi her şeyin bittiği anlamına gelmez.'' Kıbrıs'ta çözümün kalıcı olması için her iki tarafı da ikna edici şartları getirmesi gerektiğine dikkat çeken Gül, bunu Türkiye'nin samimi olarak aramaya devam edeceğini, ancak bunun sadece Türk tarafı veya Türkiye'nin elinde olmadığını, karşı tarafa da iş düşeceğini kaydetti. 
     
     POWELL İLE GÖRÜŞME 
     Gül, ABD Dışişleri Bakanı Colin Powell ile yaptığı telefon görüşmesiyle ilgili soru üzerine, Powell'ın dün akşam kendisini aradığını ve görüşmede Powell'ın Türkiye ile ilişkilerinin iyi gittiğini, Ankara ziyaretinin neticelerini görmekten memnun olduğunu ilettiğini söyledi. 
     Gül, Powell'ın görüşmede ayrıca, Türkiye üzerinden Irak'a insani yardımın yapılmasından duydukları memnuniyeti, bunun Washington'da yarattığı olumlu havayı aktardığını kaydetti. 
     Dışişleri Bakanı Gül de kendisinin de Kuzey Irak'ta daha dikkatli olunması gerektiğini ve son olaylarla ilgili Powell'a bilgi verdiğini belirterek, şöyle konuştu 
     ''Bu konuda Kuzey Irak'taki Amerikan kuvvetlerinin daha dikkatli olması gerektiğini söyledim. O da buna dikkat edeceklerini ve kendilerinin sorumluluklarının o bölgede önemli olduğunu söyledi.'' Gül, ABD'nin Türkiye'ye vermeyi planladığı hibeye ilişkin soru üzerine de ''Herhangi bir şart bizim için söz konusu değildir'' dedi. 
     





</TEXT>
</DOC>
