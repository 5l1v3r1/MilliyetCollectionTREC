<DOC>
<DOCNO> 199375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/ekonomi/eko02.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tüketimdeki azalmanın etkisi 2004'te düşecek' 
</HEADLINE>
<TEXT>

   2004'te harcamaların enflasyonu düşürücü etkisinin 2003'e göre azalacağı uyarısında bulunan Merkez Bankası, iç talep ve tüketici kredilerini izlemeye alacak 
      EKONOMİ SERVİSİ 
   
   Merkez Bankası, 2004'te iç talepteki gelişmelerin önemli olacağını, özel tüketim harcamalarının 2003'te enflasyonu düşürücü yönde yaptığı etkinin gelecek yıl azalacağını beklediğini açıkladı. Merkez, tüketici kredileri ile iç talep göstergelerini yakın izlemeye alacak. 
   Merkez Bankası dün açıkladığı Ekim 2003 tarihli Para Politikası Raporu'nda, son dönemlerde artan tüketim harcamalarına vurgu yaptı. 
   
   İç talep önemli 
   Merkez Bankası, 2004'te iç talepteki gelişmelerin büyük önem taşıyacağını kaydetti. Faizlerdeki düşüşün özel tüketim harcamalarını iki yolla etkilemesi olasılığı üzerinde duran Merkez, ilk etkiyi faiz düşüşüyle birlikte tüketici kredilerinin artması olarak açıkladı. Ancak Merkez, reel ücretlerdeki düşük artışın bu etkiyi sınırlandıracağına dikkat çekti. İkinci etki düşen faiz gelirlerinin tüketime kayması olarak belirtilen raporda bunun da enflasyon hedefinden sapmaya yol açacak kadar olmayacağını iddia etti. "Reel faiz 2004'te de yüksek seyredince dövizdeki düşüş ten oluşan servet kaybı tasarrufa yönelebilir" denilen raporda, yine de 2004'te özel tüketim harcamalarının enflasyondaki düşüşe olumlu katkısının 2003'e göre azalmasını beklediğini bildirdi. "Bu nedenle tüketici kredilerindeki gelişmeler ile iç talep göstergeler uyakından izlenecek" denilen raporda örtük enflasyon hedeflemesi ve para politikasının 2003'te olduğu gibi 2004'te de sürdürüleceği kaydedildi. 
   
   Yerel seçim hedeften saptırabilir    Merkez Bankası, nisbi olarak iyileşme yaşanmakla birlikte borç stoğundaki kırılgan yapının sürdüğü uyarısında bulunarak, ekonomideki istikrarsızlığın enflasyon beklentilerini olumsuz etkileyeceğine dikkat çekti. 
   Bu uyarının ardından Nisan 2004'te yapılacak belediye seçimlerine atıf yapan Merkez Bankası, seçimlerin kamu yatırımlarını yükseltme olasılığına değindi. Merkez, böyle bir gelişmenin faiz dışı fazla hedefinden sapılmasına, piyasanın risk algılamasının artmasına enflasyon üzerinde olumsuz etki yaratmasına neden olabileceğini kaydetti. 
   Gıda ve tarım fiyatlarındaki düşüşün 2004'te sürmemesinin önemli risk oluşturacağını belirten Merkez Bankası bir diğer riski de eğitim ve sağlık gibi bazı sektörlerde geçmiş enflasyona endeksli fiyatlama alışkanlığının sürmesi olarak açıkladı. 
   
   Dövizde sinyal olumlu    Döviz kurları önümüzdeki dönem için olumsuz sinyal vermiyor. Bankacılık sektöründeki açık pozisyonlar da döviz kurları üzerinde baskı yaratmayacak.2004'te petrol fiyatları da olağandışı bir gelişme olmazsa enflasyon açısından bir risk yaratmaz. Kamu fiyatları da petrol ve döviz kurlarında bir sıçrama olmazsa enflasyon hedefini tehlikeye atmayacak. Yapılan toplu sözleşmeler kamu kesimi ücret ve maaşlarında önemli bir artış olmayacağını gösteriyor. Ayrıca yüksek işsizlik oranı ücret artışlarında maliyet yönlü bir baskı yaratmaz. İhracattaki olumlu performans 2004'te de sürerse firmaların kapasitelerini artırmak için yeni yatırım yapmak zorunluluğu doğacak. 
   
   
   
</TEXT>
</DOC>
