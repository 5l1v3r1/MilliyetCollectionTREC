<DOC>
<DOCNO> 194067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sontur03.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Başkanı, türbanlı sanığın salondan çıkarılmasını savundu 
</HEADLINE>
<TEXT>

     Yargıtay Başkanı Eraslan Özkaya, Yargıtay 4. Ceza Dairesi Başkanı Fadıl İnan'ın türbanlı sanığı duruşma salonundan çıkarmasını değerlendirirken, ''Mahkeme salonu kamusal alanın başında gelir'' dedi. 
     Özkaya, A.A muhabirinin konuyla ilgili sorusu üzerine yaptığı açıklamada, mahkeme başkanının duruşmanın düzenini sağlamak görevi bulunduğunu söyledi. 
     ''Mahkeme salonu kamusal alanın başında gelir'' diyen Özkaya, şunları kaydetti 
     ''Mahkemelerdeki duruşma salonu kamusal alandır. Savunma hakkı evet kutsaldır. Ancak, savunma hakkı yasalara uygun bir şekilde yapılmalıdır. Ceza Muhakemeleri Usulü Kanunu ve Hukuk Muhakemeleri Usulü Kanunu, duruşmanın inzibatını sağlamak görevini mahkeme başkanına vermiştir. 
     Mahkeme salonlarında başlayacak zaafı diğer alanlarda tutmak mümkün değildir. Mahkeme salonlarında işler yasalara uygun yapılmak zorundadır.'' Yargıtay 4. Ceza Dairesi Başkanı Fadıl İnan, Ankara Büyükşehir Belediye Başkanı Melih Gökçek, Büyükşehir Belediyesi meclis ve encümen üyeleri ile Belko Limited Şirketi'nin bazı yöneticilerinin yargılandığı davanın dün yapılan duruşmasında, türbanlı Hatice Hasdemir'i salondan çıkarmıştı. Duruşma salonuna baş açık girilebileceğini belirten İnan, Hasdemir'in salonu terketmesini istemişti. Hasdemir, sanık sıfatıyla geldiğini söylemesi üzerine İnan, ''Farketmez salonu terkedin'' yanıtını vermişti. 
     
</TEXT>
</DOC>
