<DOC>
<DOCNO> 174035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sontur03.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mercan Dede, İlhan Erşahin ve Özcan Deniz aynı sahnede... 
</HEADLINE>
<TEXT>

     Most Production'ın Harbiye Açıkhava Tiyatrosu'nda düzenlediği ''14. Most Açıkhava Konserleri'' kapsamında sufi müziklerini modern türlerle harmanlayan Mercan Dede, bir konser verdi. 
     ''Mercan Dede fusion project with special guests Özcan Deniz-İlhan Erşahin '' başlıklı konserde, caz müzik sanatçısı İlhan Erşahin ve fantezi müzik yorumcusu Özcan Deniz de konuk sanatçı olarak sahne aldı. 
     Erşahin, Mercan Dede ve müzisyen arkadaşlarının müziklerine iki parçada saksafonuyla eşlik ederken, Deniz de, ''Fırat Türküsü''nü ve bir uzun havayı yine müzisyenler eşliğinde seslendirdi. 
     Deniz'i sahneye çağırırken, ''Şimdi sahneye alakasız birini çağıracağım'' diyen Mercan Dede, sanatçıyla Çırağan Oteli'ndeki bir toplantıda tanıştığını ve iyi dost olduklarını dile getirdi. 
     Mercan Dede, Deniz'le tanışmalarını da şöyle anlattı 
     ''Özcan yanıma geldi. 'Müziklerinizi merakla dinliyorum' dedi. Ben de, 'Çok özür dilerim, siz sanırım Asmalımescit diye bir dizide oynuyorsunuz. Ama ben pek televizyon izlemiyorum' dedim. Özcan, bir süre durdu ve 'Size inanıyorum' dedi. Onun mütevazı ve içten kişiliği bu geceki bu 'alakasızlığın' özünü sağladı.'' Mercan Dede'nin 3 saat süren konserinde, sema gösterilerinin figürlerinden esinlenen 2 dansçının gösterisi de seyircilerden büyük alkış aldı. 
     
</TEXT>
</DOC>
