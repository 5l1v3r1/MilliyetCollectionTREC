<DOC>
<DOCNO> 193711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sondun10.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere huzurevlerinde yaşlılar uyuşturuluyor mu 
</HEADLINE>
<TEXT>

     İngiltere'de yaşlılara ait bakım ve huzur evlerinde kalan 22 bin yaşlının, hiçbir tıbbi sebebe dayanılmaksızın sürekli ilaç verilerek uyuşturulduğu öne sürüldü. 
     Liberal Demokrat Parti sağlık komisyonu tarafından hazırlanan ve partinin Gölge Sağlık Bakanı Paul Burstow'un açıkladığı raporda, ''birçok yaşlı insanı uyuşturarak onların istekleri, talepleri ve şikayetlerini dinlemekten kurtuluyorlar'' dinildi. 
     Burstow, yaşlılara ait bakım ve huzurevlerinde yapılan bu haksız uygulama sonucu, birçok yaşlının aşırı derecede uyuşturulduğu ve saygın bir insan gibi yaşama hakkının çiğnendiğini iddia etti. 
     Liberal Demokrat Parti tarafından ortaya atılan iddiayı yanıtlayan Sağlık Bakanlığı da, bu konudaki endişelerden haberdar olunduğunu bildirdi. 
     Belli ilaçların yaşlılar üzerinde çok kullanıldığına dair şüpheler üzerine yeni yasal düzenlemelere gidilmesine karar verildiğini belirten bakanlık, reçetelerinde bu tür ilaçlara normalden fazla yer verdiği belirlenen doktorların da cezalandırılmasının öngörüldüğünü bildirdi. 
     Liberal Demokrat Parti raporunda, aşırı derecede uyuşturulduğu belirtilen 22 bin 223 yaşlıya her yıl 129 bin reçete verildiğine de dikkat çekildi. Raporda, huzurevlerinde kullanılan uyuşturucu ilaçların reçetelerinde, 1999-2002 yılları arasında yüzde 6.2 oranında artış görüldüğü de vurgulandı. 
     
</TEXT>
</DOC>
