<DOC>
<DOCNO> 154826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/soneko17.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı BTC projesinden şüphem yok, zamanında bitecek 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, BTC projesinin çok başarılı bir şekilde sürdüğünü belirterek, ''En ufak bir problem yok ve proje zamanında bitecek'' dedi. 
     Japonya Uluslaraası İşbirliği Ajansı JICA ile Maden Tetkik Arama MTA Genel Müdürlüğü'nün ortaklaşa düzenlediği 3. Ülke Eğitim Programı'nın 8'incisi MTA Genel Müdürlüğü Konferans Salonu'nda düzenlenen bir törenle başladı. 
     ''Yeraltı Kaynaklarının Aranması ve Değerlendirilmesi'' konulu programının açılışında konuşan Bakan Güler, MTA ile JICA'nın son derece başarılı çalışmalar sürdürdüklerini belirtirken, bu eğitim programının da çok faydalı olacağını ve ileriye dönük projelere ışık tutacağına inandığını söyledi. 
     Japonya ile başka projeleri de birlikte yürütmeyi umut ettiklerini ifade eden Bakan Güler, özellikle enerji sahasında, sulama, baraj, kömür ve bor konularında da çalışmalar yapılabileceğini bildirdi. 
     Bor teknolojisini özel sektörle birlikte yeni projelerle zenginleştirmek istediklerini anlatan Güler, bu konuda da Japonya ile ortak yatırımlar yapabileceklerine işaret etti. 
     
     ENERJİ PLANLAMASI 
     Tören çıkışında gazetecilerin çeşitli konulardaki sorularını da yanıtlayan Güler, bir gazetecinin, ''Bugün bir OPEC enerji uzmanının eleştirisi var gazetelerde. Türkiye geleceğe yönelik enerji projeksiyonlarına ilişkin konulardaki toplantılarda yeteri kadar rol almıyor diye. Bu konuda ne düşünüyorsunuz '' şeklindeki sorusu üzerine şunları söyledi 
     ''Biz yaptığımız çalışmalarda en az 2020'ye kadar olan kısmı konuşuyoruz. Biz buna orta vade diye bakıyoruz. Dolayısıyla uzun vadede enerjinin emniyeti, sürekliliği ve ekonomisi üzerinde ciddi çalışmalarımız var. Daha önce açıkladığımız gibi 8 ayrı senaryo hazırladık. Bununla birlikte enerjinin çeşitliliği, sürekliliği ve özellikle ulusal kaynaklarımıza bağlı olarak çözüm üretme üzerinde arkadaşlarımız yoğun bir çalışma içinde.'' Enerji de tercihlerini kömür ve hidrolik santraller üzerine kurduklarını da vurgulayan Bakan Güler, nükleer enerji de dahil olmak üzere bor madenini kullanarak hidrojen üretme, rüzgar, jeotermal ve güneş enerjisine de ağırlık vererek yeni bir enerji dengesi kurma çabası içinde olduklarını bildirdi. 
     Bakan Güler, ''Bunu yaptığımız zaman ülkemiz hem dışa bağımlılığını azaltmış olacak, hem de ulusal kaynaklara emin, emniyetli ve ekonomik çözümler peşinde olacak'' diye konuştu. 
     
     BAKÜ-TİFLİS-CEYHAN PROJESİ 
     Gazetecilerin, ''Bakü-Tiflis-Ceyhan'la ilgili bugün bir konuğunuz olacak'' şeklindeki hatırlatmaları üzerine Bakan Güler, söz konusu proje ilgili ilgili çalışmaların çok başarılı bir şekilde sürdüğünü söyledi. 
     Bakan Güler, ''Direktörümüz atandı, projede bir iki konu vardı. İşin vergilendirilmesi konusunda, bir de elemanların atanması konusunda. Sorunlar konusunda ilgili bakanlıklarımızla görüştük ve çözdük. En ufak bir problem yok ve proje zamanında bitecek'' dedi. Bakü-Tiflis-Ceyhan projesinin yöneticileriyle bugün saat 17.00'de bir toplantı yapacaklarını da hatırlatan Güler, toplantıyla ilgili önümüzdeki hafta bir basın toplantısı düzenleyeceklerini de bildirdi. 
     ''Baraj gelirlerinin satılmasıyla ilgili son durum nedir '' sorusu üzerine Bakan Güler, barajların gelir ortaklığıyla ilgili olarak çalışmaların devam ettiğini kaydetti. 
     Konuyla ilgili işin teknik sorunlarını çözdüklerini belirten Güler, hukuki ve diğer konular üzerinde çalışmaların devam ettiğini, bu sorunların da önümüzdeki 2 hafta içinde çözüleceğini düşündüğünü söyledi. 
     
</TEXT>
</DOC>
