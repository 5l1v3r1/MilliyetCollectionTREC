<DOC>
<DOCNO> 165552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sondun03.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, ABD AB zirvesinde Türkiye'nin üyeliğine destek verdi 
</HEADLINE>
<TEXT>

     ABD Başkanı George Bush'un, Washington'da yapılan ABD-AB zirvesinde, Türkiye'nin Avrupa Birliği üyeliğine desteğini yinelediği öğrenildi. 
     Yunanistan Dışişleri Bakanı Yorgo Papandreu, Ortadoğu'dan silahsızlanmaya kadar kapsamlı birçok konunun ele alındığı ABD-AB zirvesinin ardından, Türkiye'nin AB üyeliği, Kıbrıs ve Avrupa'nın güvenliğine ilişkin soruları yanıtladı. 
     Papandreu, ''Türkiye'nin AB'ye üyelik umudu'' konusunda ABD ve AB'nin anlaşmış olduğunu belirterek, ''görüşmelerde bunu biz destekledik. Başkan George Bush destekledi. ABD, Avrupa Birliği'nin üyesi değil. Ancak biz bunun hem Türkiye, hem Avrupa Birliği hem de dünyanın geri kalanına bir mesaj olarak çok önemli olduğunu düşünüyoruz'' dedi. 
     Yorgo Papandreu, ''Türkiye laik ve çoğunluğu Müslüman bir ülke. Türkiye'nin AB'nin bir parçası olması, Müslüman dünyasının geri kalanı için çok önemli'' diye konuştu. 
     ABD-AB zirvesinde, Kıbrıs sorununun da ele alındığını belirten Papandreu, ''Başkan Bush, Kıbrıs sorununa çözüm bulma çabalarına katkıda bulunmaya devam edeceğini söyledi. Bush, elbette BM Genel Sekreteri Kofi Annan ve onun barış planına destek verdiğini kaydetti'' dedi. 
     Avrupa savunması yönünde çalışmalar ilerlerken Papandreu, Türkiye'nin bu yeni oluşumdaki yerini nerede gördükleri sorusu üzerine, ''Türkiye'nin de bu fikirler, amaçlara katkıda bulunacağını tahmin ediyoruz. Elbette Türkiye için de çok önemli olan daha geniş alandaki bir güvenlikten bahsediyoruz. Akdeniz, Körfez bölgesi, Ortadoğu, Kafkaslar gibi'' diye konuştu. 
     
     İRAN 
     Öte yandan, AB dönem başkanı Yunanistan'ın Başbakanı Kostas Simitis de, Avrupa Komisyonu Başkanı Romano Prodi, Avrupa Birliği Dış Politika Koordinatörü Javier Solana ile birlikte düzenlediği basın toplantısında, İran'a karşı ''askeri güç kullanma'' konusunun, ABD-AB zirvesinde gündeme gelmediğini bildirdi. 
     Simitis, birkaç gün önce İran Cumhurbaşkanı Muhammed Hatemi'nin kendisini telefonla aradığını söyledi. Kostas Simitis, Hatemi'nin, İran'ın nükleer güç elde etme arayışının tamamen enerji sorunuyla bağlantılı olduğunu belirttiğini, ancak bunun uluslararası kurallara uygunluğuna dikkat edilmesi gerektiğini kaydetti. 
     Simitis, Hatemi'nin de, bütün uygulamaların ''şeffaflık'' içinde gerçekleşmesi gerektiği yönündeki AB görüşüne katıldığını belirterek, ''İran, yapacaklarını uluslararası kurallar içinde yapmalı ve AB'nin üzerinde anlaştığı protokolü imzalamalı'' dedi. Yunanistan Başbakanı, bu konuda diyalogun devam edeceğini de belirtti. 
     
</TEXT>
</DOC>
