<DOC>
<DOCNO> 174407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/spor/spo03.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İpuçları tamam 
</HEADLINE>
<TEXT>

   Galatasaray Teknik Direktörü Fatih Terim, Şampiyonlar Ligi'ndeki rakipleri Sofya'yı 80 dakika izledi, gereken bilgileri elde etti. Rakip hoca Mladenov, "İşimiz zor" dedi 
      
   Büyüteç altına aldı 
   AVRUPA macerasına bu sezon Şampiyonlar Ligi 3. ön eleme turuyla başlayacak olan Galatasaray, rakibi CSKA Sofya'yı yakın markaja aldı. Bulgar ekibinin Pyunik ile oynadığı rövanş maçını izleyen Fatih Terim'in yüzü güldü. 80 dakika tribünde kalan tecrübeli hoca, Sofya'nın açıklarını tespit etti ve takımı sırtlayan üç oyuncuya dikkat edeceklerini dile getirdi. Fatih Terim, staddan erken ayrıldığı için Bulgar ekinin 89. dakikadaki tek golünü göremedi. 
   
   Mladenov'un itirafı 
   CSKA Sofya Teknik Direktörü Mladenov, Pyunik önünde sergiledikleri futbolla Galatasaray'ı devirmelerinin zor olduğunu açıkladı. Bulgar hoca şunları söyledi "Bu maçın gerçek sonucu 0 - 0 olmalıydı. Sonuçtan memnun olabiliriz, ama oyundan asla. Galatasaray maçına az bir zaman kaldı. Zor bir sınav olacak." Bu arada gazetelerde Terim'in "Milan ile karşılaşan CSKA mı iyi, yoksa bu CSKA mı " diye sorduğu iddia edildi. 
   
   Hakan müzelik    ÜÇ yıllık aradan sonra Galatasaray'a dönen Hakan Şükür, futbol kariyerindeki başarılarını yaşatmak için memleketi Sakarya'da müze kurma kararı aldı. Yıldız futbolcunun müzede bugüne kadar top koşturduğu Sakaryaspor, Bursaspor, Galatasaray, Torino, Inter, Parma, Blackburn Rovers ve Milli Takım formalarının yanı sıra kazandığı altın ayakkasını da sergileyeceği bildirildi. Bu arada kulüp tarafından müze olarak kullanılacak olan Beyoğlu Postanesi'nin devir imza töreninin bugün yapılacağı açıklandı. 
   
   Pinto şoku    GALATASARAY, Diyarbakırspor maçının hazırlıklarını sürdürürken son günlerin formda ismi Pinto'nun dünkü çalışmada sakatlanması moralleri bozdu. Sol arka adalesinden sakatlanan Brezilyalı futbolcunun dün gece MR'ı çekildi. Adelesinde ödem tesbit edilen Sambacının en az iki hafta oynayamayacağı öğrenildi. Tedavisine başlanan Pinto, Diyarbakırspor maçının yanısıra CSKA Sofya karşısında da forma giyemeyecek. 
   
   Sürpriz çıkmadı    Liste UEFA'ya bildirildi 
   GALATASARAY, CSKA Sofya ile oynayacağı 3. ön eleme turu maçı öncesinde takım kadrosunu dün UEFA'ya bildirdi. Kadroda 26 oyuncu yer alırken, Fatih Terim'in gözden çıkardığı Suat Usta liste dışında kaldı. Transferleri gündemde olan iki Rumen Bratu ve Petre'nin isimleri kulüplerinden olumlu yanıt gelmemesi nedeniyle bildirilemezken, Terim, genç Sabri'yi de kadroya dahil etti. 
   
   Taraftar kararsız    SARI - Kırmızılı taraftarlar yeni sezon öncesinde takımlarının hazır olup olmadığından emin bir tablo çizemedi. "www.galatasaray.com" internet sitesinde yapılan ankette, "Galatasaray lige hazır mı " sorusuna yüzde 51.7'lik bir oran "Hayır" yanıtını verdi. Takımın hazır olduğunu düşününlerin yüzdesi 48.3'te kaldı. 
   
   İETT'den özel otobüs seferi    İETT Genel Müdürlüğü, İstanbul Gençlik ve Spor İl Müdürlüğü ile yaptığı görüşmeler sonucunda, Atatürk Olimpiyat Stadı'ndaki futbol karşılaşmalarında özel seferler düzenleme kararı aldı. Maç günleri Eminönü, Aksaray, Bakırköy, Yenibosna, Halkalı Tren İstasyonu, Taksim, Mecidiyeköy, Beşiktaş, Üsküdar ve Kadıköy'den otobüslerin kalkacağı açıklandı. 
   
   Güvenlik mesaisi    OLİMPİYAT Stadı'nda oynanacak olan Diyarbakır maçı öncesinde dün İstanbul Emniyet Müdürlüğü'nde güvenlik toplantısı gerçekleştirildi. Trafik ve güvenlikle ilgili alınacak tedbirlerin masaya yatırıldığı görüşme sonrasında polisin çalışmalarına saat 13.00'te başlaması kararlaştırıldı. Kapıların ise 14.00'te açılacağı bildirildi. 
   
   
</TEXT>
</DOC>
