<DOC>
<DOCNO> 175743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sonspo22.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Anna Kournikova Tayland'ın tanıtımını yapacak 
</HEADLINE>
<TEXT>

     Ruslar'ın ünlü bayan tenisçisi Anna Kournikova, Tayland'ın sayfiye kasabası Pattaya'da turizmin gelişmesine katkıda bulunacak. 
     Anna Kournikova, Tayland Turizm Bakanlığı'nın davetlisi olarak 6-9 Kasım tarihleri arasında bu ülkeye gidecek. 
     Kournikova'nın, uzun bir kıyı şeridine sahip Pattaya'nın turizm elçisi olarak bazı faaliyetlerde bulunacağı ve bu arada Tayland'ın 1 numaralı bayan tenisçisi Tamarine Tanasugarn ile özel bir maç yapacağı açıklandı. 
     Taylandlı yetkililer, aynı zamanda Kournikova'nın ülkede tenis sporunun daha da gelişmesine katkı sağlayacağını umut ettiklerini bildirdiler. 
     Karşılaşmanın 9 Kasım'da, Pattaya'daki Dusit Resort Otel'in kortunda yapılacak WTA Volvo Bayanlar Açık Tenis Turnuvası'nın finalinden sonra gerçekleştirileceği bildirildi. 
     2 yıl önce tek bayanlarda dünya klasmanında 8. sıraya dek yükselen Rus tenisçi, daha sonra yaşadığı sakatlıklar nedeniyle birçok turnuvaya katılamayınca, 135. sıraya dek indi. 
     2'si 1999 ve 2002'de Avustralya Açık Tenis Turnuvası'nda olmak üzere, Kournikova'nın çiflerde 16 turnuva birinciliği bulunuyor. 
     

     
</TEXT>
</DOC>
