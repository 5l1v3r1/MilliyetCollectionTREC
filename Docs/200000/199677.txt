<DOC>
<DOCNO> 199677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/spor/spo03.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Teşekkürler oğlum' 
</HEADLINE>
<TEXT>

   Başbakan Erdoğan, maç sonunda telefona sarılıp, Hakan Şükür'ü aradı, "Hepinizi kutluyorum. Bu galibiyet Türk halkı için çok önemli" yorumunu yaptı 
      
   Anlamlı kutlama 
   GALATASARAY'IN Juventus engelini 2 - 0 ile aşması Başbakan Recep Tayyip Erdoğan'ı çok mutlu etti. Erdoğan'ın karşılaşmanın bitiminde, Hakan Şükür'ü telefonla arayıp, "Teşekkürler oğlum. Bu galibiyet Türk halkı için çok önemli" dediği öğrenildi. Bu arada Hakan, bir İtalyan televizyonuna bağlanıp, unutulmaz golcülerden Paolo Rossi ile sohbet etti. Rossi, krala övgüler yağdırıp, "İtalya'da hakkını yediler. Sen büyük oyuncusun" dedi. 
   
   'Güzel bir ders' 
   HAKAN Şükür, bu galibiyetle UEFA ve Juventus'a güzel bir ders verdiklerini açıkladı. Golcü futbolcu, "Bizi Avrupa'nın diğer takımlarıyla karıştırdılar. Türk takımları, Dünya'nın hangi ülkesine giderse gitsin yalnız kalmaz. Türk, Türk'ün en iyi dostudur ve daima hep birliktedir. Mondragon'a özel bir teşekkür sunuyorum. Galatasaray düşmanlarına da güzel cevap verdik. Avrupa'da daha ileriye gideceğiz. Maalesef Nihat da üzülecek" diye konuştu. 
   
   'Dönüşümüz artık yok'    GALATASARAY Teknik Direktörü Fatih Terim, Juventus karşısında sergilenen performansın, Real Sociedad'ı yenmeye yeteceğini iddia etti, "Ama biz bu kadarıyla yetinemeyiz. Daha iyi işler yapmalıyız" dedi. Terim şunları söyledi "Gençleri oynatarak riske girdim. Kaybetseydik bile devam edecektim. Dönüşümüz artık yok. İstanbulspor maçının ertelenmesini istemiyorum. Beşiktaş isterse saygı duyarım." 
   
   Florya neşelendi    ASLAN, ayağının tozuyla, İstanbulspor maçının hazırlıklarına başladı. Yaklaşık 1 saat süren çalışmada futbolcuların oldukça neşeli olduğu gözlendi. Bu arada Galatasaray'ın İspanya programı da belli oldu. Sarı - Kırmızılı takımın pazartesi günü San Sebastian'a gideceği öğrenildi. 
   JUVENTUS maçında sakatlanan futbolculardan Mondragon ve Hasan Şaş'ın dün MR'ları çekildi. İki futbolcunun sakatlıklarının önemli olmadığı ve tedavilerine başlandığı açıklandı. Bileğine darbe alan Frank de Boer'in durumunun ise iyi olduğu bildirildi. 
   
   
</TEXT>
</DOC>
