<DOC>
<DOCNO> 164237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/dunya/dun02.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan hesap soracak 
</HEADLINE>
<TEXT>

Demokratlar'ın en güçlü başkan adaylarından John Kerry, 'Bush'un Irak Savaşı'nda herkese yalan söylediğini' iddia etti 
     DIŞ HABERLER SERVİSİ 

     Irak Savaşı sırasında Başkan Bush etrafında birleşen ABD'de bu birlik havası hızla dağılıyor. İngiltere'de iki eski bakanın Başbakan Tony Blair'in Irak'ın kitle imha silahları konusunda kamuoyunu aldattığını söylemesinden bir gün sonra ABD Başkanı George W. Bush da benzer bir suçlamayla karşı karşıya kaldı. 
     New Hampshire'da bir grup savaş karşıtına hitap eden ve Demokrat Parti'den 2004 başkanlık seçimi için ortaya çıkan 9 aday adayı arasında en çok şans tanınanlardan biri olan Senatör John Kerry, "Bush'un tüm ulusu yanlış yönlendirdiğini" iddia ederek, "bunun hesabını soracağını" ilan etti. 
     
     'Soruşturma açılsın' 
     Başkanlığa aday olmasında, gerçekleri ortaya çıkararak ABD'nin sarsılan güvenilirliğini yeniden kazanmasının önemli bir etken olduğunu vurgulayan Vietnam Savaşı gazisi Senatör Kerry, Irak Savaşı'na gerekçe teşkil eden iki istihbarat raporunun da hatalı olduğunu bildirdi. Kerry, hem Saddam'ın nükleer malzeme edinmeye çalıştığı yolundaki, hem de ABD'yi havadan biyolojik silahlarla vurma planları yaptığına dair iddiaların doğru olmadığını söyledi. 
     Senatör Kerry, "Seçim kampanyam sırasında bu konunun peşini bırakmayacağım. Her şeyin en ince ayrıntısıyla ortaya dökülmesi için Kongre soruşturması başlatılmasına çalışacağım. Herkese yalan söyleyen Bush yüzünden müttefiklerine yabancılaşan ABD'yi yeniden güvenilir bir ülke haline getirmemiz gerekiyor" dedi. 
     
     Bush için zor günler 
     Gözlemciler Demokrat adayların bulunamayan kitle imha silahları ve ABD'nin Irak'ta her gün verdiği kayıpların üzerine gitmesi halinde bunun Başkan Bush'u seçim kampanyası sırasında savunma durumunda bırakabileceğine dikkat çekiyorlar. 
     George Bush ise, Amerikan kamuoyunda kendisi aleyhine giderek artan kuşkulara karşın silah arkadaşı Tony Blair'i savunan açıklamalar yaptı. ABD Başkanı, Blair'e yöneltilen suçlamaların doğru olmadığını iddia etti. 

</TEXT>
</DOC>
