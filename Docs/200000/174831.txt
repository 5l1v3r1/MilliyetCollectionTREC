<DOC>
<DOCNO> 174831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sondun17.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bild am Sonntag Çeşme-Deniz manzaralı çamur banyosu 
</HEADLINE>
<TEXT>

     Almanya'da yayımlanan Bild am Sonntag gazetesi, okuyucularına Çeşme'nin güzelliklerini anlattı. 
     ''Çeşme-Deniz manzaralı çamur banyosu'' başlığıyla verilen haberde, Çeşme'de çok güzel sahillerin olduğu, güzel partilerin düzenlendiği ve wellness sağlık turizminin geliştiği ifade edildi. 
     Haberde, ''Türkiye'nin ABC'sini biliyor musunuz Tabii ki A, geniş sahilleriyle Antalya, B de Avrupa'nın en büyük açık hava diskoteğine sahip olan Bodrum için. Peki ama C neresi için Bu da İzmir'in güneyinde bulunan 7 bin nüfuslu Çeşme için. Buradaki sahiller Karaibler'deki kadar güzel, termal suları denize kadar akıyor, barlarında ve diskoteklerinde de sürekli eğlence var'' şeklinde ifadelere yer verildi. 
     Henrike Brosch 27 adlı bir Alman öğrenci, gazeteye, ''Marmara'dan Akdeniz'e kadar tüm sahili tanıyorum. Ama benim için en güzel yer burası. Alman turistler tarafından da pek bilinmiyor'' şeklinde konuştu. 
     Haberde, Çeşme'de fazla ormanlık arazi olmadığı, buna karşın şehir merkezinde adım başı antik eserlerle karşılaşıldığı ve Cenevizlilerden kalma bir kale bulunduğu belirtildi. 
     Çok sayıda termal kaynak bulunan Ilıca sahilinin de anlatıldığı haberde, burada çok sayıda wellness otelleri bulunduğu, Alman turistlerinin çoğunun da çamur banyosunu tercih ettikleri kaydedildi. 
     Çeşme'ye sadece 8 km. uzaklıktaki Dalyanköy'e de mutlaka gidilmesi ve çok sayıdaki balık restoranlarında balık yenilmesi tavsiye edilen haberde, TUI ve Öger Tours gibi Almanya'nın önde gelen turizm şirketlerinin Çeşme'ye uygun fiyatlarla tatil imkanları sunduklarına dikkat çekildi. 
     
</TEXT>
</DOC>
