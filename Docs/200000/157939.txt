<DOC>
<DOCNO> 157939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/spor/spo01.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ELLERİNDE ÇİÇEKLER 
</HEADLINE>
<TEXT>

Beşiktaş, pazar günü İnönü'de Galatasaray'a centilmence bir karşılama yapmaya hazırlanıyor. Menajer Sinan Engin, "Fatih Terim ile sorunumuz yok. Kendilerini çiçeklerle karşılayacağız" dedi 
     'Küfür olmayacak' 
     ŞAMPİYONLUĞA adım adım yaklaşan Beşiktaş, Galatasaray derbisinde adeta Fair - Play rüzgarları estirmeye hazırlanıyor. Menajer Sinan Engin, Galatasaray ve Fatih Terim ile sorunlarının olmadığını söyleyerek, "Kendilerini kapıda çiçeklerle karşılayacağız. Ali Sami Yen'deki olayları unuttuk. Tribünlerde küfür olmayacak. Herkese etik dersi vereceğiz" dedi. 
     
     'Şampiyon olmadık' 
     CAMİADA en yetkili kişiden, en alttakine kadar herkesin şampiyonluğa garanti gözüyle baktığını da belirten Engin, temkinli davranacaklarını vurguladı. Engin şunları söyledi "İşin rengi henüz belli değil. Böyle davranırsak kupayı elimizin tersiyle iteriz. Rehavet yok. Maçın hakemi kim olursa olsun farketmez. Biz sadece adil yönetim istiyoruz" diye konuştu. 
     
Yavru Kartallar uçmaya hazır      ORHAN YILDIRIM 

     PAF Ligi'nde son iki haftaya girilirken şampiyonluğunu ilan eden Beşiktaş, gelecek yıllarda A takımını sırtlayacak genç yeteneklere kavuşmaya hazırlanıyor. Mehmet Ekşi yönetiminde başarıdan başarıya koşan genç Kartallar, geçen sezon 4. sırada bitirdiği ligi bu yıl mutlu sonla noktaladı ve alt yapıdaki büyük atılımının karşılığını almayı başardı. 
     LİG yarışında rakip fileleri 72 kez havalandıran Beşiktaş PAF Takımı'nda 25 gol atan Berkant yıldızlaştı. Milli Takımlar'a 14 kişi gönderen Siyah - Beyazlılar'da şimdiden bazı isimler öne çıkmaya başladı. Geçen yıl Antalya'dan transfer edilen ve 60 kez Ay - Yıldızlı formayı giyen Ali, performansıyla gelecek yıllar için umut saçtı. 
     
İdmanda gerginlik      BEŞİKTAŞ, iki günlük iznin ardından Galatasaray ile oynayacağı derbi maçın hazırlıklarına başladı. Antrenmana hafif sakatlığı bulunan Zago katılmazken, çift kale maçta Ahmet Yıldırım ile Ali Cansun bir ikili mücadele sonrası tartıştı. Ali Cansun'un kendisine sert harekette bulunmasına sinirlenen Ahmet Yıldırım genç oyuncuyu önce sözle uyardı, ardından üzerine yürüdü. Araya giren diğer futbolcular olayın büyümesini engelledi. 
     TEKNİK Direktör Mircea Lucescu dün İlhan Mansız ile toplantı yaptı ve "Sadece golü düşün ve sakin ol" dediği öğrenildi. Bu arada Siyah - Beyazlı yöneticiler, futbol federasyonu ile bağlantıya geçerek, kupanın Samsunspor karşılaşmasının sonunda verilmesini talep edecek. Galatasaray engelinin geçilmesi halinde Samsunspor maçı İstanbul'a alınacak ve müthiş bir kutlama programı hazırlanacak. 
     
Pascal Nouma vizeyi kaptı      OLAYLI Fenerbahçe maçından sonra Türkiye'deki oturma izni iptal edilen Pascal Nouma 3 aylık vize alarak İstanbul'a geldi. Tahkim Kurulu toplantısına katılıp kendisini savunacak olan Fransız yıldızın, şampiyonluk kutlamalarına da katılacağı açıklandı. Pascal Nouma'nın, Beşiktaş - Galatasaray karşılaşmasını taraftarlarla birlikte tribünden izleyeceği bildirildi. 
     
Scala'dan geri ödeme      İSTANBUL 10. Asliye Hukuk Mahkemesi, Beşiktaş ile eski teknik direktörü Scala arasındaki davayı sonuca bağlandı. Siyah - Beyazlılar'ın haksız olarak ödediklerini iddia ettikleri 725 bin doları geri alma talebi reddedildi. Hakim, Scala'nın bu paranın 375 bin dolarını iade etmesini kararlaştırdı. 
     
Emniyet alarmda      DERBİ maçı öncesinde iki kulübün yetkilileri Emniyet'te düzenlenen İl Spor Güvenlik Kurulu'na katıldı. Vali Muammer Güler maç için iki güvenlik planı hazırladıklarını açıkladı. Güler, "B planı Galatasaray kazanırsa uygulanacak. O zaman 3 bin 700 polis görev yapacak. A planı ise Beşiktaş'ın kazanmasına endeksli. O zaman trafik ekipleri dahil bu rakam 6 bin 700'e çıkacak" dedi. 
     
Cim-Bom'a 500 bilet      BEŞİKTAŞ yönetimi, Ali Sami Yen Stadı'nda kendilerine ayrılan bilet sayısının üstüne çıkmama kararı aldı. Siyah - Beyazlılar'ın pazar günkü derbi için Galatasaraylı taraftarlara 500 bilet vereceği bildirildi. Önümüzdeki günlerde teslim edilecek olan biletleri Sarı - Kırmızılı kulübün satacağı açıklandı. Galatasaraylılar maça polis koruması eşliğinde gelecek. 
     

</TEXT>
</DOC>
