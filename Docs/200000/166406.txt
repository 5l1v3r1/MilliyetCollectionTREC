<DOC>
<DOCNO> 166406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sonspo02.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Şaş Adana usulü düğünle dünyaevine girdi... 
</HEADLINE>
<TEXT>

     Galatasaray'ın Milli futbolcusu Hasan Şaş Adana HiltonSA'nın Seyhan kıyısındaki Riverside isimli açık mekanda, Adana usulü yapılan düğünle evlendi. 
     Hasan Şaş ile Sibel Yalçın'ın nikahını, Adana Büyükşehir Belediyesi Başkanı Aytaç Durak kıydı. Nikahın şahitliklerini ise Galatasaray Kulübü Başkanı Özhan Canaydın ile Teknik Direktör Fatih Terim yaptı. 
     Nikah defterine imza atan Hasan Şaş'ı uyaran Galatasaray Kulüp Başkanı Canaydın, ''Sen nasıl olsa boş mukaveleye imza atmaya alıştın. Şimdiki imza farklı, iyi oku'' dedi. 
     Havai Fişek gösterileriyle başlayan Hasan Şaş'ın düğününe 800 kişi katıldı. Ayrıca gecede Mahsun Kırmızıgül ile Coşkun Sabah konser verdiler. Hasan Şaş'ın babası Malik Şaş ve annesi Mediha Şaş tüm masaları dolaşarak konuklarla tek tek ilgilendiler. 
     Çiftin düğününe, Futbol Federasyonu Başkanı Haluk Ulusoy, yönetim kurulu üyeleri Ata Aksu, Selami Özdemir, Hüsnü Yılmaz Hayali, Milli Takımlar Menajeri Can Çobanoğlu, Milli Takımlar Teknik Direktörü Şenol Güneş ve Milli Takım futbolcularından Hakan Şükür, Fatih Akyel, Ümit Karan, Volkan Arslan ile kulüp yöneticileri, antrenörler ve sporcular katıldı. 
     Bu arada, düğüne katılan konuklara kebap ağırlıklı Çukurova yemekleri ikram edildi. 
     Şaş çiftinin geceyi Adana HiltonSA'nın Seyhan nehri manzaralı kral dairesinde geçireceği öğrenildi. 
     
</TEXT>
</DOC>
