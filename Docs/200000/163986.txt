<DOC>
<DOCNO> 163986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sontur16.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan'dan Ak Parti'ye "İslam aleminden selam bile alamazsınız" 
</HEADLINE>
<TEXT>

     SP Genel Başkanı Necmettin Erbakan, AK Parti yöneticilerine seslenerek, ''İran'a karşı da ABD ile işbirliği yaparsanız, bundan sonra İslam aleminden bir selam bile alamazsınız'' dedi. 
     Erbakan'ın partisinin Ankara İl Başkanlığı'nda düzenlediği basın toplantısı, 75 dakika sürdü. 
     Halkın perişan olduğunu ve milletin inim inim inlediğini iddia eden Erbakan, ''Bir kısım medya''nın ''bu acı gerçeği'' dile getirmediğini söyledi. Bunun, medyanın ticari faaliyetleri olması ve hükümetten birtakım menfaatler temin etme beklentisinden kaynaklandığını savunan Erbakan, ''Mecliste de bir muhalefet partisi olmadığını için, bu görevleri SP'nin yerine getirmeye çalıştığını'' söyledi. 
     Milletin perişanlığının temelinde 3 Kasım seçimlerinde yanıltılmasının geldiğini öne süren Erbakan, ''3 Kasım seçimleri şahane bir oyundu. 70 milyon insan aldatılmıştır. IMF'den kaçarken IMF'nin kucağına düşmüştür'' dedi. 
     
     ''HİDAYETİ KARARMIŞ'' 
     Erbakan, ABD'nin, petrol sahalarını kontrol etmek ve İsrail'in güvenliğini sağlamak için 11 Eylül'ü bahane ettiğini öne sürdü. 
     ABD'nin Afganistan ve Irak'ta yaptıklarının ''Hitler'den farkının kalmadığını'' gösterdiğini ifade eden Erbakan, İran'daki gelişmelerin de öğrenci hareketleriyle alevlendirilmeye çalışıldığını söyledi. 
     ABD'nin olası bir İran harekatında Türkiye'nin tam desteğini almak istediğini, bu amaçla da ''sırtını okşadığını'' kaydeden Erbakan, şöyle devam etti 
     ''AKP yöneticilerine sesleniyorum Eğer Irak savaşında olduğu gibi İran'a karşı yapılacak bir harekette de siz ABD'nin yanında olur, İran'ın herhangi bir şekilde işgaline yardımcı olursanız, bir daha 1.5 milyar İslam aleminden bir tek selam bile alamazsınız.'' Genelkurmay'ın İran Genelkurmayı'nı Türkiye'ye davetine AK Parti yönetiminin ''ABD bundan hoşlanmaz'' diyerek tepki gösterdiğini ileri süren Erbakan, ''Bu ne hidayet kararmasıdır. Hayır ile şerri ayıramıyor'' dedi. 
     
     ''BÜROKRATİK OLİGARŞİ YENİ OLUŞMADI...'' 
     AK Parti yönetiminin, yerel seçimlerde SP'den çekinmeleri dolayısıyla Malezya'dan, ''2004 yılında biz de IMF ile ilişkilerimizi keseceğiz'' mesajı gönderdiğini anlatan Erbakan, sözlerini şöyle sürdürdü 
     ''Peki, daha dün her şeyimizle IMF'ye sıkı sıkıya bağlı olacağız diyen siz değil misiniz Şimdi ne oldu da IMF'den ayrılacağız diyorsunuz 
     Bunların temel özellikleri dönerlik ya... Daha dün IMF'yi tenkit edenler başka galakside yaşıyorlardı, şimdi kendisi IMF'yi tenkit etmeye kalkıyor. Böylece adeta sanki galaksisini değiştirmiş bulunuyor...'' Bir gazetecinin sorusu üzerine de Erbakan, ''Bürokratik oligarşi''nin yeni oluşmuş bir şey olmadığını söyledi. Başbakan Erdoğan'ın bunu bile bile vaatlerde bulunduğunu kaydeden Erbakan, ''Sebep kendisinde. Hidayeti kararmış, hayır ile şerri ayıramıyor, onun için de helaka doğru gidiyor'' dedi. 
     
</TEXT>
</DOC>
