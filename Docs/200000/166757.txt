<DOC>
<DOCNO> 166757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/spor/spo01.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL REST DEDİ 
</HEADLINE>
<TEXT>

Beşiktaş, Cordoba konusunda geri adım atmadı. Kolombiyalı kalecinin bonservis bedelini gönderme kararı aldı. 2. Başkan Hüsnü Güreli, "Arsenal, Cordoba'yı çok istiyorsa gelsin bizden alsın" diye konuştu 
     BİLAL MEŞE 

     Arsenal köşeye sıkıştı 
     SİYAH - Beyazlı yönetim Arsenal ile anlaştığını açıklayan Cordoba konusunda geri adım atmayarak Kolombiyalı kalecinin bonservis bedelini göndermeye karar verdi. Daha önce Boca Juniors'a nakit para yerine teminat mektubu veren yönetim bugün Arjantin kulübüne banka yoluyla 1 milyon 600 bin dolar gönderecek ve Cordoba'nın bonservisini alacak. Beşiktaş'ın bu son dakika hamlesi Kolombiyalı kaleci ve Arsenal kulübünü köşeye sıkıştırdı. 
     
     Güreli'den gözdağı 
     İKİNCİ Başkan Hüsnü Güreli ise "Hukuksal açıdan hiçbir eksiğimiz yok. Anlaşma gereği parayı yatırdığımız taktirde Cordoba bizim malımız olacak. Arsenal, Cordoba'yı çok istiyorsa gelsin bizden alsın" diye konuştu. İbrahim'in düğününde Cordoba olayı sıcaklığını korurken Zago ve eşinin Kolombiyalı kaleciyi ikna etmek için yoğun uğraş verdiği belirtildi. Cordoba, "Geleceğim söz konusu. Ailemi düşünmek zorundayım" dediği öğrenildi. 
     
     İlk hedef Hırvat 
     ALTERNATİF arayışlarını sürdüren Beşiktaş rotayı Hajduk Split'in yetenekli file bekçisi Stippe Pletikosa'ya çevirdi. Yönetim Kurulu Üyesi ve Dış İlişkiler Sorumlusu İbrahim Altınsay'ın, Hırvat kaleci ile pazarlıklara başladığı belirtildi. Pletikosa ile yapılan ön görüşmelerin olumlu geçtiği ve teknik direktör Mircea Lucescu'nun genç kaleciye onay verdiği vurgulandı. 
     
     "Tanıyoruz, biliyoruz" 
     ALTINSAY'IN Pletikosa ile prensip anlaşmasına vardığı vurgulandı. Siyah - Beyazlı yönetici, "Pletikosa'yı tanıyoruz, yeteneklerini biliyoruz. Daum'un son döneminde de almak istedik. Ancak Daum, Kjaer'i tercih etmişti. Bu kaleci için alternatif isimler var" diye konuştu. Bazı idareciler ise, Hırvat kaleciyle hafta sonuna kadar anlaşma sağlanacağını iddia ettiler. 
     
Beşiktaş, Zürih'e uçtuKartal, 9 günlük İsviçre kampına eksik gitti. Siyah-Beyazlılar'da milli futbolculara izin verildi. Yabancılar da 5 Temmuz'da katılacak 
     Lucescu idmanda yoktu 
     YENİ sezon hazırlıklarına İstanbul'da başlayan Beşiktaş, dün sabah idmanını yaptı, öğlen de kamp yapacağı Zürih'e gitti. Antrenmana, Teknik Direktör Mircea Lucescu dışında Sergen, İlhan Mansız ve Yasin Sülün de katılmadı. Antrenör Feyyaz Uçar'ın yaptırdığı çalışmada yeni transferler Okan Koç ile Sinan takımdan ayrı düz koşu yaptı. 
     
     Kafile Başkanı Demirören 
     SİYAH-BEYAZLILAR, öğlen de de 9 Temmuz'a kadar kalacakları Zürih kampı için İsviçre'ye gitti. Siyah-Beyazlılar'ın kafile başkanlığını Yıldırım Demirören yaparken, milli takımda bulunan İbrahim ve Ahmet Yıldırım, kamp süresince dinlenecek. Zago, Ronaldo, Giunti, Pancu ve Ahmed Hassan ise 5 Temmuz'da kampa katılacak. 
     
Mansız kriziBeşiktaş'ta İlhan Mansız ile Sinan Engin kapıştı. Takımdan farklı kıyafet giyen futbolcuyla tartışan Engin, "Benim gözümde İlhan bitmiştir. Yeni sezona onsuz başlayabiliriz" dedi 
     ORHAN YILDIRIM 

     "Gidersem dönmem" 
     KIYAFET krizi, Beşiktaş'ı karıştırdı. İsviçre yolculuğu öncesinde, İlhan Mansız, bütün takımdan farklı bir kıyafetle geldi. Bunu gören Menajer Sinan Engin, genç futbolcuyu azarlayıp, git üzerini değiştir" dedi. Mansız ise eşyalarının uçağa verildiğini söyledi. Ancak Engin kimseye ayrıcalık olmayacağını belirterek, "Git, ne yaparsan yap elbiseni değiştir" dedi. İlhan, Engin'e rest çekerek, ""Gidersem bir daha gelmem" ifadesini kullandı. 
     
     Engin affetmedi 
     BUNUN üzerine Beşiktaş Menajeri, "Gelmezsen gelme" diye bağırdı. Ancak İlhan bu diyaloğa rağmen uçağa bindi, uçak Zürih'e indiğinde de takımla aynı olan elbisesini giyip, Sinan Engin'den özür diledi ve olay şimdilik tatlıya bağlandı. Fakat Engin buna rağmen, "Artık benim gözümde İlhan Mansız bitmiştir. Bundan sonra yapacağı en küçük hatada takımla ilişkisi kesilir. Yeni sezona İlhan Mansız'sız başlayabiliriz" diye konuştu. 
     

</TEXT>
</DOC>
