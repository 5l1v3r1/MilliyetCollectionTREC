<DOC>
<DOCNO> 186863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sontur26.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkere Bakanlar Kurulu'nda imzaya açıldı... 
</HEADLINE>
<TEXT>

     Başbakan Recep Tayyip Erdoğan'ın başkanlığında gerçekleştirilen Bakanlar Kurulu toplantısı sona erdi. Adalet Bakanı ve Hükümet Sözcüsü Cemil Çiçek, Irak'a asker gönderilmesine ilişkin tezkerenin Bakanlar Kurulu üyeleri tarafından imzalandığını ve TBMM'ye gönderileceğini bildirdi. 
     Çiçek, Bakanlar Kurulu toplantısının ardından yaptığı açıklamada, Irak'a asker gönderilmesiyle ilgili tezkerenin Bakanlar Kurulu'nda imzaya açıldığını ve imza işleminin tamamlandığını belirtti. 
     Cemil Çiçek, ''Muhtemelen, meclis gündemimizde bir sıkıntı yoksa, Irak'a asker gönderilmesiyle ilgili olarak TBMM'nin karar vermesine imkan sağlamak bakımından, tezkereyi bugün meclise göndermiş olacağız'' diye konuştu. 
     Başbakanlık Merkez Bina'da gerçekleştirilen toplantı, yaklaşık 5 saat sürdü. 
     Hükümet sözcüsü Cemil Çiçek toplantıdan sonra yaptığı açıklamada, "Irak'a komşu oluşumuz ve terör nedeniyle konuya daha farklı bakıyoruz. Irak parça tesirli bir olaydır ve bu parçalardan doğan birçok sıkıntı bizi rahatsız etmektedir. Ayrıca Irak ile bizim tarihi, kültürel, dini bağlarımız vardır. O insanların bugün çektiği sıkıntılardan biran önce kurtulması da bu bağlarımızın tabi sonucudur. 
     Irak olayı başladığında herkesle görüşüp barışçı bir çözüm aradık ancak bugünkü neticeyi önleyemedik. Geldiğimiz bu noktada Irak olayına Türkiye'nin menfaatleri açısından bakmak durumundayız. Irak olayına geniş ve kapsamlı değerlendirmeler yapmak zarureti vardır. Olaylara hem Irak'ta hem bölgede önümüzdeki 10-20 yılı dikkate alarak karar vermek zorundadır. 
     Bugün vardığımız karar tezkere bakanlar kurulu'nda imzaya açılmış ve imzalar tamamlanmıştır. Tezkere bugün meclise gönderilecektir. 
     Türk askeri Irak'a bir yıl için gidecektir. Biz orada kalıcı değiliz. Yarın TBMM bu konuda karar verdikten sonra süreç işlemeye başlayacaktır." Adalet Bakanı ve Hükümet sözcüsü Cemil Çiçek, tezkerenin süreasinin 1 yıl olduğunu, asker sayısı konusunda hüküm yer almadığını belirtirken askerlerin ne zaman gönderileceğinin tezkere Meclis'ten geçtikten sonra Genelkurmay ve Dışişleri Bakanlığının yapacağı görüşmelerden sonra belirleneceğini söyledi. Çiçek, Bakanlar kurulu'nda tezkereye muhalefet eden bakan olmadığını bildirdi. 
     -Çiçek, bundan sonra ABD BM'nin geçen süre içinde karar alamadığını, ne zaman karar alacağının belli olmadığını belirtirken 40'dan fazla ülkenin Irak'a asker gönderdiğini kaydetti. 
     -Çiçek, tezkerenin TBMM Genel Kurulu'nda görüşülmesini istediklerini kaydetti. Tezkerenin kabulünün hemen asker gönderileceği anlamına gelmediğini vurgulayan Çiçek, hükümetin izin aldıktan sonra görüşmeleri daha rahat yürüteceğini söyledi. Çiçek, kendilerinin "siyasi karar" verdiklerini, teknik konuları devletin ilgili kuruluşlarının yürüteceğini bildirdi. 
     -Çiçek, "Şu veya bu bölge olup olmaması işin risk bölgesiyle alakalıdır" derken tezkerenin kabulü konusunda "tereddütleri olmadığını" söyledi. 
     
     ASKER SAYISIYLA İLGİLİ HÜKÜM YOK 

     Adalet Bakanı ve Hükümet Sözcüsü Cemil Çiçek, Türkiye'nin Irak'a asker göndermesine ilişkin izin tezkeresinde gönderilecek asker sayısının belirtilmediğini, bu sayının ihtiyaca göre değerlendirileceğini bildirdi. 
     Bakan Çiçek, Bakanlar Kurulu'nda ele alınan konulara ilişkin bilgi verdi. Toplantıda, Kamu Mali Yönetimi ve Kontrol Kanunu Tasarısı'nın ele alındığını bildiren Çiçek, bu tasarının amacının, ''Kalkınma planları ve programlarında yer alan politika ve hedefler doğrultusunda kamu kaynaklarının etkin, ekonomik ve verimli bir şekilde elde edilmesi ve kullanılmasını, hesap verilebilirliği ve mali saydamlığı sağlamak üzere kamu mali yönetiminin yapısını ve işleyişini, kamu bütçelerinin hazırlanmasını, uygulanmasını, tüm mali işlerin muhasebeleştirilmesini, raporlanmasını ve mali kontrolü düzenlemek olduğunu'' bildirdi. 
     Çiçek, söz konusu tasarının TBMM'ye sevk edilmesine karar verildiğini açıkladı. 
     Toplantıda ayrıca Basın Kanunu Taslağı hakkında Devlet Bakanı Beşir Atalay'ın kurul üyelerine bilgi verdiğini, kurul üyelerinin de taslak ile ilgili düşüncelerini dile getirdiklerini kaydeden Çiçek, dile getirilen hususlar dikkate alınarak taslağa son şekli verildikten sonra tasarı olarak TBMM'ye sevk edileceğini ifade etti. 
     Çiçek, Bakanlar Kurulu toplantısında görüşülen konulara ilişkin gazetecilerin sorularını da yanıtladı. 
     Bir gazetecinin, Irak'a gönderilecek asker sayısı ve konuşlanacağı bölgenin ne zaman belirleneceğine ilişkin sorusu üzerine, ''Onlar daha sonra konuşulacaktır. Yarınki tezkerede Irak'a asker gönderilmesi ile ilgili TBMM'den izin istiyoruz. Geri kalan konular devletin ilgili birimlerinin ve siyaseten hükümetin yapacağı müzakereler sonucunda belli olacaktır'' dedi. 
     İzin tezkeresine ilişkin kabine içinde muhalif görüşün bulunup bulunmadığına ilişkin Çiçek, ''Hayır, hiçbir muhalif görüş yok'' karşılığını verdi. 
     Çiçek, Türk askerlerinin Irak'a ne zaman gideceğine ilişkin tahmini bir takvim olup olmadığı sorusunu yanıtlarken de şunları söyledi 
     ''Evvela TBMM'den bu kararı aldıktan sonra Türk askerinin ne zaman, nasıl ve ne şekilde gideceği konusu Genelkurmayımızın, Dışişleri Bakanlığımızın yapacağı görüşmeler sonucunda -ki zaten bu görüşmeler devam ediyor- belli olacaktır ama süresi 1 yıldır. 
     Asker sayısı ile ilgili tezkereye bir hüküm koymuyoruz. İhtiyaca göre bu değerlendirilecektir. Temennimiz bu miktarın olabildiğince az olmasıdır. Temennimiz bu sürenin biz her ne kadar 1 yıl diyorsak da daha kısa sürede maksadın hasıl olmasıdır.'' Çiçek, bir başka gazetecinin, tezkereye asker sayısı ve konuşlanacağı bölgenin neden yazılmadığına ilişkin sorusu üzerine, ''Böyle icap ettiği için yazılmadı'' diye konuştu. 
     Başbakan Recep Tayyip Erdoğan'ın, Cumhurbaşkanı Ahmet Necdet Sezer ile bir görüşmesi ve bilgilendirmesinin söz konusu olup olmayacağına ilişkin soruya karşılık, Çiçek, ''Cumhurbaşkanı ile Başbakan'ın zaman zaman görüştüklerini'' belirtti. Irak konusunun bütün dünyanın ve Türkiye'nin gündeminde olduğu için her hafta yapılan görüşmelerde Irak konusunun bir şekilde gündeme geldiğini ifade eden Çiçek, Milli Güvenlik Kurulu'nda da konunun görüşüldüğünü söyledi. Çiçek, ''Dolayısıyla biz her kademede, her görüşmede Irak konusunu konuşuyoruz. Bu işin risklerini, sıkıntılarını, sorunlarını, bu toplantılarda değerlendirmeye, analiz etmeye çalışıyoruz'' dedi. 
     Hükümet Sözcüsü Çiçek, ''Şu ana kadar bir uluslararası mutabakat sağlanmadığına göre Türkiye, ABD'nin talebi üzerine asker göndermiş olacak, bu çerçevede şu ana kadar ABD ile imzalanmış bir anlaşma var mı, bundan sonra yapılacak görüşmeler çerçevesinde askeri, siyasi ve ekonomik konularda ne tür anlaşmaların imzalanması bekleniyor'' sorusunu yönelten gazeteciye şu karşılığı verdi 
     ''Herkes uluslararası meşruiyet veya uluslararası karar derken her defasında BM'yi kastediyor, orayı adres gösteriyor. Maalesef BM, aradan geçen bunca süre içerisinde bir karar alamamıştır. Ne zaman karar alacağı da belli değildir. İşin perde arkasına baktığımızda da uluslararası meşruiyet kavramı içerisinde herkes kendi ülkesinin menfaatini koruyup kollamaya devam ediyor. Biz de slogansal birtakım yaklaşımlar içinde değil, Türkiye'nin hayati menfaatleri, muhtemel gelişmeleri dikkate alarak bu kararı vermiş olmamız lazım gelir. Şuanda 40'dan fazla ülke zaten Irak'a asker göndermiştir, meseleye böyle bakmakta fayda var.'' Çiçek, ''Türk askerlerinin masraflarını kimin karşılayacağının belli olup olmadığı ve tezkerenin yarın mı yoksa Çarşamba veya Perşembe günü görüşüleceği'' sorusu üzerine, bundan sonraki konunun TBMM'nin gündemi ile alakalı olduğunu söyledi. Çiçek, kendi arzularının görüşülebilme imkanı varsa yarın görüşülmesi yönünde olduğunu kaydederek, muhtemelen yarın da görüşülebileceğini belirtti. Çiçek, konuşmasını şöyle sürdürdü 
     ''Bu iznin alınmış olması hemen ertesi gün asker gideceği anlamına gelmiyor. Değişik alanlardaki görüşmeler de devam ediyor. Bu anlamda TBMM'den izin alınmış olarak bundan sonraki müzakereleri daha büyük bir rahatlıkla yürütebilecektir. 
     Bakan Çiçek, bir başka soruyu yanıtlarken de Türkiye'nin sadece Irak'a asker olarak değil, mühendislik hizmetlerinden sağlık hizmetlerine varıncaya kadar devletin diğer birimleri olarak da gittiğini ve gitmek istediğini söyledi. Bunlar için izin almanın gerekmediğini, izin konusunun doğrudan doğruya Irak'a gönderilmesi ile ilgili olduğunu kaydeden Çiçek, Irak'ta barış ve huzur açısından sıkıntı olduğu için gidecek kuvvetlerin kompozisyonunun ister istemez maksadın teminine uygun bir yapıda olacağını ifade etti. 
     Çiçek, ''Bizim verdiğimiz karar siyasi bir karardır. Bunun izne dönüşebilmesi için TBMM'nin karar vermesi lazım. Muhtemelen yarın verecektir. Ondan sonraki konular teknik detaylardır. Bunlarla ilgili olarak ilgili devlet kuruluşları zaten müzakere ediyor, etmeye de devam edecektir'' dedi. 
     Bakanlar Kurulu'na Türk askerinin görev yapacağı yerler konusunda bilgi verilip verilmediğine ilişkin soruyu yanıtlarken de Çiçek, ''Bilgimiz var bu müzakere süreci içerisinde karar verilecek bir husustur. Genelkurmay Başkanlığı da zaten Dışişleri Bakanlığı ile bu konunun müzakeresini yapıyor. Şu veya bölge olması, işin risk yönüyle alakalıdır'' diye konuştu. 
     Çiçek, ''tezkerenin reddedileceği konusunda hükümetin bir tereddüdü var mı '' sorusunu ise ''Tereddüdümüz yok, tereddüdümüz olsaydı zaten göndermezdik'' diye yanıtladı. 
     

     
</TEXT>
</DOC>
