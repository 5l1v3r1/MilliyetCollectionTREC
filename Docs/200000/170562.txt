<DOC>
<DOCNO> 170562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/soneko01.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıt dışıyla mücadele için reçete hazır.. 
</HEADLINE>
<TEXT>

     Vergi Konseyi, Maliye Bakanı Kemal Unakıtan'ın ''yeni dönemde en öncelikli hedefimiz'' dediği kayıt dışı ekonomiyle mücadele için zaman geçirilmeden Stratejik ve Acil Eylem planlarının uygulamaya konulmasını istedi. 
     Maliye Bakanlığı'nca vergi sorunlarının ve çözüm yollarının tespiti amacıyla oluşturulan Vergi Konseyi tarafından Maliye Bakanı'na sunulan raporda, kayıt dışı ekonominin Türkiye'deki ve dünyadaki boyutları ile kayıtlı ekonomiye geçişte alınması gereken önlemler tek tek irdelendi. 
     Türkiye'de kayıt dışı ekonomiyi yaratan nedenlerin sıralandığı raporda, vergi ve SSK primlerinin yüksekliğinin, vergi sisteminin adil olmaktan çıkmasının ve sistematiğinin bozulmasının kayıt dışılığı beraberinde getirdiği ifade edildi. 
     Raporda, ekonomide kurumlaşmış işletme sayısının azlığı, yüksek enflasyon, kişi başına düşen gelirin çok düşük olması ve Türk halkında hala nakitle ödeme alışkanlığının sürmesinin de kayıt dışılığı teşvik ettiği vurgulandı. Maliye Bakanlığı'nın kayıt dışı ekonominin önlenmesi için verilen bazı yetkileri ya hiç kullanmadığı ya da etkin şekilde uygulayamadığı da belirtilen raporda, sık sık başvurulan vergi aflarının ve yetersiz cezaların da kayıt dışılığı tetiklediği görüşü savunuldu. 
     
     DÜNYADA VE BİZDE DURUM 
     Vergi Konseyi raporunda, dünyada ve Türkiye'de kayıt dışılık konusunda da bilgilere yer verildi. 
     Hemen hemen her ülkenin farklı oranlarda da olsa kayıt dışı ekonomiye sahip bulunduğu belirtilen rapora göre, ABD, Japonya, İsveç ve Singapur gibi gelişmiş ülkelerde kayıt dışı ekonominin oranı yüzde 8 ile 15 arasında değişiyor. Vergi ve sosyal güvenlik yüklerinin yüzde 70'lere ulaştığı İtalya ve İspanya'da ise bu oran yüzde 24-30 aralığında seyrediyor. Ancak gelişmiş ülkelerde ortalama kayıt dışılık oranı yüzde 15'ler civarında bulunuyor. 
     Asya ülkelerinden Sri Lanka ve Güney Kore'de yüzde 38-50, Macaristan, Bulgaristan, Polonya gibi eski doğu bloku ülkelerinde ise yüzde 24-83 arasında bulunan kayıt dışılık oranı için ülkemizde çok farklı değerler kullanılıyor. Çeşitli araştırmalarda yüzde 45-40'lar civarında gösterilen bu oran, bazı araştırmalarda ise yüzde 61'e kadar çıkıyor. 
     
     NE YAPILMALI 
     Vergi Konseyi, hazırladığı raporda kayıt dışı ekonomiyle mücadele için önerilen tedbirleri de şöyle sıraladı 
     -Stratejik eylem planı hazırlanmalı. Bu planda, kayıt dışı ekonomiyle mücadelede hangi önlemlerin ne zaman ve ne şekilde uygulamaya sokulacağı önceden ortaya konulmalı. 
     -Acil Eylem planı uygulamaya konulmalı. Bu planda gelir vergisi tarifesi, ilk dilimi yıllık asgari ücret tutarından ve oranı da yüzde 5'den başlayarak, üst dilim yüzde 40 olmak üzere yeniden düzenlenmeli. 
     -Gelir vergisi tarifesi tek olmalı, ancak emek gelirleri için asgari gider indirimi uygulanmalı. 
     -Yatırım indirimi selektif seçici bir teşvik aracı olarak görülmeli, istisna ve muafiyetler de bu çerçevede gözden geçirilmeli. İstisna ve muafiyetler nedeniyle ortaya çıkan yıllık vergi kaybı kamuoyuna açıklanmalı. 
     -Stopaj oranları adaletsizliği ortadan kaldıracak şekilde açık ve net olarak belirlenmeli. Stopaj suretiyle vergileme asgari seviyede tutulmalı. 
     -Katma değer vergisinde oran farklılıkları kaldırılmalı, biri düşük, diğeri normal olmak üzere en fazla 2 oran belirlenmeli. 
     -Zirai kazançları vergileme sistemi gözden geçirilmeli. 
     -Vergi yasaları sık sık değiştirilmemeli. 
     -Kayıt dışı ekonomi ile mücadelenin altyapısı sağlam şekilde oluşturulmalı ve vergi oranları yıllar itibarıyla kademeli olarak düşürülmeli. 
     -Belge düzenindeki zaafiyetleri azaltmak için ücretlilere uygulanan özel gider indirimi vergi iadesi aylık esasa dönüştürülmeli. 
     -Alışverişlerde kredi kartı ve çek gibi modern ödeme araçlarının kullanımı yaygınlaştırılmalı. 
     -Kayıt dışı istihdamın azaltılması için SSK prim ve oranları düşürülmeli. 
     -Vergi yargısında hürriyeti kısıtlayıcı cezaların uygulanmasını sağlayacak tedbirler alınmalı. 
     -Kayıt dışılıkla etkin mücadele için gelir idaresi ile vergi denetiminin yeniden yapılandırılması sağlanmalı. 
     -Kayıt dışılıkla mücadele bir devlet politikası olarak benimsenmeli. 
     
</TEXT>
</DOC>
