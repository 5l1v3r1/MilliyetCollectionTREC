<DOC>
<DOCNO> 190727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/soneko25.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Krediyi ne zaman işimize gelirse o zaman kullanacağız 
</HEADLINE>
<TEXT>

     Devlet Bakanı Ali Babacan, ABD'den gelecek 8.5 milyar dolarlık kredi konusunda, kredinin ne zaman kullanılacağına Türk tarafının karar vereceğini, şu anda kullanımı için acil bir durum bulunmadığını belirterek, ''Ne zaman işimize gelirse o zaman kullanırız'' dedi. 
     Babacan, Hazine Müsteşarlığı'nda AB Komisyonu Türkiye Temsilcisi Büyükelçi Hansjörg Kretschmer ile düzenlediği basın toplantısının ardından soruları yanıtladı. 
     Bakan Babacan bir soru üzerine, krediyi kullanmak için uzunca bir süre olduğunu, hemen kullanma mecburiyetlerinin bulunmadığını, sözleşmeye göre esneklikler bulunduğunu ifade ederek, şöyle dedi 
     ''Şu anda biliyorsunuz hazinemizin finansman durumu son derece rahat. Borçlanma imkanlarımız son derece rahat. Onun için böyle bir krediyi zamanından evvel kullanıp da bir yandan da faiz ödemeye başlamayı açıkçası biz uygun görmüyoruz. Tamamen teknik çalışmalara bağlı bir karar olacak, ne zaman uygun görürsek o zaman kullanacağız.'' Babacan 8.5 milyar dolarlık krediye ilişkin bir başka soru üzerine yerinden uygulama sistemi çerçevesinde 3 yıl içinde Avrupa fonlarından 1 milyar euroluk bir hibenin geleceğine işaret ederek, ''8.5 milyar dolar 1 milyar dolar hibe karşılığı bir kredi. 8.5 milyar dolar bir yere, bu iş bir yere bu çok daha önemli'' yanıtını verdi. 
     Babacan, bir soru üzerine Kamu Mali Yönetim ve Kontrol Yasa Tasarısının üç yıldır ortada sürünen bir tasarı olduğunu ifade ederek, bununla ilgili kurumlar arası görüş ayrılıklarını giderdiklerini ve ilgili uluslararası kurumlarla tasarıyı ele aldıklarını ve herhangi bir anlaşmazlık konusu bulunmadığını kaydetti. 
     Tasarının bir kaç gün içinde Meclise sevkedileceğini bildiren Babacan, tasarının her yönüyle incelendiğini, hiçbir kurumun ve uluslararası kurumun söyleyeceği hiçbir şey olmayacağını söyledi. 
     Aynı soru üzerine Hazine Müsteşarı Halil İbrahim Çanakçı da tasarının uygulanmasında herhangi bir çelişkili durumun söz konusu olmadığını, konunun mutabakat zaptı ile geniş bir çerçevesinin bulunduğunu söyledi. 
     
     KRETSCHMER 

     AB Komisyonu Türkiye Temsilcisi Büyükelçi Kretschmer ise bir gazetecinin, Türkiye'ye önümüzdeki üç yıl içinde verilecek 1 milyar euroluk fonun kullanılmasına yönelik denetimin kim tarafından yapılacağını sorması üzerine, ''AB Genel Sekreterliği bünyesinde özerk bir kurum olan Merkezi Finansman ve İhale Biriminin bu fonlara ilişkin ihaleleri yöneteceğini ve bu süreçteki denetimin AB Komisyonu Türkiye Temsilciliği tarafından sağlanacağını'' belirterek, bu süreçte ilgili bakanlıkların da rol alacağını kaydetti. 
     
     AB'NİN FONLARI ARTACAK... 

     Büyükelçi Kretschmer, AB'nin, önümüzdeki iki yıl içinde, Türkiye'ye sağlayacağı fonların miktarının artacağını belirterek bu fonları Türk yetkililerin idare etmesinin, Türkiye'ye bir tecrübe kazandıracağını, daha ileride, AB'den gelecek yapısal ve dayanışma fonlarını Türkiye'nin daha kolay idare edebileceğini ifade etti. 
     Yerinden Uygulama Sistemi DIS çerçevesinde, Türkiye'den çok yüksek standartların istendiğine ve Türkiye'nin bunları yerine getirdiğine dikkat çeken Kretschmer, bunun Türkiye'ye, AB'ye katılım sonrasında da bir tecrübe sağlayacağını bildirdi. 
     AB'nin genişleme sürecinde, AB'ye yeni üye olan ülkelerin, artan hacimdeki fonların yönetimi konusunda sıkıntı yaşadıklarını vurgulayan Kretschmer, halbuki Türkiye'nin, bu yüksek standartları şimdiden sağlamış olması nedeniyle, AB'ye üye olduğunda çok iyi bir başlangıç yapabileceğini söyledi. 
     Kretschmer, DIS ile ilgili olarak ''Aktif İç Gücü Programları Projesi'' adındaki sözleşmeyi dün Çalışma ve Sosyal Güvenlik Bakanlığı ile gerçekleştirdiklerini hatırlatarak, bunun Türkiye'deki ilk DIS sözleşmesi olduğunu da hatırlattı. 
     

     
</TEXT>
</DOC>
