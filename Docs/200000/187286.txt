<DOC>
<DOCNO> 187286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/soneko34.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
2004 yılı makro hedefleri... Kişi başı gelir 3 bin 644 dolar 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, 2004 yılı makro ekonomik hedeflerinin kesinleştirildiğini, gelecek yıl yüzde 5 büyüme ve yıl sonu itibariyle yüzde 12 enflasyon öngörüldüğünü bildirdi. 
     Şener, bugün yapılan Yüksek Planlama Kurulu YPK toplantısının ardından düzenlediği basın toplantısında, toplantıda, hükümetin mali disiplini sağlama ve başlatılan reformların sürdürülmesi konusundaki kararlılığının altının çizildiğini, bu çerçevede ülkedeki sosyal ve fiziki altyapının iyileştirilmesine ilişkin yatırımların öncelikle tamamlanmasının öngörüldüğünü söyledi. 
     Toplantının basına kapalı olarak devam eden kısmında, Devlet Planlama Teşkilatı'nın DPT 2004 yılı program hedefleri ve kamu yatırımlarındaki gelişmeler hakkında brifing sunduğunu kaydeden Bakan Şener, 2004 yılı program hedeflerinin de kesinleştiğini açıkladı. 
     Şener'in verdiği bilgiye göre, 2004 yılında gayri safi milli hasılada GSMH yüzde 5 büyüme öngörülüyor. GSMH, 419.7 katrilyon liraya, dolar olarak da 261.7 milyar dolara ulaşacak. 
     Yıl sonu nüfus 71.8 milyon kişi olarak öngörülürken, kişi başına gelir 3 bin 644 dolara yükselecek. 
     Bakan Şener, 1999 ve 2001 yıllarındaki krizlerle kişi başına milli gelir düzeyinin düştüğünü, 2001 yılında 2 bin 101 dolar olan kişi başına gelirin 2002'de 2 bin 609 dolar olarak gerçekleştiğini hatırlattı. 
     Hükümetin izlediği büyümeye yönelik politikalar ve makro ekonomik hedeflerin sağlanması nedeniyle 2003 yılı sonu itibariyle kişi başına gelirin 3 bin 366 dolar düzeyine ulaştığını kaydeden Bakan Şener, ''2004 yılı program hedefine göre ise 3 bin 644 dolar olacak. Bu, şu ana kadar Türkiye'nin ulaştığı en yüksek milli gelir düzeyi'' dedi. 
     Bakan Şener, yıl sonu itibariyle TEFE ve TÜFE yüzde 12 enflasyon hedeflendiğini de bildirdi. 
     Toplantıda, makro ekonomik hedefler dışında 2003 yılı bütçe uygulama sonuçlarının da ele alındığını kaydeden Şener, bazı hedeflerde önceden ilan edilenlerden daha iyi bir gelişme sağlandığını da belirtti. 
     
     BÜTÇE AÇIĞI, ÖNGÖRÜLENİN ALTINDA 

     2003 yılı bütçe açığının 45.1 katrilyon lira olarak planlandığını ifade eden Şener, bütçe açığının yıl sonu hedefinin 40.8 katrilyon lira olarak revize edildiğini kaydetti. 
     Bütçe açığının ilk defa, Meclis'ten çıktığı şeklinden daha da azalarak gerçekleştiğine işaret eden Şener, bunu hükümetin bütçe disiplinine gösterdiği özenden ve sıkı bütçe politikalarından kaynaklandığını söyledi. 
     Geçmiş hükümetlerin uyguladıkları politikalardan dolayı işadamlarının ve ekonomi birimlerinin sağlıklı kararlar alamadığını belirten Bakan Şener, 58. ve 59. hükümetin kararlı bir ekonomik program sürdürmesi nedeniyle, piyasaların bu güveni satın aldıklarını ifade etti. 
     Şener, Cuma günü ikinci bir YPK toplantısı düzenleyeceklerini de kaydetti. 
     
     SORULAR 

     Şener, yatırımcı kuruluşların yatırım taleplerine ilişkin soru üzerine, bütçe imkanlarına, makro ekonomik hedeflere bakılarak, yatırımcı kuruluşların taleplerinin değerlendirildiği karşılığını verdi. 
     İmar Bankası'nın 2004 bütçesinde bir yük oluşturup oluşturmayacağı yönündeki soruya karşılık Şener, ''O yükün, bütçe ile bir ilgisi yok. Onu nakit yönetimi ile değerlendirmek lazım. Bu konuda ilerki günlerde açıklama yapacağız'' diye konuştu. 
     Irak'a asker gönderilmesi halinde bununla ilgili masrafların bütçede gösterilip gösterilmeyeceğine ilişkin soru üzerine de Şener, şunları söyledi 
     ''Bu konu, bundan sonraki gelişmelerle birlikte değerlendirilecektir. Dolayısıyla bu konuda mülahazada bulunmaya şu safhada gerek yoktur. Ama bütçe imkanları içerisinde her zaman, olduğu gibi bazı rezerv ve hareket alanları yıl içi gelişmelerine göre düşünülür. '' ''Yeni bir taşıt vergisi gelecek mi'' şeklindeki soruyu ise Şener, ''Yeni yükümlülüklerle ilgili bir karar, şu safhada yoktur'' şeklinde yanıtladı. 
     
</TEXT>
</DOC>
