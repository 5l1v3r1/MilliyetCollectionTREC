<DOC>
<DOCNO> 188421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/ekonomi/eko01.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
2004 bütçesi 160.9 katrilyon lira 
</HEADLINE>
<TEXT>

   2004 yılı bütçe büyüklüğü 160.9 katrilyon, bütçe gelirleri 114.5 katrilyon, bütçe açığı 46.3 katrilyon, faiz dışı fazla hedefi de yüzde 6.5 olarak belirlendi 
      ANKARA Milliyet 
   
   Başbakan Yardımcısı Abdüllatif Şener, 2004 yılı bütçe büyüklüğünün 160.9 katrilyon lira olacağını açıkladı. Dün akşam toplanan Yüksek Planlama Kurulu 2004 yılı bütçe büyüklüklerine nihai şekli verdi. Toplantıda IMF heyetiyle üzerinde uzlaşılan 2004 yılı bütçe büyüklükleri karara bağlandı. 
   Toplantıdan sonra açıklama yapan Başbakan Yardımcısı Abdüllatif Şener, 2004 bütçe hedefleri konusunda bilgi verdi. Buna göre 2004 yılı bütçe büyüklüğü 160.9 katrilyon olarak belirlendi. Bütçe gelirleri 114.5 katrilyon, bütçe açığı 46.3 katrilyon faiz dışı fazla hedefi de geçen yıl olduğu gibi yüzde 6.5 olarak belirlendi. Vergi gelirleri ise 2004 yılı için 99.1 katrilyona ulaştı. 
   Şener'in açıkladığı rakamlara göre, daha önce öngörülen rakamlarla karşılaştırıldığında harcamaların kısıldığı, gelirin ise yüksek tutulduğu dikkat çekti. Bütçe açığı ise ilk defa toplam harcamaları yüzde 28'i, yani üçte birinden daha az olarak öngörüldü. 
   
   Tekel ürünlerine ayarlama 
   Abdüllatif Şener, Ek Motorlu Taşıt Vergisi'nin iptalinden kaynaklanan önlem ihtiyacı konusunda "yasalardan kaynaklanan otomatik bir ayarlama" yapılacağını söyledi. 
   Şener ayrıca sanayicinin rekabeti açısından hükümetin elektrik ve doğalgaza zam yapmayacağını söyledi. 
   Şener, bir soru üzerine Irak'a asker gönderilmesi konusunun bütçe rakamları içinde düşünülmemesi gerektiğini söyledi. 
   Bu arada Özelleştirme İdaresi Başkanı Metin Kilci Tekel ürünlerinden alınan Özel Tüketim Vergisi'nde ayarlama yapılacağını doğruladı. Kilci, örnek vererek votka ve rakı fiyatlarındaki dengesizliklerin giderileceğini açıkladı. 
   
   
</TEXT>
</DOC>
