<DOC>
<DOCNO> 157300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sonspo04.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor mutlu Farkı kaçırdık... 
</HEADLINE>
<TEXT>

     Birinci Süper Futbol Ligi'nde, Gaziantepspor'u 2-1 yenerek, 6 haftalık aradan sonra ligde galibiyet elde eden Trabzonspor'da, futbol ve alınan sonuç moralleri yerine getirdi. 
     Asbaşkan Erol Tuna, Gaziantepspor ile yaptıkları karşılaşmaların bir ''Anadolu Derbisi'' biçiminde geçtiğini belirterek, ''Sahamızda yaptığımız bu maçta iyi bir futbol oynadık. Özellikle ikinci yarıda yakaladığımız gol pozisyonlarını değerlendirebilseydik, maçtan daha farklı bir galibiyetle ayrılabilirdik'' dedi. 
     Bordo-mavili futbolcuların kaliteli oyuncular olduğunu ve kendilerine yakışır oyunlarını Gaziantepspor maçında sergilediğini de ifade eden Tuna, ''Gelecek sezon bu takım çok daha başarılı olacaktır. Yapacağımız oyuncu transferleriyle de gelecek yıl, şampiyonluk yarışı içinde yer alacağız'' diye konuştu. 
     Tuna, bordo-mavili takımın ligde hak ettiği yerde bulunmadığını da ifade ederek, şöyle devam etti 
     ''Trabzonspor, bu sezon oynadığı futbol ile ligde daha üst sıralarda kendine yer bulabilirdi. Ancak Türkiye Kupası bizi oldukça etkiledi. Bu kupanın rehavetini üzerimizden atmamız uzun sürdü. Neticede bu kadro 6 haftalık bir galibiyet sıkıntısı yaşayacak bir kadro değildi.'' Bordo-mavili taraftarların, maçlara ilgisizliğinden yakınan Tuna, onları yanlarında görmek istediklerini de sözlerine ekledi. 
     Öte yandan Trabzonspor'da sakatlığı süren Belçikalı oyuncu Somers, sezonu erken kapatarak dün ülkesine gitti. 
     
</TEXT>
</DOC>
