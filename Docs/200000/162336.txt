<DOC>
<DOCNO> 162336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/ekonomi/eko04a.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ruslar alım taahhüdünü tutsun' 
</HEADLINE>
<TEXT>

     EKONOMİ SERVİSİ 

     Garanti Bankası'nın dış ticaret toplantısında konuşan Dış Ticaret Müsteşar Yardımcısı Ülker Güzel, Rusya'nın yerine getirmediği mal ve hizmet alımı taahhüdünün 1994 - 2002 dönemi itibarıyla 3.6 milyar dolar olduğunu söyledi. 
     Güzel, 1984 tarihli doğalgaz anlaşmasının off - set hükümlerinin uzun süredir uygulanmadığını belirterek, "Ticaret açığımızın giderek arttığı bu dönemde Rusya'nın bu yükümlülüklerini yerine getirmesini bekliyoruz" dedi. 
     Geçen yıl 5 milyar dolara ulaşan ticaret hacminin, Rusya Federasyonu ile olan ticari ilişkilerin tarihinde gelinen en üst düzeye işaret ettiğini belirten Güzel, "2002 yılı itibariyle Türkiye ile 3.8 milyar dolarlık ihracat yapan Rusya Federasyonu'nun Türkiye'nin genel ithalatı içinde payı geçtiğimiz yıl yüzde 7.6 olmuştur. Rusya, Türkiye'nin ithalat yaptığı ülkeler arasında ikinci sıraya yükselmiştir" dedi. 
     Türk firmalarının Rusya'daki yatırımlarının tutarının 500 milyon doları aştığını, bunun Türk işadamlarının iki ülke ekonomik ilişkilerinin geleceğine duydukları güvenin bir yansıması olduğunu söyledi. 
     Güzel, "Bu bağlamda Rus yatırımcılarını da Türkiye'de yatırım yapmaya beklediğimizi ifade etmek istiyorum" dedi. 
     Toplantının açılışında konuşan Garanti Bankası Genel Müdürü Ergun Özen de, 150 milyon nüfusu, zengin doğal kaynakları ve 168 milyar dolarlık dış ticaret hacmi olan Rusya'nın coğrafi konumu ile Türkiye için stratejik pazar olduğunu söyledi. 
     

</TEXT>
</DOC>
