<DOC>
<DOCNO> 198953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/yasam/yas07.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekneci Salgür'e uyarı kurşunları 
</HEADLINE>
<TEXT>

   Formula 1'in patronunun teknecisi Necdet Salgür, otomobiline aldığı adam tarafından 6 kurşunla vuruldu 
      ÖNAY YILMAZ İstanbul 
   
   Formula 1'in patronu Bernie Ecclestone'un bir teknesini yapıp teslim eden, ikincisinin de yapımına başlayan Proteksan Genel Müdürü Necdet Salgür, geçen cuma akşamı tersaneden çıkarken aracına aldığı bir kişinin silahlı saldırısına uğradı. 
   Saldırganı sima olarak tanıdığını belirten Salgür, olayı şöyle anlattı "Cuma akşamı tersaneden otomobilimle çıkarken birisi yanıma yaklaştı, 'Necdet Abi, beni de Kaynarca yakınlarında bırakabilir misin ' dedi. Adamı sima olarak tanıyordum ama adını bilmiyorum. İsmimle hitap edince otomobile aldım. Yolda çok az sohbetimiz oldu. Bacaklarının ağrıdığını söyledi. Aynı sıkıntıyı yaşadığımı söyledim. Kaplıcaları tavsiye etti. Birkaç kilometre gittikten sonra inmek istedi. İnerken silahını çekti ve bacaklarıma ateş etti. Sonra kaçtı." 
   
   'Rahatsız oldular' 
   Dört kurşunun sağ, iki kurşunun da sol bacağına isabet ettiğini belirten Salgür, "Tuzla'daki tersanelere yakın Güzelyalı'da 20 dönümlük yere taşınmaya hazırlanıyoruz. Sanırım birileri rahatsız oldu. Para sızdırmaya çalışıyorlar ve böylece de gözdağı vermiş olabilirler" diye konuştu. 
   Doktorlar, Necdet Salgür'ün bacağına isabet eden 6 kurşuna rağmen yürüyebileceğini söylediler. 
   
   
</TEXT>
</DOC>
