<DOC>
<DOCNO> 188901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/guncel/gun07.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AIDS diye yanlış rapor verdiler 
</HEADLINE>
<TEXT>

   Ev kadını Yıldırım, yanlış rapor için savcılığa şik yette bulunacak 
      ŞEVKET ERZEN Çorum DHA 

   
   Çorum Devlet Hastanesi'nde kan testi yaptıran ev kadını Nursema Yıldırım, verilen yanlış rapor nedeniyle "AIDS şoku" yaşadı. 24 saat sonra sonucun "negatif" yerine "pozitif" yazıldığı ortaya çıktı. Kıl dönmesi nedeniyle ameliyat olması gereken iki çocuk annesi 27 yaşındaki Yıldırım, ameliyat için istenen testler nedeniyle Devlet Hastanesi'nde kan verdi. Yapılan teste göre Yıldırım'ın kanında HIV bulundu. AIDS şokunu önce tahlil sonuçlarını hastaneden alan Yıldırım'ın eczacı kalfası eşi Kadir Yıldırım yaşadı. Eve giden Kadir Yıldırım, test sonuçlarını güçlükle eşine anlattı. Nursema Yıldırım da ne yapacağını şaşırdı. Ertesi gün yeni bir test yaptırmaya karar veren çift, geceyi uykusuz geçirdi. Mikrobiyoloji laboratuvarına giden çift, yeni test için kan vermek istedi. 
   Laboratuvar görevlisinin kan almadan önce bilgisayara bakmasıyla gerçek ortaya çıktı. AIDS testinin negatif çıktığı, ancak rapora yanlışlıkla pozitif yazıldığı anlaşıldı. Eşi gibi büyük sevinç yaşayan Kadir Yıldırım, "Hayatımın en zor 24 saatini yaşadım. Neye uğradığımızı şaşırdık. Geçirdiğimiz acının hesabını vermeliler. Savcılığa suç duyurusunda bulunacağım" dedi. 
   
   
</TEXT>
</DOC>
