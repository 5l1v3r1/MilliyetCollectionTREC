<DOC>
<DOCNO> 170599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sontur07.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
7. Uyum Paketi Meclis Komisyonu'na geliyor... 
</HEADLINE>
<TEXT>

     TBMM, yine yoğun bir haftaya giriyor. 
     Ağustos ayında tatile girmeye hazırlanan Meclis, Hükümet'in tatil öncesinde öncelikle çıkarılmasını istediği yasal düzenlemeler için mesai yapacak. TBMM Genel Kurulu, Cuma günü de dahil olmak üzere 15.00-24.00 saatleri arasında çalışacak. 
     Cumhurbaşkanı Ahmet Necdet Sezer'in 2 maddesini bir daha görüşülmek üzere TBMM'ye geri gönderdiği Anayasa değişikliği ile ilgili yasa, bu hafta yeniden Genel Kurul'da ele alınacak. Geçtiğimiz haftalarda TBMM Anayasa Komisyonu'nda değişikliğe uğramadan kabul edilen yasa, milletvekili seçilme yaşanının 25'e düşürülmesini ve orman alanları konusunda düzenlemeler içeriyor. Sezer'in yeniden görüşülmesini istediği maddeler, Anayasa'nın 169 ve 170. maddelerinde değişiklik öngörüyor. 
     ''Ormanların Korunması ve Geliştirilmesi''ni düzenleyen Anayasa'nın 169. maddesinde yapılan değişiklikle devlete, ormanlarını ''işlettirme'' olanağı getirilerek ''Devlet ormanları, kanuna göre devletçe yönetilir ve işletilir'' hükmüne ''işlettirilir'' ibaresi ekleniyor. 
     Anayasa'nın ''Orman Köylüsünün Korunması'' başlıklı 170. Maddesi ise tamamen değiştiriliyor. Madde başlığı, ''Orman Sınırları Dışına Çıkartılan Yerlerin Değerlendirilmesi ve Orman Köylüsünün Desteklenmesi'' olarak belirlenirken, 31 Aralık 1981 tarihinden önce orman niteliğini kaybetmiş ve orman sınırları dışına çıkarılmış olan yerlerin devri, tahsisi, terki, kiraya verilmesi, üzerinde sınırlı ayni hak tesisi ve satışının yapılabilmesi hükmü getiriliyor. 
     Anayasa değişikliğinin ilk tur oylamasının 22 Temmuz Salı, ikinci turunun ise 25 Temmuz Cuma günü yapılması planlanıyor. 
     
     RTÜK YASASI'NDA DEĞİŞİKLİK 

     Anayasa değişikliği ile ilgili yasanın ilk tur oylamasının ardından, 22 Temmuz Salı günü BAĞ-KUR Yasa Tasarısı'nın görüşülmesine geçilecek. Sosyal güvenlik reformu kapsamında BAĞ-KUR'un yeniden yapılandırılmasını öngören tasarının görüşülmesine 23 Temmuz Çarşamba günü devam edilecek. 
     BAĞ-KUR Tasarısı'nın yasalaşmasının ardından Adalet Akademisi'nin kurulmasını öngören tasarı ile ticari işletme rehni kanununda değişiklik yaparak sanayi işletmelerinde makina, araç, alet ve motorlu nakil vasıtalarının tümünün rehin sözleşmelerinde gösterilmesi zorunluluğunu kaldıran yasa tasarısı ele alınacak. 
     Yeni TRT Genel Müdürü adaylarının halen görevde bulunan RTÜK üyelerince belirlenmesine olanak sağlayan yasa tasarısı ise 24 Temmuz Perşembe günü görüşülecek. Radyo ve Televizyonların Kuruluş ve Yayınları Hakkında Kanun'da 15 Mayıs 2002 tarihinde yapılan değişiklikle eklenen geçici birinci maddenin yeniden düzenlenmesini öngören tasarı, halen görevde bulunan RTÜK üyelerinin, yasa uyarınca yapılacak üye seçimi sonucunun Resmi Gazete'de yayımlanacağı tarihe kadar göreve devam etmesini kapsıyor. 
     
     7. UYUM PAKETİ BEKLENİYOR 

     Bu arada AB 7. Uyum Paketi'nin bu hafta TBMM'ye sevkedilerek komisyonlarda görüşülmesi bekleniyor. Ancak paketin önümüzdeki hafta yasalaşması planlanıyor. 
     Türk Patent Enstitüsü Kuruluş ve Görevleri Hakkında Kanun Tasarısı yarın Sanayi, Ticaret, Enerji, Tabii Kaynaklar, Bilgi ve Teknoloji Komisyonu'nda ele alınacak. 
     Plan ve Bütçe Komisyonu, özelleştirmeyi hızlandırmayı amaçlayan yasa tasarısı ile Milli Eğitim Temel Kanunu'nda değişiklik yapan tasarıyı 22 Temmuz Salı günü görüşecek. 
     Merkezi ve Doğu Avrupa için bölgesel çevre merkezi şartının onaylanmasının uygun bulunduğuna dair kanun tasarısı, 23 Temmuz Çarşamba günü Çevre Komisyonu'nda ele alınacak. 
     KİT Komisyonu, denetimlerini bu hafta da sürdürecek. Milli Prodüktivite Merkezi ile TİKA'nın hesapları 23 Temmuz Çarşamba, Türkiye Denizcilik İşletmeleri ile Türkiye Gemi Sanayii A.Ş'nin hesapları ise 24 Temmuz Perşembe günü görüşülecek. 
     
</TEXT>
</DOC>
