<DOC>
<DOCNO> 191184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sondun13.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kömür ocağında mahsur kalan madencilerden 19'u kurtarıldı 
</HEADLINE>
<TEXT>

     Rusya'nın başkenti Moskova'ya yaklaşık bin kilometre uzaklıktaki Rostov kentinde kömür ocağında mahsur kalan 46 madenci için kurtarma çalışmaları devam ederken, 19 madencinin bugün kurtarıldığı bildirildi. 
     İtar-Tass ajansı, çarşamba günü yeraltı kaynaklarından birinden sızan suyun çıkış yolunu kapatması nedeniyle yerin 700 metre altındaki kömür ocağında mahsur kalan 46 işçiden 19'unun kurtarıldığını 14'ünün de kurtarılmayı beklediğini duyurdu. 
     Sabah saatlerinde madencilerin yerini tespit eden kurtarma ekipleri, işçileri teker teker çıkarmaya başladı. Madencilerden 13'yle hala bağlantı kurulamadığı belirtilirken, kurtarılan işçiler, tünellerin bir anda sulara gömülerek tüm çıkış yollarının kapandığını söylediler. 
     Kurtarma ekipleri, madene hava pompalamak için bir yandan bitişik tünellerden geçitler açmaya çalışırken diğer yandan tünellerin tamamen su altında kalmasını engellemek için içerideki suyu pompalar aracılığıyla tahliye ediyorlar. 
     Rostov bölgesi Vali Yardımcısı Aleksandır Bedrik, kurtarılan işçilerin hepsinin durumunun iyi olduğunu belirterek, işçilerin oksijensiz ve tedirgin bir şekilde beklemekten dolayı aşırı gerilim altında kaldıklarını duyurdu. Bedrik, işçilerin tedavi için kaldırıldıkları hastanede istedikleri tek şeyin sigara içme izini olduğunu söyledi. 
     
</TEXT>
</DOC>
