<DOC>
<DOCNO> 152249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/spor/spo05.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
HENTBOLDA SOĞUK SAVAŞ 
</HEADLINE>
<TEXT>

Federasyon Başkanı Günal Ensari'nin görevden almaya çalıştığı Tarık Cengiz'in azil talebi Başbakan Yardımcısı Şahin'den döndü. Hentbol Federasyonu yönetimi bu nedenle aylardır toplanamıyor 
     MURAT AĞCA 

     HENTBOL Federasyonu Başkanı Günal Ensari'nin, eski DSP milletvekili olan, yönetim kurulu üyesi Tarık Cengiz'i azletme girişiminin Başbakan Yardımcısı Mehmet Ali Şahin'den döndüğü ortaya çıktı. Ensari ile son seçimlerde meclise giremeyen Cengiz arasında yaşanan "görevden alma" krizi nedeniyle federasyon yönetim kurulunun da aylardır toplanamadığı belirlendi. 
     ENSARİ'nin, Ocak ayındaki son yönetim kurulunda kendisini bazı icraatları yüzünden eleştiren Cengiz'in görevden alınması için tek başına harekete geçerek, zamanın Gençlik ve Spor Genel Müdürü Kemal Mutlu'ya yazı gönderdiği öğrenildi. GSGM'de onaylanarak Şahin'e çıkan azil talebinin, Başbakan Yardımcısı tarafından "yakışıksız" bulunarak geri gönderildiği bildirildi. 
     FEDERASYONDAN atılmaya çalışılan Cengiz'e, Avrupa Hentbol Federasyonu EHF tarafından Kupa Galipleri Kupası finalinde gözlemcilik görevi geldi. İlk kez bir Türk'e verilen bu görev için Cengiz, bugün İspanya'ya gidecek. Aynı zamanda EHF Tahkim Komitesi üyesi olan Cengiz, tarihi görev için federasyondan hiçbir tebrik almadığını da belirterek, "İçim buruk gidiyorum" dedi. 
     


SPOR 



























</TEXT>
</DOC>
