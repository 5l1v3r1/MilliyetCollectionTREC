<DOC>
<DOCNO> 198258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/ekonomi/eko06.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK prim yükü net ücretin yarısını aştı 
</HEADLINE>
<TEXT>

   
   SSK prim yükü, işverenin işçiye ödediği net ücretin yarısını geçti. Türkiye İşveren Sendikaları Konfederasyonu TİSK tarafından yapılan "2002 Yılı Çalışma İstatistikleri ve İşgücü Maliyeti" araştırmasına göre, SSK prim yükü 1999'da net ücretin yüzde 22.8'ni oluştururken bu oran 2000'de yüzde 40.7'ye, 2001'de yüzde 52.4'e çıktı. 
   Prim yükü, 2002 yılında, bir önceki yıla göre 1.5 puan azalmasına karşılık net ücretin yüzde 50.9'u olarak gerçekleşti. Araştırmaya göre, 2002'de işverenin işçi çalıştırmak için ödediği her 100 liranın sadece 53 lirası işçinin cebine girerken, işçinin gelirine yansımayan 47 liranın 38 lirası istihdam vergisi olarak alındı. İşletmelerin işçi başına ödediği yıllık ortalama sosyal güvenlik prim yükü 1999'da 685 milyon lira iken, bu tutar 2000'de 1 milyar 916 milyona, 2001'de 3 milyar 33 milyona, 2002'de ise 4 milyar 234 milyon liraya yükseldi. 
   
   Kayıtdışına teşvik 
   Artan prim yükünün kayıtdışı istihdamı teşvik ettiği belirtilen araştırmada, kayıtdışı ile mücadele için SSK prim yükünün makul düzeyde tutulması gerektiği belirtildi. 
   SSK prime esas kazancın alt sınırı halen 458 milyon lira , üst sınırı ise 2 milyar 290 milyon lira olarak uygulanıyor. SSK prime esas kazancın alt ve üst sınırları, 1 Nisan 2004'ten itibaren 2003'te gerçekleşen büyüme ve enflasyona göre artırılacak. 
   
   
</TEXT>
</DOC>
