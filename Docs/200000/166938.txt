<DOC>
<DOCNO> 166938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur43.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan'dan AKP'ye Bunların bütün sıfatları dönmek... 
</HEADLINE>
<TEXT>

     SP Genel Başkanı Necmettin Erbakan, AK Parti'nin seçim öncesi sözlerini yerine getirmediğini savunarak, ''Bunlar sadece İsrail'den, dış mihraklardan tam not alıyorlar. Bütün sıfatları dönmek olduğu için, dön baba dönelim'' diye konuştu. 
     Erbakan, SP Ankara İl Başkanlığı'nda düzenlediği basın toplantısında, iç ve dış gelişmeleri değerlendirirken, Türkiye'deki üslerin ABD'nin kullanımına açılmasının İran'a yapılacak müdahale için bir hazırlık amacı taşıdığını söyledi. 
     Türk askerlerinin ABD askerlerine destek için Irak'a gönderilmesine yönelik hazırlıklar yapıldığını ifade eden Erbakan, ''AKP Yöneticilerini uyarıyorum, sakın ha böyle bir çılgınlığa kalkışmayın. Türk ordusu haksız bir işgal gücüne bekçilik yaptırılmamalıdır'' dedi. Basın toplantısında Ortadoğu'daki gelişmelerden söz ederken Filistin'den görüntüler de izlettiren Erbakan, şunları söyledi 
     ''Duvar dibine sığınmış bir babanın kucağındaki evladı kurşunlanıyor... Bu manzarayı unutmayın. İsrail bu vahşeti sürdürüyor, AKP yöneticileri de İsrail'e gelin görüşmeleri Türkiye'de yapın diyor. İsrail Cumhurbaşkanının Milli Savunma Bakanının bir an önce Türkiye'ye gelmesini istiyorlar. Ey, 3 Kasım'da AKP'ye oy verenler, bu verdiğiniz oylarla bu vahşeti desteklediğinizin farkında mısınız, ne zaman uyanacaksınız '' Kıbrıs'taki gelişmelere değinirken Dışişleri Bakanı Abdullah Gül'den ''gömleksiz'' diye söz eden Erbakan, ''Annan Planı'nı öldürmemekten, canlandırmaktan söz ediyor. Aman Yarabbi... ne hale geldik'' diye konuştu. 
     Ekonomiyle ilgili görüşlerini açıklarken, pancar fiyatları ve işçi ücretlerinden örnekler vererek REFAHYOL iktidarı dönemi ile bugünkü uygulamaları karşılaştıran Erbakan, ''Bakın gömleği çıkarınca nasıl dağın tepesinden kuyunun dibine iniyorlar. Gömlekliyle gömleksizin mukayesesini yapın. 3 Kasım'da aldananlar ve hala dur bakalım diyenler ne zaman uyanacaksınız 8 ay oldu. Pehlivan mindere çıkışından bellidir. Siz hala dur bakalım diyorsunuz, çığ geliyor, toprak kayıyor. Daha nereye bakacaksın '' dedi. 
     
     DÖN BABA DÖNELİM 
     Ülkenin korkunç bir ekonomik krize sürüklendiğini öne süren Erbakan, kent merkezindeki okulların satışına yönelik bir düzenleme yapılacağını belirtti ve ''Ne akıllı adam bunlar yaa... Kimsenin aklına gelmeyen bunların aklına geldi.'' diyerek sözlerini şöyle sürdürdü 
     ''Tıpkı evin haylaz kumarbaz evladı gibi kumarda ütülüp ondan sonra evde ne varsa başkalarına veriyorlar. Kıbrıs gibi meselelerde de evin kendisini satmaya kalkıyorlar. Bunlar sadece İsrail'den dış mihraklardan tam not alıyorlar. Bütün sıfatları dönmek olduğu için dön baba dönelim... Son dönme örneklerinden birisi de Diyanet'teki kadrolar konusunda oldu. Önce 1600 kadro, sonra 15 bin, sonra hiç vermem dediler. Dönüyor, dönüyor, dönüyorlar. Kendinize gelin çelişki içindesiniz. Din düşmanlığı ile millet ve memleket sevdası bağdaşmaz'' 
     
</TEXT>
</DOC>
