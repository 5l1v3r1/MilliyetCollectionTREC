<DOC>
<DOCNO> 173416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/spor/spo01.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Pancu'nun gözü yüksekte 
</HEADLINE>
<TEXT>

   Beşiktaş'taki ilk yılında zaferi tattığını belirten Rumen yıldız, "Geçen yıl lige motive olmuştuk. Şimdi aynı şekilde Şampiyonlar Ligi'ni hedefliyoruz" dedi 
      ORHAN YILDIRIM 

   
   Umut dağıttı 
   BEŞİKTAŞ'IN geçen sezonki şampiyonluğunda önemli payı olan, kiralık oynadığı Kartal'a bu yıl bonservisini de getiren Daniel Pancu, yeni sezon için umut verici açıklamalar yaptı, Siyah - Beyazlı taraftarın gönlünü aldı. Geçen sezon lige motive olarak başarıya ulaştıklarını ifade eden Rumen yıldız, "Şimdi aynı şekilde Şampiyonlar Ligi'ni hedefliyoruz" diyerek Avrupa'daki iddialarını dile getirdi. 
   
   Başarıya aç gibi... 
   AVRUPA ile birlikte lige de ağırlıklarını koyacaklarını vurgulayan Pancu, "Samsun maçıyla birlikte sezona galibiyetle başlamamız lazım. Şampiyonluğumuza güvenip, sahaya rahat çıkmayacağız. Tam aksine, başarıya aç bir şekilde, unvanımızı sürdürmek için mücadele edeceğiz" dedi. Sakatlığının tamamen geçtiğini ifade eden başarılı oyuncu, eksiklerini de tamamladığını belirtti. 
   
   "Egoist değilim" 
   EGOİST eleştirilerine karşı çıkan Daniel Pancu, "Ceza alanı çevresinde topla fazla oynamam egoistlikten değil, daha net pozisyon bulmak istememden kaynaklanıyor. Eğer aynı yerde benden daha müsait biri yoksa, pas atmanın bir anlamı yok" dedi. Takımda kimseyle sorunu olmadığını vurgulayan Rumen futbolcu, orta alan ya da forvet oynamanın kendisi için önemli olmadığını belirtti. 
   
   Bratu'ya övgü 
   YENİ transferleri tanımadığını ifade eden Daniel Pancu, Lucescu'ya güvendiğini söyleyip, "Eğer bu isimler alınmışsa, teknik heyetin bir bildiği vardır" diye konuştu. Transfer gündeminde yer alan Rapid Bükreş'in forvet oyuncusu Bratu'dan da övgüyle söz eden Rumen oyuncu, "Onu çok iyi tanıyorum. Mükemmel bir futbolcu. Çok hızlı. Birlikte oynamayı isterim" ifadesini kullandı. 
   
   Ahmet Dursun'a moral dopingi    Kartal'ın golcüsü, santrfor arayışlarından rahatsız oldu. Lucescu ve Sinan Engin, yıldız futbolcunun gönlünü aldı, olumsuz izleri sildi 
   
   İLHAN Mansız'ın sakatlığının ardından santrfor arayışına yönelen Beşiktaş'ın bu tavrı Ahmet Dursun'u rahatsız etti. Avusturya kampından önce Teknik Direktör Lucescu ve Menajer Sinan Engin ile görüşen yıldız futbolcu, "Bana güvenilmiyorsa sorun çıkarmam" dedi. Ancak Ahmet'e moral desteği veren ikili, "Sana güvenimiz tam. Bunları aklından çıkar ve sadece futbolunu düşün" diyerek, golcünün gönlünü aldı. 
   AHMET Dursun'daki olumlu değişimin, Lucescu ve Engin'in bu motivasyonundan kaynaklandığı belirtildi. Beşiktaşlı futbolcu ise her yıl başka başka isimlerle yan yana oynadığını ifade ederek şunları söyledi "Yanımda oynayanlar sürekli değiştiği için uyum sorunu yaşadım. Ayrıca geçen yıl sakatlığım da vardı. Sinan ile birlikte fazla oynayamadık. Biraz zaman lazım. Beşiktaş gol sorunu çekmez." 
   
   'Tüm yük omuzlarınızda'    LUCESCU, futbolcularıyla bir toplantı yapıp, İlhan'ın durumu kesinleşmeden yeni bir oyuncu almayacağını söyledi. Rumen teknik adam, "İçinizi rahat tutun. Artık tüm yük sizin omuzlarınızda. Çünkü ben sizlere güveniyorum" açıklamasında bulundu. Buna karşın Nanni için Velez Sarsfield ile görüşen yönetim 3 milyon euro önerdi. Arjantin kulübü ise 5 milyon eurodan kapıyı açtı ama 4 milyon euroya indi. 
   
   Beşiktaş günlüğü 
   "En büyük transfer " 
   CORDOBA'NIN Beşiktaş ile nikah tazelemesine en fazla sevinenlerden biri kaleci antrenörü Datcu oldu. Bunu, "En büyük transfer" olarak yorumlayan tecrübeli teknik adam, "O hem kafa, hem de yetenek olarak mükemmel biri." dedi. 
   
   Ortada kaldılar 
   DOĞRUDAN oynamak istediğini belirterek yönetimden izin alan kaleci Göksel, arayışlarını sürdürüyor. Birçok kulüple temasa geçen genç file bekçisi buna rağmen kimseyle anlaşmaya varamadı. Yeni bir takım bulamayan Tolga'nın ise yönetimden bonservisini karşılıksız istediği, ancak olumsuz yanıt aldığı belirtildi. Konyaspor'un, Kartal ile yollarını ayıran Niyazi ile birlikte Tolga'yı istediği öğrenildi. 
   
   İzin bitti 
   SİYAH - Beyazlılar, bir günlük iznin ardından çalışmalarına bugün devam edecek. Samsunspor deplasmanının hazırlıklarına başlayacak olan Beşiktaş, perşembe günü özel uçakla Samsun'a gidip, Büyük Otel'de kampa girecek. 
   
   Türkiye taranıyor 
   32 ilde genç yetenekler bulmak için futbol, basketbol ve atletizm dallarında yapılan "Beşiktaş - BEKO geleceğin yıldızları Roadshow" projesinin Zonguldak seçmeleri başladı. Kargo Alanı'nda düzenlenen seçmeler 3 gün devam edecek. 
   
   Cimnastik başlıyor 
   BEŞİKTAŞ, kulübe adını veren cimnastik şubesini de hayata geçiriyor. Yönetim Kurulu'nun bugün yapacağı toplantısında bu konunun karara bağlanacağı öğrenildi. 
   
   
</TEXT>
</DOC>
