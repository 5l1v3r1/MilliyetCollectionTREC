<DOC>
<DOCNO> 182437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/soneko08.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
En çok Almanya'ya ihracat yaptık... 
</HEADLINE>
<TEXT>

     Bu yılın Ocak-Ağustos döneminde, Türkiye'nin ihracatının en fazla arttığı ülke, 1 milyar 92 milyon dolarla Almanya oldu. 
     Dış Ticaret Müsteşarlığı'nın İhracatçı Birlikleri kayıtlarından yaptığı derlemeye göre, bu yılın Ocak-Ağustos döneminde Almanya'ya 4 milyar 801 milyon dolarlık ihracat yapıldı. Geçen yılın aynı döneminde söz konusu ülkeye 3 milyar 709 milyon dolarlık ihracat yapılmıştı. 
     Türkiye'nin bu yılın sekiz ayında, geçen yılın aynı dönemine göre İtalya'ya ihracatı 643.8 milyon dolar artışla 2 milyar 75 milyon, İspanya'ya 455.6 milyon dolar artışla 1 milyar 1 milyon dolara yükseldi. 
     İhracatın en fazla arttığı 25 ülke içinde en fazla oransal artış yüzde 423.7 ile Malezya'ya ihracatta görüldü. Bu ülkeye ihracat 30 milyon dolardan 155 milyon dolara çıktı. Libya'ya ihracat yüzde 111.7 artışla 82 milyon dolardan 175 milyon dolara, Suriye'ye ihracat yüzde 101.3 artışla 155 milyon dolardan 312 milyon dolara ulaştı. 
     Ağustos ayında ihracatın en fazla arttığı 25 ülke içinde en fazla oransal artış yüzde 149.5 ile Çin'e ihracatta görüldü. Çin'e Ocak-Ağustos döneminde ihracat, 23 milyon dolardan 58 milyon dolara çıktı. Çin'i ağustos ayında yüzde 131.2 ile Suriye, yüzde 112.8 ile Tunus izledi. Suriye'ye ihracat ağustos ayında 18 milyon dolardan 43 milyon dolara, Tunus'a ihracat 7 milyon dolardan 16 milyon dolara yükseldi. 
     
     İHRACATIN EN FAZLA DÜŞTÜĞÜ ÜLKELER 
     Bu yılın Ocak-Ağustos döneminde ihracatın en fazla düştüğü ülkelerin başında 60.5 milyon dolarla Tayvan geldi. 2002 yılının 8 ayında 149 milyon dolar ihracatın olduğu Tayvan'a bu yıl 89 milyon dolarlık ihracat yapılabildi. Bu ülkeyi 34.9 milyon dolarlık düşüşle Lübnan, 26.8 milyon dolarla Meksika izledi. 
     İhracatın en fazla düştüğü 25 ülke içinde en fazla oransal düşüş yüzde 79.1 ile Ekvator yer aldı. Bu ülkeye yönelik ihracat söz konusu dönemde 5 milyon dolardan 1 milyon dolara indi. Ekvator'u yüzde 74.3'lük ihracat düşüşü ile Dominik Cumhuriyeti, yüzde 64.9'luk düşüşle Togo izledi. Dominik Cumhuriyeti'ne yönelik ihracat 13 milyon dolardan 3 milyon dolara, Togo'ya ise 6 milyon dolardan 2 milyon dolara indi. 
     Bu arada, Türkiye'nin Ocak-Ağustos ihracatı 29 milyar 807 milyon dolar olarak gerçekleşirken, geçen yılın 8 ayında toplam 22 milyar 287 milyon dolar ihracat yapılmıştı. 
     
</TEXT>
</DOC>
