<DOC>
<DOCNO> 160951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sondun04.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
AOL ve Microsoft "anında mesaj" konusunda birlikte çalışacak 
</HEADLINE>
<TEXT>

     ABD'de en büyük internet şirketlerinden biri olan America Online AOL ve yazılım devi Microsoft firması arasında buzların erimesinden sonra iki kuruluş ''anında mesaj'' konusunda işbirliği yapacaklarını açıkladı. 
     Özellikle gençlerle işadamları arasında büyük rağbet gören ''anında mesaj'' sistemi genellikle ücretsiz olarak veriliyor. 
     İnternet kullanıcılarının ''arkadaş listesinden'' kimlerin internette olduğunu belirleyen sistem, karşılıklı mesajlaşlaşmayı sağlıyor. 
     Bu mesajlaşmalar kapalı devre yapıldığından, AOL'un mesaj programını kullanan kişi, MSN ya da Yahoo'nun programını kullananla konuşamıyor. 
     AOL'un kendi mesaj programını başkalarına açmaktan kaçınması, bu alandaki üstünlüğünü elden bırakmak istememesine bağlanıyor. 
     AOL'un programından geçen Nisan ayında 59.2 milyon kişinin yararlandığı, MSN'inkinden yararlananların sayısının 23.6, Yahoo'nunkini kullananların sayısının ise 19.1 milyon olduğu belirtildi. 
     Sanayi kaynakları ise, AOL ve MSN'nin açıklamalarına rağmen yakın gelecekte ''anında mesaj''a ilişkin sorunların çözümleneceğine inanmadıklarını ifade ettiler. 
     
</TEXT>
</DOC>
