<DOC>
<DOCNO> 152045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sondun11.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Ermeniler'den müzeye "soykırım" protestosu.. 
</HEADLINE>
<TEXT>

     ABD'deki Ermeni asıllı Amerikalılar, Los Angeles kentindeki Hoşgörü Müzesi'ne, kalıcı bir ''Ermeni soykırımı'' sergisi açılmasını açlık grevli protestolarına rağmen kabul ettiremeyince, açlık grevini bir haftada sona erdirdi. 
     Los Angeles Times gazetesinin haberine göre, kentteki Hoşgörü Müzesi'nin Museum of Tolerance kaldırımlarında bir haftadır açlık grevi eylemi yapan Ermeniler, müzenin, sözde soykırıma ilgi göstermesine çalışıyordu. 
     Gazete, müze müdürü Liebe Geft'in, yaşları 18 ile 23 arasında değişen Ermeni Geçlik Vakfı üyeleriyle, müzenin programı ve planlarına ilişkin görüşmesinin ardından açlık grevinin sona erdiğini kaydetti. 
     Amerika Ermeni Ulusal Komitesi ANCA ise müzeyi faks yağmuruna tuttuklarını ancak ''Ermeni soykırımına'' yönelik kalıcı bir sergi açılmasına karşı direnci kıramadıklarını kaydetti. 
     California eyalet meclisi, 1985 yılında aldığı bir kararla müzede, ''Ermeni soykırımıyla'' birlikte, 20. yüzyılın soykırımlarına ilişkin bir sergi oluşturulmasını yasalaştırmıştı. 
     ANCA'nın internet sitesinde, ''müze müdürü Geft'in, açlık grevi yaparak fedakarlıkta bulunan gençlerden özür dilemediği ve sözde soykırım sergisi hazırlanması konusunda bir takvim önermediği'' ifade edildi. 
     Los Angeles Times gazetesi, açlık grevinde bulunan Ermeni gençlerin sayısını 5 olarak belirtirken, ANCA'nın sitesinde, bu sayı 14 olarak gösterildi. 
     





</TEXT>
</DOC>
