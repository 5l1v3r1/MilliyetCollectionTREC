<DOC>
<DOCNO> 181754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sontur15.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldürülen İsveçli Bakan Türkiye'nin AB üyeliğini destekliyordu 
</HEADLINE>
<TEXT>

     Uğradığı bıçaklı saldırının ardından tedavi gördüğü hastanede hayatını kaybeden İsveç Dışişleri Bakanı Anna Lindh, Türkiye'deki sivil toplum örgütleri ve siyasetçilerle yakın diyalogu, insan hakları alanındaki hassas ve titiz tutumu ve Türkiye'nin AB üyeliğini destekleyen tavrıyla tanınıyordu. 
     Ülkesinin Helsinki zirvesi öncesinde Türkiye'nin AB üyeliğine bakışını olumsuzdan olumluya çeviren Lindh, bir yandan da Türkiye'nin özellikle insan hakları alanında yaptığı düzenlemelerin hız kazanması ve bunların uygulamaya dökülmesi konusuna da vurgu yapıyordu. 
     Türkiye'yi son üç yılda, biri AB dönem başkanı sıfatıyla olmak üzere üç kez ziyaret eden Lindh, 2002 sonlarında yapmayı planladığı bir ziyareti de Diyarbakır'a gitmesine izin verilmediği gerekçesiyle iptal etmişti. 
     Ankara'ya tüm ziyaretlerinde insan hakları örgütleri ve sivil toplum kuruluşlarıyla temaslarda bulunan Lindh, AB'nin genişleme sürecinin geri döndürülemeyeceğini ve bu sürecin Türkiye'yi de kapsadığını belirtiyordu. 
     AB'nin BM çerçevesinde yürütülen Kıbrıs müzakerelerine müdahale etmemesi gerektiğini savunan Lindh'in bu yöndeki açıklamaları Ankara'yı memnun ederken, 2002 Martında BM İnsan Hakları Komisyonu'nun 58. oturumundaki konuşmasında Türkiye'yi ''dikta rejimi'' olarak nitelendirmesi, iki ülke arasında diplomatik krize neden olmuştu. Lindh, daha sonra açıklama yaparak yaptığı yanlıştan dolayı duyduğu üzüntüyü dile getirmiş ve açıklamalarının amacını aştığını kaydetmişti. 
     Lindh, Türkiye'yi son olarak 3-5 Şubat 2003 tarihlerinde ziyaret etmişti. 
     Lindh, ülkesinin euroya geçmesini destekleyen ve ABD'nin BM Güvenlik Konseyi kararı olmaksızın operasyonlar yapmasına karşı duran görüşleriyle basının gündeminde yer alıyordu. 
     

     
</TEXT>
</DOC>
