<DOC>
<DOCNO> 153839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sontur32.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu giden canların sorumlusu sizce de deprem mi 
</HEADLINE>
<TEXT>

     Marmara depreminde yitirdiğimiz onbinler de bize ders olmadı. Bingöl'de deprem yine devlet binalarını vurdu. Yiten canların ardından ağlarken bir sonraki depremde yaşayacaklarımızı da sanki görür gibi oluyoruz. 
     Küçük çocuklara mezar olan bölge yatılı okulunun müteahiti aranıyor. Ancak denetimler, kontrolların yetersizliği yine sorgulanmayacak. 
     Günün en anlamlı açıklaması Yargıtay Cumhuriyet Başsavcısı Sabih Kanadoğlu'ndan geldi. Kanadoğlu, "Bingöl'de meydana gelen depremde bazı kamu binalarının yıkılması da buralarda yolsuzluk ve soygun yapıldığına işaret ediyor" dedi. 
     Sanayi ve Ticaret Bakanı Ali Coşkun ise, " Bu da bize ibret olur. Daha ciddi ve tedbirli çalışılır. İnşaatlarda statik yapı ve müteahhitlik hizmetleri bakımından hatalar gözüküyor" diyor. 
     Adalet Bakanı Cemil Çiçek, Bingöl depremi de başta olmak üzere yaşanan depremlerde sürekli kamu binalarının yıkıldığını kabul edip, "Ortada bir yamukluk var. Demek ki uygun inşaat yapılmıyor. Devlet bu yolsuzluğun ve enkazın altında kalmamalı, kalmayacaktır" diyo konuştu. Ancak o konuşurken küçük öğrenciler enkaz altında birer birer can veriyordu. 
     Türkiye Mütahitler Birliği Başkanı Nihat Özdemir bu büyüklükte bir depremle bir binanın böyle yıkılmaması gerektiğini vurguluyor. 
     Ancak tüm bunları depremle birlikte unutacağız, yine devlet ihalelerini alan bazı müteahitler gelecek depremler için mezar binalar inşa edecek, biz yine içimiz yanarak üzüleceğiz. 
     
     MÜTEAHİT ŞEREF BOZKUŞ 

     Bingöl'de meydana gelen depremde çöken Çeltiksuyu Yatılı İlköğretim Bölge Okulu'nun 1999-2000 eğitim öğretim yılında hizmete açıldığı bildirildi. 
     Yapımına 1996'da başlanıp, 1998'de tamamlanan okul, Şeref Bozkuş'un sahibi olduğu Bozkuş İnşaat Ticaret Ltd. Şti. tarafından inşa edildi. Valilikçe ihale edilerek, Bayındırlık İl Müdürlüğü'nün denetiminde yapımı tamamlanan 17 derslikli okul, 1999-2000 eğitim öğretim yılında hizmete açıldı. 
     Toplam 600 öğrenci kapasiteli okulda, 229'u yatılı toplam 532 öğrencinin öğrenim gördüğü, deprem gecesi ise okulda 198 öğrenci ile kendilerine refakat eden 1 öğretmenin yatılı olarak kaldığı öğrenildi. 
     




</TEXT>
</DOC>
