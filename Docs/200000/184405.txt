<DOC>
<DOCNO> 184405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sontur12.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Üniversitesi'nden avukata tazminat davası... 
</HEADLINE>
<TEXT>

     İstanbul Üniversitesi İÜ Rektörlüğü'nün, bir dava sırasında savunma sınırlarını aşarak üniversiteye hakarette bulunduğu iddiasıyla Samsun Milletvekili Cemal Yılmaz Demir'in avukatı Yaşar Baş aleyhine açtığı 50 milyar lira manevi tazminat istemli davanın görülmesine devam edildi. 
     İstanbul 9. Asliye Hukuk Mahkemesi'ndeki duruşmaya, davacı İÜ'yü temsilen avukat Fedli Koç ile davalı avukat Yaşar Baş katıldı. 
     Dava konusuna ilişkin diyecekleri sorulan Baş, İstanbul Üniversitesi Rektörlüğü'nün dava açma gerekçesini anlayamadığını belirterek, bu nedenle savunmaya ilişkin gerekli delilleri hazırlayamadığını bildirdi. 
     Üniversite avukatı Koç ise dava konusunun açık olduğunu belirterek, üniversitenin manevi şahsiyetine hakaret nedeniyle tazminat talebinde bulunduklarını söyledi. 
     Duruşma, Samsun Milletvekili Cemal Yılmaz Demir'in avukatı Yaşar Baş aracılığıyla İstanbul Üniversitesi Rektör Yardımcısı Prof. Dr. Nur Serter aleyhine Samsun 3. Asliye Hukuk Mahkemesi'nde açtığı 20 milyar lira manevi tazminat istemli dava dosyasının istenerek incelenmesi amacıyla ertelendi. 
     
     DAVA KONUSU 

     TBMM Milli Eğitim Gençlik ve Spor Komisyonu üyesi AK Parti Samsun Milletvekili Cemal Yılmaz Demir, Çağdaş Eğitim Vakfı'nın düzenlediği bir toplantıda ''TBMM Milli Eğitim Gençlik ve Spor Komisyonu'nda hükümeti temsil eden vekillerin yarısı imam hatip kökenli. Bu, Türk eğitim sisteminin böyle kapkara düşüncelere teslim edilmemesi mücadelesidir'' diyerek hakarette bulunduğu iddiasıyla İÜ Rektör Yardımcısı Prof. Dr. Nur Serter aleyhine Samsun 3. Asliye Hukuk Mahkemesi'nde 20 milyar lira manevi tazminat istemiyle dava açtı. 
     Demir adına dava dilekçesini hazırlayan avukatı Yaşar Baş'ın, ''Esas sorgulanması gereken, Türk üniversite sisteminde imam-hatiplilerin söz söylemesi değil, bazı üniversitelerin imam hatiplilerin de içinde bulunduğu milletin cebinden ayrılan kaynakları nerede kullandığıdır'' şeklinde ibareye yer vermesi üzerine de Prof. Dr. Serter'in teklifiyle İÜ Yönetim Kurulu da avukat Baş hakkında ''Üniversiteye hakarette bulunulduğu'' gerekçesiyle 50 milyar lira manevi tazminat istemiyle bu davayı açtı. 
     Dava dilekçesinde, ''Bu sözler, Türk üniversite sistemine, üniversitelere ve bu arada sistemin içinde yer alan Türkiye'nin en eski ve büyük bir üniversitesi olan İstanbul Üniversitesi'nin tüzel kişiliğinin manevi şahsiyetini rencide eden ve küçük düşürücü nitelikte ağır bir hakarettir'' denildi. 
     
</TEXT>
</DOC>
