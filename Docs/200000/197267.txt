<DOC>
<DOCNO> 197267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sondun38.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İlham Aliyev'den Şevardnadze'ye destek... 
</HEADLINE>
<TEXT>

     Azerbaycan Cumhurbaşkanı İlham Aliyev, Gürcistan Cumhurbaşkanı Eduard Şevardnadze ile bir telefon görüşmesi yaparak, ''Gürcistan'da yasal yolla seçilen Cumhurbaşkanı'nı desteklediklerini'' bildirdi. 
     Cumhurbaşkanlığı basın merkezinden yapılan açıklamaya göre, Şevardnadze ile görüşmesinde Azerbaycan halkının Gürcistan'daki olaylardan dolayı rahatsız olduğunu belirterek, ''Ülkemiz dost ve kardeş Gürcistan'ın yasal yolla seçilen Cumhurbaşkanı'nı destekliyor ve bundan sonra da destekleyecektir'' dedi. 
     Aliyev, komşu ülkelerle ilişkilerin geliştirilmesi çabalarını gelecekte de sürdüreceklerini kaydetti. 
     Azerbaycan halkının desteği için teşekkür ettiğini belirten Şevardnadze de, iki ülke arasındaki dostluk ve kardeşlik ilişkilerinin daha da güçleneceğine emin olduğunu belirterek, ''Ülkedeki siyasi-toplumsal istikrarın tekrar sağlanması için çabalarını sürdüreceğini'' kaydetti. 
     
</TEXT>
</DOC>
