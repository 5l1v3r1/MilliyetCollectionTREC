<DOC>
<DOCNO> 174742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/guncel/gun01.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Son mülteciler buruk ayrılıyor 
</HEADLINE>
<TEXT>

   BM Mülteciler Yüksek Komiserliği'nin kapatılmasına karar verdiği Kırklareli'ndeki göçmen misafirhanesinde kalan 39 göçmen, son günlerini hüzün içinde geçiriyor 
      GURBET GÖKÇE, ABDURRAHMAN CENGİZ Kırklareli DHA 

   
   Kırklareli Gaziosmanpaşa Göçmen Misafirhanesi'ndeki son göçmenler 15 Eylül'e kadar kampı terk edecek. Bulgaristan'dan 1989'da, Bosna Hersek'ten 1992'de, Kosova'dan da 1999'da gelen mültecilerle, Marmara depreminde evleri yıkılan depremzedelerin kaldığı misafirhane, konuklarına kapılarını kapatıyor. 
   
   15 Eylül son gün 
   Kampta inceleme yapan Birleşmiş Milletler Mülteciler Yüksek Komiserliği, kampın sona ermesine karar verirken, 27 Bosna Hersekli ve 12 Kosovalı göçmene misafirhaneyi terk etmeleri için 15 Eylül'e kadar süre tanındı. Göçmenler isterlerse ülkelerine dönebilecek, Türkiye'de kalmak isteyenlere de oturma ve çalışma izni verilecek. Ancak yıllardır kampta kalan binlerce göçmenden geriye kalan 39 kişi son günlerini büyük bir hüzün içinde geçiriyor. 
   
   Kimsem kalmadı ki 
   11 yıldır kaldığı misafirhaneden ayrılmak zorunda kalacağını öğrenen Bosna Hersekli Zeliha Yekoviç 63 , gözyaşlarını tutamıyor. "Sırplar tüm yakınlarımı öldürdü, gidecek yerim yok. Çıkarılırsam nereye gideceğimi bilmiyorum" diyen Yekoviç, büyük olasılıkla Kırklareli Huzurevi'ne yerleştirilecek. 
   Bosna Hersekli Mehmet Yusic, misafirhaneye 1992'de geldiklerini söylüyor sonra ekliyor "Bosna Hersek'e gitmek için başvuru yaptık. En kısa sürede buradan gideceğiz. Bizlere iyi misafirperverlik yapan Türkiye'ye teşekkür ediyoruz." 
   
   Çocuklar üzgün 
   Kampta yaşayan çocuklar da son günlerini oyunlarla geçiriyor. Kosovalı Güney Macun, ailesinin Avustralya'ya gitmek için başvuruda bulunduğunu söylerken, geleceğinin belirsizliğini gözleri dolarak anlatıyor. 
   
   
</TEXT>
</DOC>
