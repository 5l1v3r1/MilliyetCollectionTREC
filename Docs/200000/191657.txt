<DOC>
<DOCNO> 191657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sontur04.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, Köşk'teki resepsiyona Uzan'ı da çağırmadı... 
</HEADLINE>
<TEXT>

     Cumhurbaşkanı Ahmet Necdet Sezer'in, 29 ekim Cumhuriyet Bayramı çerçevesinde Çankaya Köşkü'nde vereceği resepsiyona Genç Parti Genel Başkanı Cem Uzan'ı da çağırmadığı belirtildi. 
     29 Ekim resepsiyona için AKP milletvekillerine gönderilen 
     davetiyede "türban" nedeniyle eşli-eşsiz ayrımı yapıldığı gerekçesiyle özellikle AKP, DYP ve ANAP tarafından eleştirilen Cumhurbaşkanı Sezer'e bir sitem de Genç Parti'den geldi. 
     
     YOK SAYILDIK 
     Genç Parti'den yapılan açıklamada, partinin 3 Kasım seçimlerinde Türk siyasetine damgasını vuran bir başarı kazandığı ve 2.5 milyon oy aldığı belirtildi. Yüzde 7.3 oy oranı ile sadece halkın değil devlet yönetiminin önünde de rüşdünü ispat ederek Hazine yardımı almaya hak kazanan bir siyasi partinin bugün Devletin en yüksek makamından gördüğü mualemenin "ilgi çekici" olduğu ifade edilen açıklamada, "29 Ekim tarihinde kapılarını, tüm vatandaşlarımızı temsil eden parti liderlerine açacak olan ve dolasıyla halkını kucaklayacak olan Çankaya Köşkü, bugün milyonlarla ifade edilen Genç Parti'yi resepsiyona davet etmeyip yok saymakla neyi amaçladığını açıkça ifade etmelidir" denildi. Çankaya Köşkü'nün bu açıklamayı GP olmasa bile onun temsil ettiği milyonlarca Türk vatandaşına borçlu olduğu kaydedilen açıklamada şu görüşlere yer verildi 
     "Laik, demokratik düzeni ve hukuğun üstünlüğünü kabul etmek ve uygulamakla yükümlü olan Cumhurbaşkanlığı, bu makamın sorumluluğunu kendisine yükleyen güçlü sese kulak vererek Cumhuriyet'i ve onun gereklerini' yerine getirmeli ve herhangi bir ayrımcılık tartışmasına meydan vermemelidir. 
     Çankaya Köşkünün duvarları, böylesine önemli bir günde ve böylesine önemli bir resepsiyonda, yüzde 10 barajını geçememiş olan partilerden bazılarını konuk edecek, bazılarını görmezden gelecek kadar dar olmamalıdır. Genç Parti olarak bu davranışı üzüntü ve esefle karşılıyor, halkımızın dikkatine sunuyoruz." 
     
</TEXT>
</DOC>
