<DOC>
<DOCNO> 177838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sonspo07.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor şanssızlıktan yakınıyor... 
</HEADLINE>
<TEXT>

     Birinci Süper Lig'de Malatyaspor, İstanbulspor ve Trabzonspor ile yaptığı 3 maçta sahadan yenik ayrılmasının yanında henüz golle tanışamayan Adanaspor, şanssızlıktan yakınıyor. 
     Kulüp genel menajeri Şahabettin Yavuzer, Trabzonspor maçında futbolcuların iyi mücadele ettiklerini ve ortaya koydukları futboldan memnun olduklarını söyledi. 
     Futbolcuların, maçlarda ellerinden geleni yaptıklarını belirten Yavuzer, ''Ancak yakaladığımız pozisyonları değerlendiremiyoruz. Şans bizden yana olmuyor. Golle tanışamadığımız için puanları da hanemize yazdıramıyoruz'' dedi. 
     Kulübün bağlı bulunduğu grubun zor günler geçirdiğini, yönetim olarak Adanaspor'a sahip çıkmaya çalıştıklarını, futbolcuların da büyük bir özveri gösterdiğini anlatan Yavuzer, şöyle konuştu 
     ''Maalesef, aynı duyarlılığı taraftarlarımız ve Adanalı sporseverler göstermiyor. Trabzonspor gibi güzide bir kulübü ağırlıyoruz, ancak tribünlerde 2 bin küsur seyirci var. Zor günlerde takıma sahip çıkılması gerekirken, en çok güvendiğimiz seyircilerimizin bize sahip çıkmadıklarını gördük.'' Yavuzer, kadrolarının kısıtlı olduğunu, ancak içinde bulundukları maddi durumun da transfer yapmalarına el vermediğini ifade ederek, ''Bu konuda net bilgi vermekten yoksunuz. Çünkü maddi sıkıntımız var. Mevcut kadroyu muhafaza edip, devam etmek istiyoruz'' diye konuştu. 
     Bugüne dek özveride bulunan futbolcuların da emeklerinin karşılığını almak istediklerini kaydeden Yavuzer, şöyle devam etti 
     ''Futbolculara her ay yapacağımız belirli ödemeler geliyor. Bu konuda sıkıntı yaşıyoruz. İçinde bulunduğumuz durumu kendileriyle paylaştık, kendileri de fedakarlık yapıyor. Futbolculara hakettiklerini en kısa zamanda ödeme yolunda çabalarımız var. Bu zor günlerin geçeceğine inanıyoruz.'' 
     
</TEXT>
</DOC>
