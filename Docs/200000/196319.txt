<DOC>
<DOCNO> 196319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sondun17.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika basını "Terörizm köprü devleti hedef aldı" 
</HEADLINE>
<TEXT>

     Belçika'nın ''La Derniere Heure'' gazetesi, İstanbul'daki terörist saldırıların, ''Batı ile Arap dünyası arasında köprü rolü oynayan devleti'' hedef aldığını yazdı. 
     Türkiye'nin köktendinci teröre hedef olmasının şaşırtıcı görülmediğini ve beklendiğini belirten gazete, bu ülkenin ABD ve İsrail ile yakın ilişkiler geliştirdiğini, NATO'nun tek Müslüman müttefiki olduğunu, AB'ye katılım iradesiyle yola devam ettiğini hatırlattı. 
     Türkiye'nin, ''Usame Bin Ladin ve El Kaide'nin yolları üzerinde en büyük engel'' olduğu görüşü yansıtılan gazetede, ''Ankara, İsrail'i tanıyan ilk Müslüman başkent olarak İran'ın ve Arap ülkelerinin şiddetli tepkisini çekmişti'' denildi. 
     Türk hükümetinin İsrail'i artan bir şekilde eleştirdiği ve Irak'a asker gönderilmesi konusunda Amerikalılara karşı tavır aldığı bir dönemde bu saldırıların yapılmasının soru işaretleri getirdiğini belirten ''La Derniere Heure'', Batılı bir diplomatı kaynak göstererek, ''El Kaide'nin Türkiye'de saldırı yapacağı biliniyordu ama nereye yapacağı bilinmiyordu'' ifadelerine yer verdi. 
     Gazete, Türk hükümetinin, ''terörist operasyonlara destek veren bazı devletlerin daha sonra timsah gözyaşları dökmelerinden duyduğu rahatsızlığı'' da yansıttı. 
     ''Le Soir'' gazetesi de, konuya ilişkin haberinde, İstanbul saldırılarında intihar komandoları Türk olsa bile, terör eylemlerinin El Kaide imzası taşıdığının kesin gözüktüğünü anlattı. 
     
</TEXT>
</DOC>
