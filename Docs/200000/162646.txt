<DOC>
<DOCNO> 162646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sondun04.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu'da kan dinmiyor... 1 günde 26 kişi öldü 
</HEADLINE>
<TEXT>

     İsrail-Filistin barışı için geçen hafta Ürdün'deki zirvede atılan adımların ardından bölgede yeniden tırmanan şiddet döngüsünde, dün 26 kişi öldü, 100'den fazla kişi yaralandı. 
     ABD'nin, İsrail-Filistin çatışmalarının sona ermesi ve bağımsız Filistin devletinin kurulmasını öngören yeni barış planının 4 Haziran'da Ürdün'de yapılan zirvede taraflarca desteklenmesinin hemen ardından bölgede düzenlenen ve birbirini takip eden saldırılarda bir hafta içinde 24 Filistinli ve 21 İsrailli öldü. 
     İsrail'in önceki gün Gazze'de Hamas liderlerinden Abdülaziz El Rantisi'yi hedef alan füze saldırısından sonra dün Kudüs'te bir otobüse düzenlenen, Hamas'ın üstlendiği intihar saldırısında 17 kişi öldü, 70 kişi yaralandı. İsrail'in dün akşam Gazze'ye helikopterlerle düzenlediği iki ayrı füze saldırısında da 4'ü Hamas militanı, 9 kişi öldü. 
     Filistin hastane yetkilileri, ilk füze saldırısında 7 kişinin öldüğünü, aralarında 14 yaşın altındaki 8 çocuğun bulunduğu 30 kişinin yaralandığı bildirdiler. Alınan son bilgilere göre, ikinci füze saldırısında da 2 Hamas militanı öldü, 1 kişi yaralandı. 
     İsrail ordusu, gece yarısı düzenlediği füze saldırısında araçları helikopterden atılan füzelerle vurulan 2 Hamas militanının hedef alındığını doğrulayarak, ''Gazze yakınlarındaki Yahudi yerleşim birimi Netzarim'e havan topu saldırısı düzenlemek üzere olan bir hücrenin hedef alındığını'' açıkladı. 
     Bu arada, Kudüs'te bir otobüse düzenlenen intihar saldırısında yaralananlardan birinin ABD'nin New Jersey eyaleti senatörü Robert Singer'in kızı olduğu haber verildi. 
     Ürdün'ün Akabe kentindeki zirveden sonra geçen Pazar günü düzenlenen ilk saldırıda, 3 radikal Filistinli bir askeri üsteki 4 İsrail askerini öldürmüştü. 
     
</TEXT>
</DOC>
