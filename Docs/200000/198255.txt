<DOC>
<DOCNO> 198255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/ekonomi/eko04.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Acıbadem Hastanesi'nin gözü sağlık sigortasında 
</HEADLINE>
<TEXT>

   TMSF'deki Bayındır Sigorta'ya teklif veren Acıbadem Sağlık Grubu, şirketi alması halinde sağlık sigortası alanında faaliyet gösterecek       
   Acıbadem Sağlık Hizmetleri ve Ticaret AŞ, sağlık sigortacılığı alanında yatırıma hazırlanıyor. Tasarruf Mevduatı Sigorta Fonu TMSF bünyesindeki Bayındır Hayat Sigorta hisselerinin satın alınması için teklif veren Acıbadem, alımın gerçekleşmesi halinde sağlık sigortacılığı yapacak. 
   İstanbul'da iki genel hastane, üç poliklinik, bir merkez laboratuvar ve bir göz sağlığı merkezi ile faaliyet gösteren şirket, yüzde 15 olan halka açıklık oranını da şartlar uygun olduğu takdirde artırmayı planlıyor. 
   Acıbadem Sağlık Grubu Başkanı Mehmet Ali Aydınlar, bu yıl sonu itibariyle, poliklinikler dahil 540 bin hastaya ayakta, 26 bin hastaya da yatakta sağlık hizmeti vermeyi öngördüklerini bildirdi. 
   Aydınlar, dokuz ayda hastanelerin toplam 76 trilyon 590 milyar lira brüt satış hacmi ile 10 trilyon 818 milyar lira net dönem k rı elde ettiğini ifade ederek, yıl sonunda cironun 105 trilyon liraya ulaşmasının hedeflendiğini söyledi. Acıbadem'in, sağlıkla ilintili konulara yatırım yapabileceğini belirten Aydınlar, "Öncelikli hedefimiz, ayakta ve yataklı tedavide network'ü ağ tamamlamak" diye konuştu. 
   Aydınlar, "Bayındır Hayat şu anda TMSF'de satılıyor, bize teklif ettiler. Biz de satın almak için karşı teklifte bulunduk. Bunu sağlık sisteminin bir parçası olarak görüyoruz, onun için teklif verdik. Yoksa amacımız sigortacılık değil. Genel anlamda sigortacılık yapmayacağız, alırsak sağlık sigortası yapacağız" dedi. 
   Benzer örneklerin ABD'de de olduğunu, sigorta şirketlerinin hastane, hastanelerin de sigorta şirketi sahibi olduğunu anlatan Aydınlar, gerçekleşmesi halinde Türkiye'de bunun ilk olacağını belirtti. Yüzde 15'i halka açık olan Acıbadem'de koşullar uygun olduğu takdirde ikincil bir halka arz düşündüklerini de ifade eden Aydınlar, "Hisse derinliğinin daha fazla olması, aynı zamanda bizim İMKB 100'e girmemizi de sağlayacak" dedi. 
   
   Kanser hastanesi    Etiler'deki Göz Merkezi'nin ardından aralık ayı içerisinde ikinci bir göz sağlığı merkezi açacaklarını ve 2004 yılı başında hizmete girecek olan Acıbadem Hastanesi Kozyatağı'nın da kanser ve nörolojik bilimler hastanesi olarak hizmet sunacağını belirten Aydınlar, "Böylece sağlıkta yapamayacağımız iş kalmıyor. İnsan sağlığı için ne yapılması gerekiyorsa fazlasıyla yapabilecek duruma geliyoruz" dedi. Aydınlar, mevcut yatırımları dışında Maslak ve Bursa'da birer genel hastane projeleri bulunduğunu bildirdi. 
   
   
</TEXT>
</DOC>
