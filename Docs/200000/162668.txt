<DOC>
<DOCNO> 162668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sondun26.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya İçişleri Bakanı "Şiddet aşılayan imamları camiden atın" 
</HEADLINE>
<TEXT>

     İtalya İçişleri Bakanı Giuseppe Pisanu, ülkedeki camilerde görev yapan imamlardan bazılarının şiddet aşılayan vaazlar verdiğini belirterek, bu imamların camiden atılmasını istedi. 
     Pisanu, gazetecilere yaptığı açıklamada, camilerin şiddet vaazlarından tamamen kurtarılması gerektiğini söyledi ve başta Roma'daki cami sorumluları olmak üzere, ülkedeki Müslüman derneklerinin bu konuda İçişleri Bakanlığı'na garanti vermesi gerektiğini belirtti. 
     Pisanu'nun bazı İslam ülkelerinin büyükelçileriyle bu konuyu ele aldığı belirtildi. 
     Yaklaşık 1 milyon Müslümanın yaşadığı İtalya'da uluslararası terörizmle mücadele kapsamında, geçen aylarda Milano kenti başta olmak üzere ülkenin kuzeyindeki bazı kentlerde cami ve mescitlere baskınlar düzenlenmiş, imam ve cami sorumlularından gözaltına alınanlar olmuş, bunların bir bölümü yapılan sorgulamalardan sonra tutuklanmıştı. 
     
</TEXT>
</DOC>
