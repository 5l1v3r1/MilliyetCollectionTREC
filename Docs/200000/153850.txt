<DOC>
<DOCNO> 153850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sontur43.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl Merkezi'nde 10 bina çöktü... 
</HEADLINE>
<TEXT>

     Bingöl Bayındırlık İl Müdürü Salim Aksoy, Bingöl merkezde 10 binanın çöktüğünü ve bu binaların altından şimdiye kadar 40-45 ceset çıkarıldığını bildirdi. 
     Bingöl'deki depremle ilgili soruları yanıtlayan Aksoy, çöken binalardan birinde, Bingöl Afet Şube Müdürü ile iki çocuğu ve eşinin de bulunduğunu, ayrıca merkez ilçede çöken 10 binanın dışında genelde ''orta hasarda'' binalar bulunduğunu söyledi. 
     Çeltiksuyu Yatılı İlköğretim Bölge Okulu YİBO inşaatının tamamen çöktüğünü ve bu binanın enkazının altında halen 70 öğrenci bulunduğunu anlatan Aksoy, kurtarma ekiplerinin okulda çalışmalarına devam ettiğini kaydetti. 
     Çeltiksuyu YİBO inşaatının 1996 yılında başladığını ve 1998 yılında bittiğini bildiren Aksoy, okulu yapan ''Bozkuş İnşaat'' yetkililerine ise henüz ulaşamadıklarını söyledi. 
     Aksoy, ilçelerde pek fazla bir hasarın bulunmadığını, merkez köylerinden gelen haberlere göre de ekiplerin gönderildiğini belirtirken, Bingöl'deki Devlet hastanesinin bir kesiminde hasar bulunduğunu bildirdi. Aksoy, şöyle devam etti 
     
     DEVLET HASTANESİ VE DİĞER BİNALARIN DURUMU 
     ''Hastaneye, Elazığ'dan gelen ekipleri kontrol için gönderdik. Devlet hastanesinin sonradan ilave edilen bir kesiminde hasar var dediler. Duvarlarda çatlak var ama statik sistemlerinde herhangi bir şey olmadığını söylediler. Diğer kamu binalarında da ufak tefek hasarlar var. Sivil Savunma Müdürlüğü'nün binası ise tamamen oturulamaz durumda. Bizim binada da, az bir hasar var. Fakat Sivil Savunma Müdürlüğü dışındaki kamu binaları oturulamayacak durumda değil. Biz hasar tespitlerine başladık, çadır dağıtıldı, Kriz merkezi oluştu. Çalışmalarımız devam ediyor.'' 
     




</TEXT>
</DOC>
