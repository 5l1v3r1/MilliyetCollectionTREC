<DOC>
<DOCNO> 164247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/ekonomi/eko08.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpraş Irak rafinerilerine talip 
</HEADLINE>
<TEXT>

Tüpraş Genel Müdürü Hüsamettin Danış, savaşta zarar gören Irak rafinerilerinin onarım ve işletmesine talip olduklarını bildirdi 
     Tüpraş Genel Müdürü Hüsamettin Danış, savaş sonrası çalışamaz hale gelen Irak rafinerilerini devreye alabilecek bilgi ve tecrübeye sahip olduklarını belirterek, bu yöndeki taleplerini Irak yetkililerine ilettiklerini söyledi. Danış, "Rafinerileri çalışır duruma getirdikten sonra işletme sürecinde de yer alabiliriz" dedi. 
     Danış, Irak'a ayda 30 bin ton dolayında akaryakıt satışı yapabileceklerini ifade ederek, "Eğer bize 2004 ihtiyaçlarını önceden bildirirlerse biz de ona göre hazırlık yapar, ihtiyaçlarını karşılayacak duruma geliriz" diye konuştu. Danış, "Oradaki rafineriler devreye girse de bu ihracatlar devam edecek. Çünkü Irak'taki rafineriler, ABD ordusunun ihtiyaçlarını karşılayacak nitelikte benzin üretimi yapamıyorlar" dedi. 
     
     İlk yükleme hafta sonu 
     2.5 milyon varil Kerkük petrolü alım taleplerinin kabul edildiğini anımsatan Danış, "Akreditif işlemlerini tamamladık. Bu hafta sonu ilk yüklemeyi yapacağız. Irak tarafı da bu olaydan çok mutlu oldu. Ayrıca Irak gibi önemli bir petrol kaynağının yeniden devreye girmesi de petrol fiyatlarında düşüş sağlar" dedi. 
     

</TEXT>
</DOC>
