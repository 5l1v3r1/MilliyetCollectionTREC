<DOC>
<DOCNO> 170287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sontur28.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Travestiler ortalığı savaş alanına çevirdi... 
</HEADLINE>
<TEXT>

     Bursa'nın merkez Osmangazi İlçesi'nde, bir kişinin cep telefonunu gasp ettikleri için gözaltına alınmak isteyen 3 travesti, ortalığı savaş alanına çevirdi. 
     İnşaattan tuğla atarak çevreye saldıran travestiler 1 komiser ve 4 polis memurunu yaralarken, çevredeki ev, işyeri ve otomobillere zarar verdiler. 
     Alınan bilgiye göre, Santral Garaj Mahallesi'nde L.Y ve A.Y'nin otomobiline binen ''Başak'' takma adlı Hüseyin A. ve ''Melis'' takma adlı Hakan İ., bu kişilerden kendilerini Sırameşeler Mahallesi'nde kaldıkları otele götürmesini istedi. 
     Travestiler, daha sonra A.Y'nin cep telefonunu gasp ederek otele girdiler. Telefonunu almak için otele giren A.Y. ile travestiler arasında tartışma başladı. ''Günberi'' takma adlı Önder T.'nin de karıştığı tartışmanın kısa sürede kavgaya dönüşmesi üzerine A.Y. ve L.Y. durumu polise bildirdi. 
     Olay yerine gelen polislerin gözaltına almak istediği travestiler, inşaat halindeki bir binanın üst katına çıktılar. Kendilerini inşattan atmakla tehdit eden travestiler, daha sonra tuğla ve kiremitleri polislerin üzerine atmaya başladılar. 
     Merinos Polis Merkezi'nde görevli komiser Tekin Kayıkçı ile polis memurları İsmail Orta, Ferit Kayısı, Abdullah Kaba ve Muammer Yıldız ile cep telefonu sahibi A.Y.'yi attıkları tuğla ve kiremitlerle yaralayan travestiler, çevrede bulunan ev, işyeri ve çok sayıda otomobile de zarar verdiler. 
     Yaralılar Bursa Devlet Hastanesi'nde tedavi altına alınırken, 3 travesti, olay yerine gelen Çevik Kuvvet Şube Müdürlüğü ekiplerince gözaltına alındı. 
     Travestilerin, sorgulamalarının tamamlanmasının ardından adliyeye sevk edilecekleri bildirildi. 
     
</TEXT>
</DOC>
