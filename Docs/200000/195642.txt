<DOC>
<DOCNO> 195642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/siyaset/siy03.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayalçın 30 Kasım son tarih 
</HEADLINE>
<TEXT>

   SHP lideri Murat Karayalçın, Baykal ve Ecevit'ten 30 Kasım'a kadar ittifak için yanıt bekliyor 
      İSTANBUL Milliyet 

   
   SHP Genel Başkanı Murat Karayalçın, sol partilerin yerel seçimlerde ittifak yapması gerektiğini belirterek, "Sol partiler, farklı çatılarda olmanın yarattığı sıkıntıları aşmak için kişisel olarak değil, kurumsal olarak bir araya gelmelidir" dedi. 
   Sanatçı Arif Sağ'ın SHP'ye katılımı nedeniyle partisinin İstanbul İl Başkanlığı'nda düzenlenen törende konuşan Karayalçın, SHP olarak solu bir çatı altında toplamak amacıyla proje hazırlattıklarını kaydederek, "Projemiz, ortaklaşa saptanacak kişilerin aday olacağı bir proje" dedi. 
   
   Genel ittifak 
   İttifakın kısmi değil genel olması gerektiğini ve sadece Ankara Büyükşehir Belediye Başkanlığı için ittifak olamayacağını anlatan Karayalçın, görüşmelerin 30 Kasım'da bitmesine karar verdiklerini, CHP Genel Başkanı Deniz Baykal ve DSP Genel Başkanı Bülent Ecevit'ten yanıt beklediğini söyledi. Sağ da ittifak konusunda, "Bu iş CHP ile olmazsa kıyamet kopmaz. Önemli olan neyi istediğimizdir, ne için mücadele ettiğimizdir" dedi. 
   
   
   
   
   
</TEXT>
</DOC>
