<DOC>
<DOCNO> 155995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/soneko18.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
GAP'ta e-ticaret... 
</HEADLINE>
<TEXT>

     GAP Bölge Kalkınma İdaresi, bölgede yer alan 5 ildeki küçük ve orta ölçekli işletmeleri KOBİ e-ticaret hakkında bilgilendirmek ve GAP'a özel bir portal geliştirerek KOBİ'lerin bu portala kayıtlarının yapılarak açılacak sanal mağazalar aracılığı ile internet üzerinden ticaret yapabilmelerini sağlamak amacıyla e-ticaret eğitim projesi geliştirildi. 
     Alınan bilgiye göre, proje, Türkiye Teknoloji Geliştirme Vakfı tarafından da destekleniyor. 
     Proje kapsamındaki iller Şanlıurfa, Gaziantep, Diyarbakır, Mardin ve Adıyaman olarak belirlenirken, üçer günlük 5 eğitim ile 60 KOBİ'ye ulaşılması hedefleniyor. 
     E-ticaret eğitimi kapsamında KOBİ'lere e-ticaret kavramını, işleyişini ve pratiğini, sunumlar ve grup çalışmalarından oluşan bir eğitimle tanıtmak hedefleniyor. 
     Pratiğe dönük olarak ise GAP bölgesine özel bir e-ticaret portalına firmaları ve ürünleri taşımak amaçlanıyor. 
     KOBİ'ler bu eğitime katılarak yurtiçi ve yurtdışı pazarlarını geliştirme, müşterilerini tutabilme, verimliliklerini artırma, görüş açısını genişletme imkanını sağlamış olacak. 
     
     KATILIM BEDELİ 
     Projenin gerçekleştirilebilmesi için Türkiye Teknoloji Geliştirme Vakfı eğitim ve teknik destek hizmetine ilişkin maliyetin yüzde 75'ini karşılayacak. 
     Firmaların ödeyecekleri 208 dolarlık katılım bedeli ise bir kişinin üç günlük eğitime katılımı ve GAP bölgesi için özel olarak hazırlanmış www.gappazaryeri.com portalına bir yıllık üyeliği içerecek. 
     Projenin gerçekleşmesi sonucunda bölge ürünlerinin internet yoluyla dünyaya açılması, tanıtılması ve bölgenin ticaret hacminin büyümesi ile bölgedeki teknoloji kullanım oranının ve bilgi düzeyinin artırılması öngörülüyor. 
     Eğitim çalışmalarına, 20 Mayıs'ta Gaziantep'te başlanacak. 
     
</TEXT>
</DOC>
