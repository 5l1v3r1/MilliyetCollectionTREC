<DOC>
<DOCNO> 179231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/ekonomi/eko07.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kolada marka savaşı İzmir Fuarı'na taşındı 
</HEADLINE>
<TEXT>

   
   Geçen yıllarda fuara satış noktası olarak katılım göstermeyen kola markaları, 72. İEF'de rekabete girişti. 
   Geçen yıl düzenlenen fuara, satış noktası olarak stand almadan katılan kola firmaları, içecek sektöründeki hareketlenme sonucu kurdukları tanıtım ve satış noktalarıyla ziyaretçilerin dikkatini çekmeye çalışıyor. Fuarda Coca Cola ve yeni kola markası Cola Turka, 8'er tanıtım noktası kurarak satış yapıyor. 
   Fuar alanındaki gölün ortasına konulan döner maket ve çeşitli noktalara yerleştirilen dev kola kutularıyla tanıtım yapan Cola Turka'ya karşı, Coca Cola da özel dekorasyonlu standlarıyla satış yapıyor. Fuarda hemen tüm alanları kaplayan içecek firmalarının reklam ve flamaları, ziyaretçilerin ilgisini çekiyor. 
   
   
</TEXT>
</DOC>
