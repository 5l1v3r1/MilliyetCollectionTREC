<DOC>
<DOCNO> 161872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/sontur11.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Çelik Merkezi sınav anlayışı gayet iyi oturtuldu 
</HEADLINE>
<TEXT>

     Milli Eğitim Bakanı Hüseyin Çelik, sınavların merkezi sistemle yapılmasının, kayırma, torpil gibi kaygıları ortadan kaldırdığını belirterek, ''Türkiye'de merkezi sınav anlayışı gayet iyi gidiyor, gayet iyi oturtuldu'' dedi. 
     Çelik, Milli Eğitim Bakanlığı Eğitim Teknolojileri Genel Müdürlüğü'nce bugün gerçekleştirilen Orta Öğretim Kurumları Öğrenci Seçme ve Yarleştirme Sınavı'nın soru kitapçıklarının basımı ve sevk edilmesi işlemlerini gerçekleştiren 19 kişilik çalışma grubu ile biraraya geldi. 
     Haymana yolu üzerindeki Ballıkpınar Köyü'nde bulunan soru kitapçıklarının basıldığı tesise öğle saatlerinde gelen Çelik, sınavın saat 12.00'de sona ermesiyle ''kapalı dönemden'' çıkan işçilere, ''Geçmiş olsun, içeride hayat nasıldı '' diye sordu. Çelik, işçilerden ''Hapishane hayatı gibiydi efendim'' yanıtını aldı. 
     Çelik, burada gazetecilere yaptığı açıklamada, soruların basılması ve hazırlanması aşamasında burada çalışan işçilerin dışarıyla tüm bağlantılarının kesildiğini ve ''tecrit'' denilebilecek bir süreç yaşadıklarını, telefon görüşmesi yapılamaması için binada elektronik yönden güvenlik önemleri alındığını anlattı. 
     İşçilerin, dışardan getirilen yemekleri içeriye alırken bile güvenlik kameralarıyla izlendiklerini ifade eden Çelik, ''Dolayısıyla herhangi bir sızma söz konusu değil. Arkadaşlarımız 12 gün boyunca buraya kapandılar, hiçbir şekilde dışarıyla bağlantıları olmadı'' dedi. 
     Yaklaşık 615 bin adayın bugün gerçekleştirilen Orta Öğretim Kurumları Öğrenci Seçme ve Yerleştirme Sınavı'na girdiğini anımsatan Çelik, bu sınavla Milli Eğitim Bakanlığı'na bağlı Fen, Anadolu ve bazı meslek liselerinin yanı sıra diğer bakanlıklara bağlı orta öğretim kurumlarına da öğrenci yerleştirileceğini kaydetti. 
     Sınavların, tam bir objektiflik ve hakkaniyet içinde yapılması için çaba gösterdiklerini dile getiren Çelik, ''Milli Eğitim Bakanlığı, bu işi bugüne kadar gayet iyi götürdü. Burası Milli Eğitim Bakanlığı'nın Eğitim Teknolojileri Genel Müdürlüğü Kampusu. Bu kampusun kapasitesi ÖSYM'nin kapasitesinden daha büyük ve çok iyi bir altyapısı var. Burada, memur, işçi, geçici işçi statüsünde 300'e yakın kişi çalışıyor'' diye konuştu. 
     
     ''BİZE İNTİKAL EDEN HERHANGİ BİR SORUN YOK'' 
     Çelik, bir gazetecinin, bugün gerçekleştirilen sınava ilişkin sorun yaşanıp yaşanmadığı sorusu üzerine, ''Şimdiye kadar bize intikal eden bir sorun yok. Herhangi bir problem olursa biz ona süratle müdahale ederiz, yapılması gereken neyse yaparız'' dedi. Çelik, şöyle devam etti 
     ''Türkiye'de merkezi sınavlar çok şükür ki iyi yapılıyor. ÖSYM'nin yaptığı sınavlara da Milli Eğitim Bakanlığı'nın yaptığı sınavlara da kesinlikle şaibe karışmıyor. Sınavların merkezi olması aslında kayırma oluyor mu, torpil mekanizması işliyor mu, başarılı bile olsam birilerini benim önüme geçirirler mi gibi kaygıları ortadan kaldırıyor. Böylelikle devlet, bu güveni verdiği için çocuklarımız gönül rahatlığıyla çalışıp gayret gösterirlerse mutlaka başaracakları duygusuyla bu sınavlara giriyorlar. Bundan dolayı ben Milli Eğitim Bakanı olarak memnunum. Bu güvenin devam etmesi gerekiyor. 
     Zaman zaman ufak tefek gölge düşürücü olaylar olabiliyor ama bunlar da daha çok sınavın uygulama aşamasındaki, yerine başkasını sınava sokma, evrakta sahtecilik gibi ufak tefek şeylerdir. Ona da zaten yerinde müdahale ediliyor. Türkiye'de merkezi sınav anlayışı gayet iyi gidiyor, gayet iyi oturtuldu. Aslında bunun da devam etmesi gerekiyor.'' Çelik, bu tür sınavların ardından gazetelerde bazı soruların yanlış olduğu yönünde çıkan haberlerin adayları olumsuz etkilediğini belirterek, ''Bu tür haberler, gençlerin, çalışma azmini ve bu tür sınavlara olan güven duygusunu zedeliyor. Bu konuda hassas olalım. Sorular birçok testlerden, kontrollerden geçiriliyor ve bilimsel kurul tarafından akredite ediliyor'' diye konuştu. 
     
     ''TEMİZLİĞİ HOŞUMA GİTMEDİ'' 
     Bakan Çelik, daha sonra soru kitapçıklarının basıldığı matbaa kısmı ile kapalı dönemde çalışan işçilerin yeme ve barınma ihtiyaçlarının karşılandığı bölümleri gezerek, yetkilerden bilgi aldı. 
     Özellikle işçilerin yemek yediği ve yattıkları bölümleri gezerken, ortamın temiz olmadığını belirten Çelik, Milli Eğitim Bakanlığı bürokratlarını uyardı. Çelik, yetkililere, ''Buranın temizliği hiç hoşuma gitmedi. Örümcek ağları, toz var. Yapılacak ufak tefek müdahalelerle burası daha derli toplu, nezih bir ortam haline getirilebilir. Bunun parayla ilgisi yok'' diye konuştu. 
     Bakan Çelik, matbaada çalışan işçilere, ''Gelin, bir cezaevi hatırası çektirelim'' diyerek espri yaptı ve onlarla hatıra fotoğraf çektirdi. 
     Çelik, ayrıca sınav sorularını kontrolden geçirerek akreditasyonunu sağlayan Ankara, Hacettepe, Gazi üniversiteleri ile ODTÜ öğretim üyelerinden oluşan bilimsel kurulu da ziyaret ederek, çalışmaları ve fedakarlıklarından dolayı teşekkür etti. 
     
</TEXT>
</DOC>
