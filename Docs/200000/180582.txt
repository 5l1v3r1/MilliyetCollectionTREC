<DOC>
<DOCNO> 180582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur31.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzikli MR çekimi... 
</HEADLINE>
<TEXT>

     Ege Üniversitesi EÜ Tıp Fakültesi Nöroradyoloji Anabilim Dalı Başkanı Prof. Dr. Nilgün Yünten, MR Manyetik Rezonans çekimlerinde hastaların zevkine göre müzik dinleterek, teşhis koyduklarını söyledi. 
     Prof. Dr. Yünten, yaptığı açıklamada, MR çekiminin 15-20 dakika sürdüğünü ve bu süre içinde hastaların hiç hareket etmeden yatmaları gerektiğini, hastaları psikolojik olarak rahatlatmak amacıyla kulaklıkla müzik dinlettiklerini kaydetti. 
     Günde 50 civarında hastaya MR çekimi yaptıklarını ifade eden Prof. Dr. Yünten, müzik dinletme uygulamasıyla ''hastalar için rahat bir ortam oluşturmayı ve endişelerini ortadan kaldırmayı'' amaçladıklarını bildirdi. 
     Prof. Dr. Yünten, MR'ın her çeşit hasta grubunun son teşhis yöntemi olduğunu ve çok geniş bir alanda kullanıldığını sözlerine ekledi. 
     
</TEXT>
</DOC>
