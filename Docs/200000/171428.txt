<DOC>
<DOCNO> 171428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sonspo10.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
P.S.Germain Hakan ve Murat Yakın'ın peşinde... 
</HEADLINE>
<TEXT>

     Fransa'nın ünlü ekibi Paris Saint Germain'in PSG , İsviçre'nin FC Bale takımında top koşturan Türk asıllı Hakan Yakın ile kardeşi Murat Yakın'ı transfer etmek istediği bildirildi. 
     Le Parisien gazetesinin haberine göre, Hakan Yakın, PSG takımı yöneticileriyle görüşmek üzere bugün Paris'e gelecek. PSG'nin, 26 yaşındaki futbolcuyla anlaşmasına kesin gözüyle bakıldığını yazan Le Parisien gazetesi, PSG Teknik Direktörü Vahip Hallihodziç'in bu transferle yakından ilgilendiğini ve bizzat Yakın ile telefonda görüşerek, Türk asıllı İsviçreli oyuncunun Paris'e gelmesini istediğini bildirdi. 
     Le Parisien gazetesi, PSG ile birlikte Atletico Madrid , Celtic ve Liverpool takımlarının da Hakan Yakın ile temasta olduklarına dikkati çekti. 
     Fransız gazetesi, Hakan ile birlikte kardeşi Murat'ın da transfer edilmesine PSG'nin sıcak baktığını belirtti ve gerekli anlaşmanın sağlanması halinde iki kardeşin gelecek yıl Paris'te top koşturabileceğini bildirdi. 
     
</TEXT>
</DOC>
