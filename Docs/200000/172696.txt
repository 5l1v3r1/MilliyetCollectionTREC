<DOC>
<DOCNO> 172696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/spor/spo05.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortalık toz duman 
</HEADLINE>
<TEXT>

   Kurulma hazırlıkları son aşamaya gelen Motosiklet Federasyonu'nda ipler geriliyor. GSGM'nin Önay Bilgin destekli Süleyman Memnun'a sıcak bakmasına TOMSFED Motokros Komisyonu Başkanı Cem Kitapçı sert tepki gösterdi 
      
   Kaiser Loeb İmparator    Dünya Ralli Şampiyonası'nın 8. ayağı ADAC Rallisi Citroen'in genç pilotu Fransız Sebastian Loeb'in zaferiyle noktalandı 
   
   Zirveye doğru 
   DÜNYA Ralli Şampiyonası'nda 2003 sezonuna fırtına gibi bir başlangıç yapan ve sezonun ilk yarışı Monte Carlo Rallisi'ni ilk sırada tamamladıktan sonra diğer 6 ayakta bir türlü istediği performansı yakalayamayan Citroen'in genç pilotu Sebastian Loeb, Almanya'da bir kez daha esti. Fransız pilot, geçen sezon da birinci olarak tamamladığı ADAC Rallisi'nde yine usta pilotlara şans tanımadı ve podyumun en üst basamağına çıkmayı başardı. Loeb, bu başarısıyla pilotlar klasmanında iki basamak birden yükseldi ve dördüncülüğe yerleşti. 
   
   Rakiplere gözdağı 
   HEM takımı, hem de kendi kariyeri için çok başarılı bir zafere imza atan Citroen takımının genç pilotu, ikinci gün SS.13 etabında ele geçirdiği liderliği yarış sonuna kadar korumayı başardı. Yarışı ikinci ve üçüncü sırada tamamlayan Peugeot pilotları Gronholm ve Burns'un son etaplardaki ataklarına ustaca yanıt veren Loeb, finişe 3.6 saniye farkla lider girdi. Fransız pilot bu birinciliğiyle, şampiyonlukta tekrar iddialı duruma gelirken, rakiplerine de asfaltta kolay kolay geçilmeyeceğinin mesajını göndermiş oldu. 
   
   
   
   Kulüpler ayakta 
   TÜRKİYE Otomobil Sporları Federasyonu'ndan ayrılmanın ve federe bir federasyon haline gelmenin hazırlıklarını yapan Motosiklet'te ortalık fena karıştı. Yeni federasyona talip olan ünlü motosikletçi Süleyman Mennun'un arkasında işadamı Önay Bilgin'in bulunduğu ve GSGM'ye 10 yıllık süre içinde bütün harcamaları karşılama teminatı verdiği haberi MİLLİYET'te yer alınca motosiklet camiası ayağa kalktı. Gençlik ve Spor Genel Müdürlüğü'ne faks yağdıran Motosiklet kulüpleri böyle bir yapılanmaya karşı olduklarını dile getirdiler. 
   
   Kitapçı öfkeli 
   GENÇLİK ve Spor Genel Müdürü Mehmet Atalay'ın konuyla ilgili, "Türkiye mali krizde. Seçim yaparken bu desteği de tabii ki göz önüne alacağız" demecine TOMSFED Motokros Enduro Komisyonu Başkanı Cem Kitapçı oldukça sert tepki gösterdi ve "Bütçelerin kısıtlı olması GSGM'ye açık arttırma usulü ile sağa sola federasyon verme satma hakkı verir mi Böyle bir şey yapılırsa o federasyon parayı verenin güdümünde olmayacak mı Bu parayı veren şahsın şirketleri o spora hakim olacak, rakip firmalar dışlanmayacak mı " diye sordu. 
   
   "Seçim istiyoruz" 
   MOTOSİKLET camiasının içinden gelen, bu spora gönül vermiş ve bu spordan hiç bir ticari menfaati bulunmayan işin ehli bir grupla göreve talip olduklarını hatırlatan Kitapçı, sözlerini şöyle sürdürdü "Pazarda sebze satılır gibi federasyon satılmasına, bu metodla devletin resmi bir kuruluşunun alınmasına gücümüz yettiği ölçülerde karşı koyacağız. Türkiye Cumhuriyeti'nin bir Muz Cumhuriyeti olmadığına inanıyor, GSGM'nin 'Önay bey parayı veriyor' düşüncesi içinde federasyon seçimini ortadan kaldırmayacağına inanıyoruz." 
   
   Şahintepe'nin şahinleri 
   TÜRKİYE Tırmanma Şampiyonası'nın üçüncü ayağı Şahintepe Tırmanma Yarışı Gemlik Küçükkumla'da yapıldı. Bursa Otomobilsporları Kulübü tarafından organize edilen yarış, oldukça heyecanlı ve çekişmeli geçti. Kayıt yaptıran 32 ekip, toplam 4.3 kilometre uzunluktaki parkuru iki kez geçerek toplamda en iyi zamana ulaşmaya çalıştılar. Kategori 1'de Palio S1600'lü Taner Şengezener 5.20.21'lik derecesi ile, Kategori 2'de Opel Astra GSI'ı ile Sarp Üstel 5.48.21 ile ve Kategori 3'te Opel Motor Sport pilotu Tarık Öktem ilk yarışında Opel Vectra'yla 5.40.58lik zamana imza atarak günü zaferle tamamlayan pilotlar oldu. Yarışın bitmesiyle beraber yağan sağanak yağmur sonrası yapılan ödül töreniyle kategorilerinde ilk üçe giren pilotlar kupalarını aldı. 
   
   Tesis müjdesi 
   OTOMOBİL ve Motorsporları kısa süre sonra oldukça kapsamlı ve çok amaçlı yeni bir tesise kavuşacak olmanın heyecanını yaşıyor. Performans Organizasyon tarafından Tuzla'ya bağlı Orhanlı Beldesi'nde 57.500 m2 arazi üzerine kurulacak olan Autodrom, Eylül ayı içinde hizmete açılacak. Tamamlandığında Türkiye'nin otomobil ve motor sporlarındaki en büyük ve en kapsamlı tesisi olacak Autodrom'da otomobil severler trafik ve ileri sürüş tekniklerinin yanı sıra sportif sürüş teknikleri alabilecek. Ayrıca asfalt pistte, otomobil lansmanları, motorspor fuarları, toprak pistte sürüş teknikleri, toprak gokart, otomobil testleri gerçekleştirilebilecek. 
   
   Liderler iddialı 
   FORMULA 1'DE Almanya'nın Hockenheim kentinde bu haftasonu yapılacak olan Grand Prix öncesi şampiyonluk adayları iddialı demeçler verdiler. Sezonun 12. Grand Prix'si öncesi genel klasmanda 69 puanla birinci sırada bulunan Alman pilot Michael Schumacher "Ev sahibi olmanın avantajını Hockenheim'de kullanacağım" dedi. 62 puanlı takipçisi Finli Raikkonen ise Schumacher'i Hockenheim'de yakalamak istediğini vurgulayarak "Şansımı bu kez iyi kullanacağım" diye konuştu. 
   
   Frentzen bırakıyor 
   FORMULA 1'in ünlü pilotlarından Heinz Harald Frentzen sezon sonunda Formula 1'e veda edeceğininin ilk sinyalini Hockenheim Grand Prix'si öncesi verdi. Sauber pilotu Frentzen, "Yarışmaya devam etmek istediğim halde kontratım yenilenmezse o zaman bırakacağım. Çünkü bu taktirde hiçbir heyecanım kalmamış olacak" dedi. Bu arada, Sauber'in önümüzdeki sezon Frentzen ve co pilotu Nick Heidfeld'in yerine iki İtalyan pilot Giancarlo Fisichella ve Felipe Massa ile anlaşmanın yollarını aradığı öğrenildi. 
   
      Serkan'dan muhteşem şov    Bulgaristan'daki Hebros Rallisi'nde muhteşem performans sergileyen pilotlarımız podyuma adeta ambargo koydular 
   BULGARİSTAN'IN Plovdiv şehrinde yapılan ve Avrupa Ralli Şampiyonası'na puan veren Hebros Rallisi'nde adeta Türk rüzgarı esti. Türk Motorsporları tarihinde bir ilke imza atan ve Bulgaristan'da muhteşem bir zafer kazanan pilotlarımız, genel klasmanda ilk 7 içine 4 ekiple girmeyi başardı. Ford Hazırkart Rally Team'in usta ve tecrübeli ismi Serkan Yazıcı, adeta şov yaptığı yarışta Bulgaristan'ın güçlü ismi Jassen Popov'u sollayarak Ford Focus WRC'si ile yarışı ilk sırada tamamladı ve podyumun zirvesine çıktı. 
   GENEL klasmanda dördüncü sırada yer alan Fiat Abarth Motorsport pilotu Volkan Işık ise, Punto Süper 1600'ü ile bu sezon ikinci kez yurt dışından kupa ile dönme başarısı gösterdi. Bulgaristan Rallisi'nde üçüncü olarak Süper 1600 kupasını kazanan Işık, kısa bir aradan sonra yine Bulgaristan'da yapılan Hebros Rallisi'nde ikinci kez Süper 1600 kupasını havaya kaldırdı. Volkan Işık'ın ardından takım arkadaşı Nejat Avcı da Palio Süper 1600 ile beşinci sırada yer alırken, Ford'un genç pilotu Burak Çukurova finişe 7. sırada girdi. 
   
   
</TEXT>
</DOC>
