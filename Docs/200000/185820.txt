<DOC>
<DOCNO> 185820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sonspo20.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor'da futbolculara 450 milyar ödeme... 
</HEADLINE>
<TEXT>

     Denizlispor'da futbolculara maç başı alacakları ve primleri ödendi. 
     Kulüp futbol şubesi başkanı Turgut Dalaman, yönetimin, sezon başında futbolculara verdiği sözlerin tuttuğunu ve transfer alacaklarının zamanında ödendiğini söyledi. 
     Dalaman, maç başı ödeme ve primlerin karşılığı toplam 450 milyar liranın futbolcuların hesabına yatırıldığını belirterek, ''Ödemeler konusunda bir sorun yok. Ne söylediysek, onu zamanında yerine getiriyoruz'' dedi. 
     İstanbulspor maçı hazırlıklarının sürdüğünü de ifade eden Dalaman, şöyle konuştu 
     ''Rakibimiz bu sezona iyi bir başlangıç yaptı. İlk yenilgisini de geçen hafta Ankaragücü karşısında aldı. Ligin iyi futbol oynayan 2 takımının mücadelesinin zevkli ve çekişmeli geçeceğine inanıyorum. Son 3 maçta 7 puan alarak bir seri yakaladık. İstanbul deplasmanında bunu sürdürmek istiyoruz.'' 
     
</TEXT>
</DOC>
