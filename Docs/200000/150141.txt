<DOC>
<DOCNO> 150141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sondun02.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld ''Irak rejimi savaşın hızına şaşırdı.. '' 
</HEADLINE>
<TEXT>

     ABD Savunma Bakanı Donald Rumsfeld, Iraklı liderlerin, savaşın beklenmedik şekilde hızla başlamasına şaşırdıklarının kesin olduğunu söyledi. 
     Rumsfeld, Bakanlık'ta düzenlediği basın toplantısında, ''Bu bir spekülasyon, ancak Iraklı yetkililer, Körfez Savaşı'ndaki gibi, kendilerine, kaçmak ya da gizlenmek gibi, istediklerini yapma olanağı tanıyacak uzun bir hava saldırısı ve ardından kara harekatı bekliyorlardı'' dedi. 
     Savunma Bakanı, ''Belki de daha sonra sorgulanacak liderler, hava saldırısından önce ya da 4. Piyade Tümeni Akdeniz'deyken kara harekatının başlayabileceğini beklemediklerini söyleyeceklerdir'' diye konuştu. 
     Rumsfeld, operasyonların hızlı olmasından duyduğu memnuniyeti de ifade ederek, bunun ''petrol kuyularının yanması, Irak'ın balistik füze fırlatması ya da mülteci akını'' gibi felaketlere yol açmadığını da belirtti. 
     
     "Kuzeyden Keşif Harekatı sona erdi" 

     Rumsfeld, Türkiye'den yürütülen, Kuzeyden Keşif Harekatı denetimlerinin sona erdiğini ve ABD'nin, bölgedeki faaliyetlerinin geleceğine ilişkin son kararını henüz vermediğini belirtti. 
     Rumsfeld, ABD Savunma Bakanlığı Pentagon'da, ABD Genelkurmay Başkanı Orgeneral Richard Myers ile birlikte soruları yanıtladı. 
     Rumsfeld, bir gazetecinin, ''artık Irak'ın kuzeyinde ve güneyinde uçuşa yasak bölge uygulamasına ihtiyaç kalmadığına göre, ABD askeri varlığının Türkiye ve Suudi Arabistan'daki geleceğinin durumu nedir '' sorusu üzerine, ''Türk hükümetiyle beraber, Kuzeyden Keşif Harekatı uygulamasına son verdik'' dedi. 
     Orgeneral Myers da Rumsfeld'in sözlerine ek olarak, ''Kuzeyden Keşif Harekatı operasyonunun sonu. Oradaki askeri varlık, başka yere yerleştirildi'' diye konuştu. 
     Güneyden uçuşa yasak bölge uçuşlarının devam ettiğini belirten Rumsfeld, ''ABD'nin Irak savaşı sonrası ne tür bir ayak izi bırakacağı, bizim üzerinde tartıştığımız, değerlendirdiğimiz bir konu. Şimdilik bu tür bir duyurumuz yok. Bunların şekillenmesi zaman alacak'' dedi. 
     ''İncirlik'ten Amerikan operasyonun kapandığı ve uçakların ayrıldığını'' söyleyen bir gazeteciye karşılık Rumsfeld, ''Hayır. Benim bütün söylediğim, Kuzeyden Keşif Harekatı uygulamasının bitirildiği ve ona ait askeri ekipmanın başka yere yerleştirildiğidir'' yanıtını verdi. 
     Bunun üzerine, ''İncirlik'te halen Amerikan askeri ekipmanı bulunduğuna inandığını'' söyleyen bir gazeteciye karşılık ABD Savunma Bakanı, ''Ben böyle birşey söylemedim. Bütün anlatmak istediğim, Kuzeyden Keşif Harekatı uygulaması bitti. Bu uygulamaya ait askeri ekipman, başka yere yerleştirildi. Dünyanın bu bölgesinde ABD'nin ne tür bir ayak izi bırakacağına dair son kararımızı vermedik. Ve önümüzdeki aylar içinde de vermeyeceğiz'' dedi. 
     





</TEXT>
</DOC>
