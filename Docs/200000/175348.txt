<DOC>
<DOCNO> 175348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/guncel/gun04.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TEDAŞ'A 2 trilyonluk yangın faturası çıktı 
</HEADLINE>
<TEXT>

   Orman İşletme Müdürlüğü, 7 Temmuz'daki yangının fonksiyonel zararının 100 trilyona yakın olduğunu açıkladı. Yanan alanın ağaçlandırılması için 800 milyar harcanacak 
      
   Marmaris Orman İşletme Müdürü Enver Demirci, Orhaniye köyü yakınındaki ormanlık alanda 7 Temmuz'da meydana gelen yangının yol açtığı maddi kaybın 2 trilyon, fonksiyonel zararınsa 100 trilyon lira olduğunu söyledi. Yangının elektrik kablolarının kısa devre yapması sonucu çıktığının bilirkişi tarafından da doğrulandığını kaydeden Demirci, "Maddi kaybımız olan 2 trilyonu TEDAŞ'tan talep edeceğiz" dedi. Demirci, 7 Temmuz'da çıkan yangının 319 hektarlık alanı tahrip ettiğini hatırlattı. Bu yıl sonunda yanan alanın tamamının ağaçlandırılacağını ifade eden Demirci, bunun için 800 milyar lira harcanacağını kaydetti. Orhaniye'deki yangının yol açtığı maddi kayba da değinen Demirci, "20 milyar lira akaryakıt, 15 milyar lira ekipman, 420 milyar lira helikopter, 330 milyar lira yanan orman mamulü, 300 milyar lira uçak ve 800 milyar lira ağaçlandırma maliyeti ortaya çıkmıştır. Helikopterlerin kiralanma saati 2400 dolar, uçakların kiralanma saati 3 milyar 438 milyon lira" diye konuştu. 
   Yangının estetik ve çevresel değerleri içeren fonksiyonel zararınınsa yangındaki diğer giderlerin 60 katı olduğunu belirten Demirci, bunun da 100 trilyon lira civarında hesap edildiğini söyledi. Demirci, yangında görev yapan yangın işçisi, teknik personel, asker, yükümlü ve gönüllü kişilerin yangın söndürmeye katkı amacıyla ortaya koydukları çabanın bu maliyetlerin dışında tutulduğunu da dile getirdi. 
   Demirci, "2 trilyon lirayı TEDAŞ'tan istememiz konusunda kararı mahkeme verecek. Mevcut tüm deliller ve belgeler mahkemeye sunuldu " şeklinde konuştu. 
   
   Orman alanları 550 bin hektar arttı    ANKARA Milliyet 

   Çevre ve Orman Bakanı Osman Pepe, Türkiye'de son 30 yılda orman varlığının 550 bin hektar arttığını söyledi. Moğolistan Büyükelçisi Panidjunai Khaliun'u kabul eden Pepe, Türkiye'de orman varlığının geliştirilmesi için önemli adımların atıldığını belirterek, "12 bin hektarlık alanda erozyonla mücadele ve ağaçlandırma çalışması yapıldı" diye konuştu. Küresel ısınma ve iklim değişikliklerinin orman varlığını tehdit ettiğini belirten Pepe, çevre ve ormanı korumanın ulusal bir sorun olmaktan çıkarak uluslararası bir sorun haline dönüştüğünü kaydetti. 
   
   
</TEXT>
</DOC>
