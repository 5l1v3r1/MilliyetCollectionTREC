<DOC>
<DOCNO> 166262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/ekonomi/eko01.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Batık tahsilatı yapılamıyor itirafı 
</HEADLINE>
<TEXT>

Başbakan Yardımcısı Abdüllatif Şener, batık banka patronlarından 17.3 milyar dolarlık zararın ancak 234.9 milyon dolarının tahsil edilebildiğini söyledi 
     Devlet Bakanı ve Başbakan Yardımcısı Abdüllatif Şener, Tasarruf Mevduatı Sigorta Fonu'na TMSF devredilen bankaların 17.3 milyar dolar devir zararı bulunduğunu ve bu bankaların hakim sahip ve ortaklarından Mart ayı sonu itibarıyla 234.9 milyon dolar tahsilat yapıldığını bildirdi. 
     Şener, CHP Ardahan Milletvekili Ensar Öğüt'ün soru önergesini yanıtlarken, yönetimi ve denetimi TMSF'ye devredilen bankaların devir zararının 17.3 milyar dolar olduğunu, bu tutarın 11 milyar dolarının hakim ortaklarının kendi bankalarından ve TMSF bankalarından kullandıkları kaynaklar nedeniyle oluşan zarardan kaynaklandığını belirtti. 
     
     'Düzenlemeler yetersiz' 
     Şener, Fon'a devredilen bankaların sermayedarlarının bankayı uğrattıkları zarar tutarı dikkate alındığında, bugüne kadar tahsil edilen tutarların düşük olduğu görünmekle birlikte bankalarla ilgili davaların ihtisas mahkemelerinde görülmemesi, borçlunun malvarlığının borcu ödemeye yetmediğinde Fon'un alacağın tahsilinin fiilen mümkün olmaması, sorunlu varlıkların tahsilat ve satış süreçlerine ilişkin icra ve iflas mevzuatında yapılması gereken düzenlemelerin de henüz yapılmamış olmasının tahsili olumsuz etkilediğini kaydetti. 
     Şener, finansal yeniden yapılandırma kapsamında TMSF bünyesine alınan bankaların mali bünyelerinin güçlendirilmesi, yeniden yapılandırılması ve yükümlülüklerinin devri için ihtiyaç duyulan 21.7 milyar dolar tutarındaki kaynağın 17 milyar dolarlık kısmının Hazine Müsteşarlığı'ndan, 4.7 milyar dolarlık kısmının ise özel sektör kaynağından karşılandığını bildirdi. 
     
Patronlar için 858 dava açıldı      Şener, Fon'a devredilen bankaların sahip ve hakim ortakları hakkında bugüne kadar 858 dava açıldığını bildirdi. Şener, alacakların tahsili için yürütülen hukuki işlemler çerçevesinde bankanın yönetim ve denetimini doğrudan ya da dolaylı olarak, tek başına ya da birlikte elinde bulunduran ortaklardan kaynakları kendi lehlerine kullandıkları tespit edilenler hakkında 7 iade tazmin davası açıldığını bildirdi. 
     

</TEXT>
</DOC>
