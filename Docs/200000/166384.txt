<DOC>
<DOCNO> 166384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/soneko23.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kış mevsimi, sebze fiyatları üzerindeki etkisini kaybetmedi... 
</HEADLINE>
<TEXT>

     Yaz mevsimine rağmen sebze fiyatlarında artış başladı. Kış sezonunun sert geçmesi nedeniyle tarla ürünlerinde kalitenin bozulduğu ve ürünün az olduğu, bu nedenle fiyatlarda arttığı bildirildi. 
     Antalya Büyükşehir Belediyesi Toptancı Hal Şube Müdürü Hüseyin Kara, normal koşullarda yaz mevsiminde sebze ürününün bollaşması ve fiyatların da ucuzlaması gerektiğini söyledi. Ancak, geçtiğimiz kış döneminin sert geçmesi nedeniyle hem sera hem de tarla ürününde kalitenin bozulduğunu, bu yüzden de pazara kaliteli ürün girişinin azaldığını belirten Kara, şöyle konuştu 
     ''Kış sezonunun etkisi halen devam ediyor. Kış sert geçtiği için ürün de bol değil. Toptancı Hali'ne ürün girişi azaldı. Özellikle domates ve biber ürünü az gelmeye başladı. Bu nedenle fiyatlar yükselişe geçti. Önümüzdeki dönemde de sebze fiyatlarında ucuzluk görünmüyor. Normal koşullarda yaz döneminde ürün bol, fiyatlar da ucuz olurdu. Ancak kış mevsiminin etkisi yaz gelmesine rağmen devam ediyor. Bu yaz fiyatlar yüksek olacak gibi görünüyor.'' Patates fiyatlarının da yüksek olmasını Sars hastalığına bağlandığını belirten Kara, ''Patates ve şalgamın Sars hastalığına karşı etkili olduğu iddiaları ortaya atılınca taze patates fiyatları da yükseldi'' dedi. 
     Antalya Büyükşehir Belediyesi Toptancı Hali'nde, biber fiyatları cinslerine göre 1 milyon ile 1.5 milyon lira arasında satılıyor. Domates fiyatları da 600 ile 800 bin lira arasında işlem görünürken, yayla ürünü taze fasulye 1 milyon 600 bin liradan müşteri buldu. Sera taze fasulye 800 bin, beyaz barbunya 1 milyon 800 bin, ala barbunya ise 1 milyon 200 bin liradan satıldı. 
     Bal kabağı ise geçen haftaki değerini koruyarak 3 milyon liradan işlem gördü. Patlıcan fiyatları da 50-100 bin lira artarak 750-900 bin liradan alıcı buldu. Kuru sarımsak haftalardır 4 milyon lira olan satış değerini korurken, taze sarımsak da 2 milyon liradan satışa sunuluyor. 
     
</TEXT>
</DOC>
