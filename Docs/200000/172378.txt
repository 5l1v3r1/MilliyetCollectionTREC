<DOC>
<DOCNO> 172378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sonspo20.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre Rüştü'yü aradı Abi, tebrikler 
</HEADLINE>
<TEXT>

     İtalya'nın FC İnter takımında oynayan Emre Belözoğlu, Barcelona'nın kalecisi Rüştü Reçber'i telefonla arayarak FC Juventus karşısındaki galibiyetlerinden dolayı tebrik etti. 
     İnter'in resmi internet sitesinde verilen bilgide, İtalya'nın kuzeyinde takımla birlikte hazırlık kampında olan Emre'nin, dün akşam Rüştü'yü telefonla arayıp hem Juventus galibiyetinden dolayı tebrik ettiği hem de önümüzdeki sezon için başarı dilediği ifade edildi. Emre'nin telefonda Rüştü ile şakalaşarak, ''Juventus'a karşı kazanmak her zaman güzel bir şey, bu kötü alışkanlığı sakın kaybetme. İnter olarak biz de siyah beyazlıları yenmek istiyoruz'' dediği kaydedildi. 
     Geçtiğimiz pazar akşamı ABD'de oynanan hazırlık maçının normal süresi 2-2 berabere biterken, Barcelona penaltılarda Juventus'a karşı 6-5 üstünlük sağlamıştı. 45 dakika forma giyen Rüştü, başarılı kurtarışlarıyla İtalyan basını tarafından da övgü aldı. 
     Bu arada, İnter'in basın bürosu tarafından hazırlanan internet sitesinde Emre ve Rüştü için ''Türk futbolunun Avrupa'daki sembolleri'' ifadesinin kullanılması dikkat çekti. 
     
</TEXT>
</DOC>
