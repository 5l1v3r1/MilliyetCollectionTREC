<DOC>
<DOCNO> 178697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/soneko12.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Piyango'nun özelleştirilmesinde orta yol bulundu... 
</HEADLINE>
<TEXT>

     Milli Piyango'da 10 yıl süreyle lisans hakkını alacak şirketin, imtiyaz süresi boyunca elde edeceği gelirin yüzde 50'sine karşılık gelecek lisans bedelinin peşin alınması, geriye kalan yüzde 50'lik gelirden ise şirkete pay verilmesi görüşü ağırlık kazandı. 
     Özelleştirme İdaresi Başkanlığı ÖİB yetkililerinden edindiği bilgiye göre, Milli Piyango'nun özelleştirilmesinde yöntem konusunda 3 model bulunuyor. 
     Bu modellerden ilkinde, devlet elde edeceği gelirden zorunlu ödemeler hariç vazgeçip, şirketin 10 yıllık lisans sürecinde elde edeceği gelire karşılık lisans bedelini peşin olarak satabilecek. Bu alternatifte bir kereliğine, daha yüksek gelir elde edilebilecek. 
     Bu modelde şirketin pazarı geliştirmesiyle devletin elde edebileceği lisans bedelinin uzun dönemde düşük kalabileceğine işaret ediliyor. 
     İkinci modelde ise lisansı alan şirket sistemi işletecek ve elde ettiği gelirden belli bir oranda pay alacak. Bu durumda ise peşin herhangi bir ücret alınmayacak, ancak şirket pazarı geliştirdiğinde hem devletin hem de kendisinin geliri artacak. 
     
     ORTA YOL 
     Bunlara alternatif olarak düşünülen üçüncü model ise orta yol olarak niteleniyor. 
     Bu modelde, lisans hakkını alacak şirketin imtiyaz süresi boyunca elde edeceği gelirin yüzde 50'sine karşılık gelecek lisans bedelinin peşin alınması, geriye kalan yüzde 50'lik gelirden ise şirkete pay verilmesi öngörülüyor. 
     Bu model ile lisans karşılığı hem bir miktar para alınacağına, hem de şirketin pazarı geliştirmesiyle birlikte devletin gelirinin artacağına işaret ediliyor. ÖİB uzmanlarının bu modele daha sıcak baktığı vurgulanıyor. 
     
     ÖZELLEŞTİRME İÇİN KOMİSYON KURULUYOR 
     Öte yandan, Milli Piyango özelleştirilmesi için ÖİB Başkan Yardımcılarından birinin başkanlığında, Milli Piyango'dan 2, Maliye Bakanlığı ve Hazine'den de 1'er kişinin yer alacağı bir komisyonun oluşturulması planlanıyor. 
     İhale komisyonu Milli Piyango'nun özelleştirilmesine ilişkin stratejiyi ortaya koyacak. 
     Milli Piyango İdaresi de, ÖYK kararı sonrasında piyasanın çalışmasına ilişkin düzenleyici kuralları yayınlayacak. İdare aynı zamanda, komisyonun talebi üzerine ihale şartnamesini de hazırlayacak. 
     Milli Piyango özelleştirmesinin en geç 2004 yılı ortasına kadar tamamlanması hedefleniyor. 
     
     ÖYK KARARI HAZIR 
     Ayrıca Milli Piyango İdaresi'nin ''lisans modeliyle'' özelleştirilmesi için işlemlerin başlatılmasına imkan veren Özelleştirme Yüksek Kurulu ÖYK kararındaki imzaların tamamlanması bekleniyor. 
     Geçen hafta sonunda ÖYK'ya sunulan karara ilişkin imzaların tamamlanmak üzere olduğu kaydedildi. 
     
</TEXT>
</DOC>
