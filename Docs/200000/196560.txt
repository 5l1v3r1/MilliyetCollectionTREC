<DOC>
<DOCNO> 196560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sondun34.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "Bali, İstanbul, Necef'tekiler rüya değil gerçekti" 
</HEADLINE>
<TEXT>

     ABD Başkanı George Bush, resmi ziyaret için bulunduğu İngiltere'deki yaptığı konuşmada ''transatlantik ilişkilerinin önemi, küresel çaptaki terörizme karşı ortak yanıt vermenin gereği'' üzerinde durdu. 
     Uluslararası Stratejik Araştırmalar Enstitüsü ve Kraliyet Birleşik Hizmetler Enstitüsü tarafından düzenlenen toplantıda konuşan Bush, öncelikle İngiltere ile ABD arasındaki sıcak ilişkilere dikkat çekti. 
     ABD halkının iyi dileklerini İngiliz halkına ileten Bush, iki halk arasında büyük benzerlikler bulunduğunu söyledi. 
     ABD'nin kuruluşunda İngiliz karakterinin son derece etkili olduğunu ve bundan gurur duyduklarını anlatan Bush, her iki toplumun da zayıfı koruyan, herkesin haklardan ve özgürlüklerden yararlanmasını sağlayan bir anlayışa sahip olduğu görüşünü dile getirdi. 
     İngiliz ve Amerikan halklarının uzun zamandır müttefik olduklarını ve bugün bu ittifakın her zamankinden daha güçlü durumda bulunduğunu belirten Bush, iki ulusun ülkelerinin dış politikasının yönünü belirlediğini ve devletlerin de başka ulusların hakları için çaba harcadıklarını söyledi. 
     
     ''BALİ, İSTANBUL, NECEF RÜYA DEĞİL GERÇEKTİ'' 
     Açlık, acı, baskı ve hastalık çekenler için yola çıktıklarını, bu yolda ülkelerinden uzakta hizmet veren İngiliz ve Amerikan askerlerine minnet borçlu olduklarını kaydeden George Bush, diktatörlerin dünyaya hep acı, baskı, şiddet ve soykırım getirdiklerini, bununla mücadelenin de ortak güç, amaç ve kararlılık gerektirdiğini ifade etti. 
     Bush, 11 Eylül saldırılarını bütün dünyanın birlikte yaşadığını belirterek, ''Bundan sonra Bali'de, Cakarta'da, Bombay'da, Necef'te, Kudüs'te, İstanbul'da yaşananlar birer rüya değildi. Bunlar ne olursa olsun demokrasinin kazanmasını önlemek kararında olan teröristlerin acı birer saldırısıydı ve masum insanları hedef aldı'' dedi. 
     Bu teröristlerin aradıkları kitle imha silahlarına ulaşmaları halinde daha milyonlarca kişiyi öldüreceklerini söyleyen Bush, ''Bu tehlikeleri inkar etmek, bunların artmasından başka bir işe yaramıyor'' ifadesini kullandı. 
     
     ''TEHDİTLERE KARŞI UYANIK OLACAĞIZ'' 
     ''Bu tehditlere karşı uyanık olacağız ve bunların üstesinden geleceğiz'' diyen Bush, barış ve güvenlik için üç şeyin önem taşıdığını, bunlardan birincisinin BM gibi uluslararası örgütlerin uyum içinde çalışması olduğunu kaydetti. 
     Irak savaşı döneminde İngiltere ve ABD'nin, BM'nin etkin çalışması için çaba harcadıklarını söyleyen Bush, ''Küresel terör tehdidine karşı küresel yanıt verilmeliydi'' dedi. 
     Avrupa ile işbirliğini istediklerini, bu çerçevede NATO içindeki işbirliğine inanıp güvendiklerini ifade eden Bush, gelecekte de diğer sorumlu hükümetlerle birlikte çalışmayı istediklerini belirtti. 
     George Bush, barış ve güvenlik için faydasına inandıkları ikinci şeyin, dünya çapında bütün ulusların bağımsızlık konusundaki istekliliğini artırmak olduğunu kaydederek, bu yolda mücadele edilirken güç kullanılmasına çeşitli yerlerden muhalefet gelebildiğine dikkat çekti. 
     Bağımsızlık mücadelesi verilirken bazen güç kullanmanın kaçınılmaz olduğunu savunan Bush, ''Balkanlar'daki etnik temizlik kurbanlarını unutmadık. Burada güç kullanmak kaçınılmazdı. Afganistan ve Irak halklarına uygulanan şiddet, baskı ve işkenceler de bunu gerekli kılıyordu'' dedi. 
     Bush, Irak halkının kazandığı özgürlüğün kıymetini bildiğini ve bundan vazgeçmeye niyetli olmadığını da söyledi. George Bush, Irak'ta demokrasinin uygulanacağından kuşku duymadığını ifade etti. 
     Bush, Avrupa'nın sınırlarının ötesinde özgürlüğün sağlanmasının hala ahlaki bir hedef olmayı sürdürdüğünü, bunun da özel bir çaba gerektirdiğini söyledi. 
     
     DİKTATÖRLÜK ÇEMBERİ 
     Bu arada, Ortadoğu'daki duruma da dikkat çeken Bush, bölgedeki diktatörlük çemberini kırmak için ellerinden gelen yardımı yapmayı sürdüreceklerini bildirdi. 
     İsrail ile Filistin arasındaki sorunların çözümü ve bölgede kalıcı barışa ulaşılması için her iki tarafa da çağrıda bulunan Bush, İsrail'e ''duvarlar örüp, teller gererek barışı sağlayamazsınız'' mesajı verdi. 
     Bağımsız Filistin devletinin varlığına saygı duyulmasının barışın ön şartı olduğunu belirten Bush, Filistin halkına da ''teröre destek veren yolsuz ve eskimiş kadroların peşinden gitmemesi'' tavsiyesinde bulundu. 
     George Bush, bölgedeki Arap ülkelerine de, terörizmi desteklememeleri ve barışa destek olmaları çağrısında bulundu. 
     Bush sözlerini, özgürlüklerin korunması için, gerek duyulduğunda güç kullanmayı sürdüreceklerini söyleyerek tamamladı. 
     
</TEXT>
</DOC>
