<DOC>
<DOCNO> 164976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sonspo17.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da gidecekleri Hagi belirleyecek... 
</HEADLINE>
<TEXT>

     Bursaspor'un 25 Haziran'da yapılacak olağanüstü kongresinde başkan adayı olan Fikret Üstenci, mevcut kadroda kalacak ya da gidecek futbolcuların, teknik direktör adayları Georghe Hagi tarafından belirleneceğini söyledi. 
     Üstenci, kongrede seçilmeleri halinde, takımın yeni sezon hazırlık kampını Hollanda'da yapacağını bildirdi. 
     Teknik direktörlüğe getirecekleri Hagi'nin Hollanda'ya giderek kamp yerini belirleyeceğini ifade eden Üstenci, ''Takımın 30 Haziran'da toplanmasını planlıyoruz. Bursa'da yapılacak kısa bir çalışmanın ardından kamp için Hollanda'ya gidilecek. Ancak kamp yapacağımız kent belli değil'' diye konuştu. 
     Hagi'nin, mevcut kadrodaki tüm oyuncuları antrenmanlarda bir süre izleyeceğini belirten Üstenci, şunları söyledi 
     ''Hagi bize, bu oyuncuları gönderin diye bir liste vermedi. Sözleşmesi devam eden tüm oyuncular yeni geleceklerle birlikte bir süre antrenmana çıkacak. Hagi, tüm oyuncuları performanslarına göre değerlendirecek. Bu değerlendirmenin ardından gidecek ve kalacaklar belirlenecek.'' Kongre sonrası için hazırlıklı olmak amacıyla transfer çalışmalarını yürüttüklerini de kaydeden Üstenci, prensip anlaşmasına vardıkları oyuncuların sözleşmelerinin, 26 Haziran'dan itibaren geçerlilik kazanacağını belirtti. 
     
</TEXT>
</DOC>
