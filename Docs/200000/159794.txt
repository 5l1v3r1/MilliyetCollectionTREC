<DOC>
<DOCNO> 159794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sontur12.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK'lılar, Devlet Hastanelerinden faydalanacak... 
</HEADLINE>
<TEXT>

     Çalışma ve Sosyal Güvenlik Bakanlığı ile Sağlık Bakanlığı, SSK'lıların devlet hastanelerinden yararlanmalarına ilişkin protokole son şeklini verdi. 
     Çalışma ve Sosyal Güvenlik Bakanı Murat Başesgioğlu ve Sağlık Bakanı Recep Akdağ ile bakanlık bürokratları arasında yapılan son toplantıda, ''SSK'lıların Devlet Hastanelerinden Yararlanmaları Protokolü Ortak Kullanım ''nün esasları belirlendi. 
     SSK'lı hastalar, ilk olarak SSK dispanserlerinin yanı sıra birinci basamak sağlık hizmeti için tüm sağlık ocaklarından faydalanacak. 
     SSK, sağlık ocaklarından hizmet alan SSK'lıların ilaçlarını temin etmek için sağlık ocağına yakın eczanelerle sözleşme yapacak. 
     SSK, devlet hastanelerinden hizmet alan hastaların ilaçlarının karşılanması için ise devlet hastaneleri içine eczane açacak ve buralarda kendi eczacısını çalıştıracak. 
     
     DEVLET HASTANESİNDE İŞLEMLER KONTROL EDİLECEK 
     Sistemin işleyişinde kurumlar arasındaki güven bunalımını gidermek için, devlet hastaneleri içine ''SSK İrtibat Büroları'' kurulacak. 
     Bu bürolarda, SSK'lı hastaların sevk ve idari işlemleri yapılacak. Ayrıca, SSK'lı hastaya yapılan tetkik, tedavi ve tahliller kontrol edilecek, onaylanacak, ilgili birime gönderilecek. İrtibat bürolarında, devlet hastanelerinin hizmet kapasitesine göre SSK elemanı çalışacak. 
     Sağlık ocağı veya dispanserlerden devlet hastanelerine yapılacak sevklerde, hastane adı belirtilmeksizin ilgili uzmanlık dalına sevk yapılacak. Hasta, birinci basamaktan aldığı sevkle istediği hastaneye gidecek. Gittiği devlet hastanesinde SSK İrtibat Bürosu'na uğrayacak, işlemleri buradan yürütülecek. 
     İki bakanlık arasında protokole ilişkin tüm aksaklıklar görüşülürken, ilaç sektörünün, SSK'ya yapması istenen indirimi açıklamasının ardından protokolün kısa sürede hayata geçirileceği tahmin ediliyor. 
     İlaç sektörü SSK'ya indirim yapmazsa, kurum, SSK'lı hastaların yararlanacağı sağlık ocağı sayısını ve sözleşme yapacağı eczane sayısını sınırlama yoluna gidebilecek. 
     
</TEXT>
</DOC>
