<DOC>
<DOCNO> 176801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sontur06.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek lisanssız doktora dönemi... 
</HEADLINE>
<TEXT>

     Lisans mezunlarına yüksek lisans yapmadan doktora yolu açan yönetmelik değişikliği, Resmi Gazete'de yayımlandı. 
     Üniversitelerarası Kurul'un yaptığı düzenlemeye göre, Lisansüstü Eğitim ve Öğretim Yönetmeliği'ndeki doktoraya başvurabilmek için gereken yüksek lisans diploması koşulu, ''yüksek lisans veya lisans'' ifadesiyle genişletildi. 
     Yüksek lisans mezunlarının, Lisansüstü Eğitime Giriş Sınavı'ndan LES asgari 45 puan alması gerekirken, lisans mezunlarına, başvuru için en az 55 puan alma koşulu getirildi. 
     
     YÜKSEK LİSANSA DA GEÇİŞ YAPILABİLECEK 
     Yüksek lisans dereceliler için 8 yarıyıl olan doktora tamamlama süresi, lisans mezunları için 10 yarıyıl olarak belirlendi. 
     Doktora programında, yüksek lisans öğrencileri toplam 21 krediden az olmamak koşuyla en az 7 ders, lisans derecesi ile kabul edilmiş öğrenciler ise 42 kredilik en az 14 ders alacak. 
     Kredili dersleri başarıyla tamamlama süresi, yüksek lisans derecesiyle kabul edilenler için eski düzenlemede olduğu gibi 4 yarıyılken, lisans mezunları için 6 yarıyıl olarak belirlendi. Bu süreçte kredili derslerini veremeyenler veya yükseköğretim kurumunun öngördüğü genel not ortalamasını tutturamayanların okulla ilişiği kesilecek. 
     Öğrencinin yeterlilik sınavına ne zaman gireceği üniversite senatosunca belirlenecek. Ancak yüksek lisans mezunu öğrencilerin en geç 5., lisans derecesi mezunlarının ise en geç 7. yarıyıl sonunda bu sınava girmesi gerekecek. 
     Lisans derecesi ile kabul edilmiş, ancak en az 7 dersini başarı ile tamamlamış bir öğrenci, isterse yüksek lisans programına geçebilecek. Yüksek lisansa geçme koşullarına ilişkin üniversite senatoları yönetmelik hazırlayacak. 
     
     SANATTA YETERLİLİK... 
     Sanatta yeterlilik programını tamamlama süresi de yüksek lisans derecesi olanlar için 8, lisans mezunları için 10 yarıyıl olarak belirlendi. 
     Programı bitirmek için gerekli kredili dersleri, yüksek lisans yapmış olanlar azami 4 yarıyıl, lisans mezunları ise 6 yarıyılda tamamlayacak. 
     
</TEXT>
</DOC>
