<DOC>
<DOCNO> 160048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sontur20.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Uyum paketi, ilerleme raporuna yetiştirilmeli" 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, Türkiye'nin AB ile müzakerelere başlaması için gereken tüm düzenlemeleri, AB'nin ilerleme raporuna yansıyabilecek şekilde tamamlamayı hedeflediklerini söyledi. 
     NTV'de Murat Akgün'ün sorularını yanıtlayan Gül, AB ile müzakerelere başlanabilmesi için Kopenhag siyasi kriterlerinin yerine getirilmesi gerektiğini belirterek, düzenlemelerin 2003 İlerleme Raporu ve 2004'te Avrupa Parlementosu'nda yapılacak seçilerden önce tamamlanması gerektiğini kaydetti. 
     Türkiye'nin yapması gereken düzenlemelerin büyük bölümümün 6. Uyum Paketi içinde yer aldığını ifade eden Gül, "6. paketi çıkartmakta kararlıyız. TBMM tatile girmeden bu paket çıkmalı ki, bu senenin ilerleme raporunda temiz ve açık biçimde Türkiye gerçekten AB'ye aday ülke densin" diye konuştu. 
     Abdullah Gül, 2004'te müzakerelerin başlaması durumunda 2012 ya da 2013'ün AB üyeliği için "gerçekçi" tahminler olduğunu da söyledi. 
     AB'ye tam üye olunmasının, Türkiye'nin devlet politikası olduğunun altını çizen Gül, böyle önemli bir konunun Milli Güvenlik Kurulu'nda MGK gündem maddesi olması gerektiğini, ancak Ulusal Program'ın yetişmemesi nedeniyle son MGK'da programın ele alınamadığını ifade etti. 
     Gül'e, TBMM tatile girmeden reform paketini geçireceklerini tekrarlaması üzerine, bu durumda paketin MGK'da görüşülebilmesi için Haziran sonuna ya da Temmuz başına kalma olasılığı soruldu. 
     "Biz bunu geciktirmeyeceğiz, MGK'ya gelip gelmemesine karar vermiş değiliz" diyen Gül, benzer konuların daha önce defalarca MGK'da konuşulduğunu belirtti. Gül, şu an için özel gündemli bir MGK toplanmasının da düşünülmediğini, ancak arzu edildiği takdirde bunun yapılabileceğini söyledi. Gül, şunları kaydetti 
     "Kurumlarımızı yanlış şekilde oluşturmamamız lazım. MGK nedir MGK Türkiye'yi yöneten bir kurul değildir. MGK her ay toplanan, önemli konuları tartışan ve bu konulara ilişkin tavsiye kararları veren bir kuruldur. 
     Dolayısıyla Türk Silahlı Kuvvetleri'nin de, demokratik bir platform içerisinde, kanuni, yasal sınırlar içerisinde fikirlerini ifade ettikleri bir kurumdur. Ama Türkiye'yi yönetmenin sorumluluğu, Türkiye'yi yöneten hükümete aittir. Yasaları yapmak TBMM'ye ait bir görevdir. Eğer kurumlarımıza Anayasa'da belirlenen dışında dolaylı ya da açık görevler vermeye kalkarsak, biz o zaman gerçekten Türkiye'nin imajını bozarız, Türkiye'ye, kurumlara, silahlı kuvvetlere haksızlık etmiş oluruz." Gül, uyum paketinin Haziran sonundaki AB Selanik zirvesinden önce çıkabileceğine inandığını söyledi. 
     Gül, Genelkurmay 2. Başkanı Orgeneral Yaşar Büyükanıt'ın özel televizyonlarda Kürtçe yayına karşı oldukları şeklinde görüşlerini belirttiğinin hatırlatılması üzerine, ülkeyi yönetme sorumluluğuna sahip olan kendilerinin de kaygıları bulunduğunu belirtti. 
     Hiçbir düzenlemenin "gözü kapalı" olarak yapılmayacağını ifade eden Gül, yayın konusunda önemli noktanın, gerektiğinde müdahale edebilmek olduğunu söyledi ve başka ülkelerdeki uygulamaların da gözden geçirileceğini kaydetti. 
     Gül, TÜSİAD heyetinin ABD ziyaretinin ardından yapılan açıklamalar hakkında da, sivil toplum kuruluşlarının daha çok ziyaret ve temas yapmalarını desteklediklerini, ancak herkesin "katkı yapacağız derken, zarar vermemeye" dikkat etmesi gerektiğini söyledi. Gül, "Hem üsluba dikkat edilmeli, hem de herkes görevini bilmeli" dedi. 
     
</TEXT>
</DOC>
