<DOC>
<DOCNO> 174147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/spor/spo02.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım çıkarma 
</HEADLINE>
<TEXT>

   Fenerbahçe Başkanı, Ortega konusunda karşı atak başlattı, ani bir kararla İtalya'ya giderek, pazarlıklara başladı. Arjantinli geri adım attı, dönüş isteği Daum'a bırakıldı 
      YUSUF KOBAL 

   
   Menajerlerle buluştu 
   AZİZ Yıldırım, Ariel Ortega konusunda FIFA'dan olumlu bir karar çıkmasını sağlamak için dün İtalya'ya uçtu. Fenerbahçe Başkanı, Arjantinli yıldızın Lozan'da River Plate avukatları ile birlikte karargah kurup, FIFA'dan lehinde bir karar çıkarmak için çalışması üzerine harekete geçti. Ani bir kararla İtalya'ya giden Yıldırım, burada menajerler Celalettin Bilgiç ve Calleiendo ile buluşup, Ortega için yatırılan 11 milyon dolarlık teminat mektuplarını geri istedi. 
   
   'Türkiye'ye gelsin' 
   CALLEİENDO'NUN, "11 milyon doları ödeyemeyiz" sözleri üzerine Başkan Yıldırım'ın, "Ben Fenerbahçe'nin parasını kimseye yedirtmem. Ya karar verin, ya da KAS'tan çıkacak kararı bekleyelim" dediği öğrenildi. Geri adım atan Ortega'nın menajerinin, "O zaman Türkiye'ye gelsin, oynasın" dediği, Fenerbahçe Başkanı'nın ise, "Bunun kararını ben değil, Daum verir" sözleriyle görüşmeyi noktaladığı bildirildi. Tarafların net bir uzlaşma sağlayamadan toplantıdan ayrıldığı ifade edildi. 
   
   Daum'dan terapi    Alman hoca, dış dünya ile bağlantısını kestiği oyuncularını İstanbulspor maçına motive ediyor 
   
   Sıkı yönetim 
   İSTANBULSPOR maçı için adeta sıkı yönetim ilan eden Christoph Daum, futbolcularının dış dünya ile bağlantısını kesti. Alman teknik adam, görsel ve yazılı basına da konuşma yasağı getirdi. Futbolcuları uyaran Daum, "Nasıl başlarsak, öyle gider. İlk maç çok önemli" dedi. Fenerbahçe, dün tek çalışmayla hazırlıklarını sürdürdü. 
   
   Sol kızıştı 
   SARI - Lacivertli ekipte cezalı Fatih, sakat olan Ali Güneş ve burnu kırılan Volkan'ın yanı sıra henüz durumu netleşmeyen Rebrov da İstanbulspor maçında takımda yer alamayacak. Öte yandan sol kanat için Erhan Albayrak, Mahmut Hanefi ve İsmail Güldüren'den sonra, İranlı Vahidi'nin takıma katılmasının rekabeti körüklemesi bekleniyor. 
   
   Tel örgü istenmiyor    FENERBAHÇELİ taraftarlar, Şükrü Saracoğlu Stadı'ndaki tel örgülerin kaldırılmasını istiyor. İnternetteki "www.fenerbahce.com" adresli sitede yapılan "Tel örgülerin kaldırılmasını istiyor musunuz " sorulu ankete katılan 4 bin 410 taraftarın 3 bin 304'ü Yüzde 74.9 "evet" yanıtını verirken, bin 106 kişi yüzde 25.1 ise aksi yönde oy kullandı. 
   
   PAF maçı Dereağzı'nda    İSTANBULSPOR ile Fenerbahçe arasındaki PAF takım maçı, Dereağzı Tesisleri'ne alındı. Daha önce 10 Ağustos'ta saat 16.30'da Şükrü Saracoğlu Stadı'nda yapılacağı açıklanan karşılaşmanın, aynı gün ve aynı saatte başlamak suretiyle, Dereağzı Tesisleri'ndeki 1 numaralı suni çim sahaya alındığı bildirildi. Yönetim yenilenen çim zeminin etkilenmemesi için bu değişikliği yaptı. 
   
   Ayağı yerden kesildi    FENERBAHÇE'NİN tecrübeli golcüsü Hooijdonk, İstanbul'u 79 bin euroluk cipiyle tanımaya çalışacak. Hollandalı oyuncuya, Şükrü Saracoğlu Stadı altındaki Fenerium mağazası önünde düzenlenen törenle, Chrysler Jeep Ticaret A.Ş. Genel Müdürü Johannes Fritz tarafından Grandcherokee Overland marka cipinin anahtarı teslim edildi. Van Hooijdonk, isminin baş harflerinden oluşan 34 VH 480 plakalı araçla mutluluk pozu verdi. 
   
   Barça'ya garanti    Yönetim, İspanyol kulübüne kaleci Enke'nin sağlık sigortasını yaptıracaklarını bildirdi 
   FENERBAHÇE, Enke'nin sözleşmesinde yer alan 2 milyon euroluk sağlık sigortasını yaptıracağı konusunda Barcelona'ya garanti verdi. Dün yapılan yazışmalar sonunda bu isteğin yerine getirileceği bildirildi. İspanyol kulübünün, maç başına anlaşma yapılan Alman file bekçisine oynamadığı müsabakalar için de para verilmesini talep ettiği, yönetimin bu konuda da problem yaşanmayacağını ilettiği ifade edildi. 
   
   
</TEXT>
</DOC>
