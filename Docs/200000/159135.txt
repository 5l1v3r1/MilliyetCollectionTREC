<DOC>
<DOCNO> 159135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/guncel/gun02.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker postalı davası 
</HEADLINE>
<TEXT>

1993 yılında askerliğini yaparken giydiği postalların sağ ayağında özre neden olduğunu iddia eden Mustafa Fil, 20 milyarlık tazminat davası açtı 
     AHU COŞKUN İstanbul 

     Askerlik yaparken giydiği postalların sağ ayağında özre neden olduğunu iddia eden Mustafa Fil 30 , askerliğinin bitiminden yıllar sonra Milli Savunma Bakanlığı'na 20 milyar liralık tazminat davası açtı. Aldığı raporlar doğrultusunda yüzde 40 oranında işgücü kaybı olduğunu savunan Fil, "Ben hep geçecek, geçiyor diye bekledim. Ancak, ayağım çalışmama engel oluyor" dedi. 
     Mustafa Fil, Beyoğlu 1. Asliye Hukuk Mahkemesi'nde görülen davanın dilekçesinde, 1993 yılında İskenderun'da Deniz Er Eğitim Alay Komutanlığı'nda askerliğe başladığını anlattı. Askerliği sırasında giydiği postalın üçüncü derecede sakatlanmasına neden olduğunu öne süren Fil, Gülhane Askeri Tıp Akademisi'nde askerliğe elverişli olmadığına dair rapor verildiğini, bu nedenle de dört ay önce terhis edildiğini iddia etti. 
     
     Haydarpaşa'dan rapor 
     Ayağındaki rahatsızlık yıllarca geçmeyince geçen haziran ayında Haydarpaşa Numune Hastanesi'ne başvuran Fil'e, "sağ kaval kemiğinin alt kısmında ülserli yara ve ödem" ile "toplardamarlarda yetersizlik" teşhisi konuldu. Bir süre hastanede yatarak tedavi gören Fil'e, "Özür durumuna göre çalışma gücü kaybı oranı yüzde 40" şeklinde rapor verildi. 
     
     'Çok mağdurum' 
     Fil, bunun üzerine sakatlanmasına neden olduğu gerekçesiyle, Milli Savunma Bakanlığı aleyhine yaklaşık 7 ay önce tazminat davası açtı. 3 ve 4 yaşlarında iki kız çocuğu olan Fil, "Haydarpaşa Numune Hastanesi'nin raporu üzerine hakkımı arama gereği duydum. Çok mağdurum. Çok zor günler geçirdim. Çalışmakta zorlanıyorum" diye konuştu. 
     

</TEXT>
</DOC>
