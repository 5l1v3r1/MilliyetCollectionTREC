<DOC>
<DOCNO> 199183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/yasam/yas04.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Milenyum fotoğrafçısı' unvanı Türk doçente 
</HEADLINE>
<TEXT>

   'Son Milenyumun Fotoğrafçıları' projesi için, dünyanın dört bir yanından on binlerce fotoğraf incelendi Doç. Dr. Özer Kanburoğlu da 'seçilenlerdendi' 
      AYTEN GÖRGÜN ÖZEL İstanbul 
   
   Marmara Üniversitesi Güzel Sanatlar Fakültesi Fotoğraf Bölüm Başkan Yardımcısı Doç. Dr. Özer Kanburoğlu, fotoğraf dünyasının önemli değerlerinden 'Son Milenyumun Fotoğrafçıları' Photographers of the end of millenium unvanını aldı. 
   İspanya Fotoğraf Konfederasyonu tarafından desteklenen 'Son Milenyumun Fotoğrafçıları' adlı projede, son 25 yılın on binlerce fotoğrafı incelendi. Proje, özellikle 20. yüzyılın son çeyreğinde kendi tarzlarını yaratan ve fotoğraf sanatına katkıda bulunanların eserlerini kapsıyordu. 
   Beş yıl süren titiz bir çalışmanın sonunda, son yüzyılda fotoğrafik değer olarak üretim yapan 76 ülkenin 300 fotoğraf sanatçısının adı belirlendi. Bunlardan biri de Türk akademisyen Özer Kanburoğlu oldu. 
   Kanburoğlu, "Üç yıl önce çalışmalarımla ilgili, fotoğraf, makale ve kitaplarımla ilgili bilgi istediler. Seçilmemde yalnızca fotoğraflarım değil, fotoğraf dünyasına makale ve kitaplarımla olan katkılarım da etkili oldu. Çok mutluyum" dedi. 
   
   
</TEXT>
</DOC>
