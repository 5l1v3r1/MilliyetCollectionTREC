<DOC>
<DOCNO> 154282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sontur22.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ataol Behramoğlu Şiir anlayışım hayat gibi... 
</HEADLINE>
<TEXT>

     Ünlü şair Ataol Behramoğlu, şiir anlayışının mekanik değil hayat gibi olduğunu belirterek, ''İnsan, bilinçaltı ve sezgilerden oluşan bir bütündür. Şiir de bunların bir potansiyelidir'' dedi. 
     Behramoğlu, Nazım Hikmet'in eşi Vera Tulyakova'nın anılarından uyarladığı ''Mutlu Ol Nazım'' adlı oyunun gösterimi için geldiği İzmir Sanat Evi'nde söyleşi düzenledi. 
     Behramoğlu, erkek şairlerin hayatında kadınların büyük rolü olduğunu, bu projenin de bu olgudan kaynaklandığını söyledi. 
     ''Eseri çevirirken bazen güldüm bazen de ağladım'' diyen Behramoğlu, Vera'nın metninin eserin çıkış noktası ve omurgası olduğunu ifade etti. 
     Nazım Hikmet'ten çok etkilendiğini, şiirlerini okuduğunda ''Yüreğinde bir daralma'' hissettiğini ifade eden Behramoğlu, ''Hapsi, sürgünü bir yere kapatılmışlık hissini yenmesini düşünüyorum. Bunu herhalde Memleketimden İnsan Manzaraları şiiri ile aştığını, böylelikle başardığını düşünüyorum. Türkiye'de bir arz talep sefaleti yaşanıyor. Biz de bu ortamda sanat ve kültür direnişçileriyiz'' diye konuştu. 
     Günümüzde şiirin inandırıcılığını yitirdiğini, tiyatroda biçimin öne plana çıkmaya başladığını savunan Ataol Behramoğlu, şöyle devam etti 
     ''İnsan, bilinçaltı ve sezgilerden oluşan bir bütündür. Şiir de bunların bir potansiyelidir. Kitleler hiç sanatsal değeri olmayan şeylere ilgi göstermeye başladı. Şiir de diğer sanatlar gibi bir kurgudur. Ama hayatla bir kan bağı olması gerekir. Ben şiirde yaşamın doğallığının yansımasını severim. Benim şiir anlayışım, mekanik değil, hayat gibidir. Şiir ve tiyatro ile hayat arasında bir bağ vardır. Şiir dille tiyatro da izleyici ile bunu sağlar. Şiir ve tiyatro hayattan kopuk, mekanik olamaz. Tiyatro da, şiir de sahtekarlık kaldıran sanatlar değildir.'' 
     




</TEXT>
</DOC>
