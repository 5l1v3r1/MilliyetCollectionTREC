<DOC>
<DOCNO> 161467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/soneko15.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Uzan'dan Petkim işçilerine ikramiye sözü 
</HEADLINE>
<TEXT>

     Petkim Petrokimya Holding A.Ş'nin yüzde 88.86'lık hissesinin satışına dönük ihalenin nihai pazarlık görüşmesinde, 605 milyon dolarla en yüksek teklifi veren Standart Kimya'nın başkanı Kemal Uzan, ihaleyi almaları durumunda, ödemeyi vadeli yapacaklarını bildirdi. 
     Vadeli ödemelerde yüzde 40'ı peşin, geriye kalan kısmı 3 yıla kadar vadeye yayılabiliyor. 
     Nihai pazarlık görüşmesi sonrası açıklamalarda bulunan Kemal Uzan, şu anda Petkim'de 1000 civarında işçinin, şirketle mahkemelik durumda olduğunu hatırlattı. 
     İlk önce işçiler lehine şirketin bu davaları kabul edeceğini açıklayan Uzan, sözleşmenin imzalanmasının ertesi günü, şirketin bunları mahkemesiz olarak ödeyeceğini ifade etti. 
     Uzan, ikinci olarak 10 yıla kadar olan işçileri birer maaş, 15 yıla kadar olan işçilere 1,5 maaş, 15 yıldan fazla kıdemi olanlara da 2 maaş ikramiye dağıtılacağını kaydetti. 
     
     "AMACIMIZ YÜZDE 60'LARA VARAN PETRO KİMYA İTHALATINI KALDIRMAK" 

     Petkim ihalesinde en yüksek teklifi veren Standart Kimya A.Ş'nin Başkanı Kemal Uzan, amaçlarının, Petkim'in haricinde, yüzde 60'lara varan petro kimya ithalatını ortadan kaldırmak olduğunu söyledi. 
     Nihai pazarlık görüşmeleri sonrasında gazetecilerin sorularını yanıtlayan Uzan, bir gazetecinin, ''İşçi çıkarmamaya söz verebiliyor musunuz '' yolundaki sorusunu şöyle yanıtladı 
     ''Öyle bir şey söyleyemeyiz. O, çok detay bir olay. Genel Müdürlük ne gerekiyorsa onu yapacaktır. Ama eğer, işçi çıkarılması gerekirse, hiçbir şekilde işçi mağdur edilmeyecektir.'' Özelleştirmenin işçi yönünden bir primle taltif edilmesinde noksanlık gördüklerini söyleyen Uzan, verecekleri ikramiyelerle, işçinin gönlünü almayı düşündüklerini ifade etti. 
     Petkim'e yeni yatırım düşünüp, düşünmedikleri sorusunu da Uzan, şirketin, çok büyük yatırıma ihtiyaç duyduğunu yanıtladı. Bu yatırımların, çeşitli şartların oluşmasıyla meydana gelecek değerlendirmeler sonucunda ortaya çıkacağını vurgulayan Uzan, bundan dolayı, rakamlarda çok büyük farklılıklar olabileceğini kaydetti. 
     Uzan, ''En azından, bugünkü yatırımın üzerine çıkması lazım ki, şimdiye kadar aşağıya doğru pazar payında inen grafik, ithalata kaptırılan grafik tekrar yukarıya çıkarılabilsin'' diye konuştu. 
     Bir gazetecinin, yüzde 60'lık ithalatın karşılanmasının çok büyük bir hedef olduğunu hatırlatması üzerine Kemal Uzan, tabii bir senede olacak iş değil ama giriş amacımız bu... Hedefimiz bir milyar doları aşkın olan, petro kimya ithalatını azaltmaktır'' dedi. 
     
</TEXT>
</DOC>
