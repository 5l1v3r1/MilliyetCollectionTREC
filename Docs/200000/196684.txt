<DOC>
<DOCNO> 196684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/ekonomi/aeko.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Turusgaz aradan çekiliyor 
</HEADLINE>
<TEXT>

   Rus doğalgazına ödenen dört ayrı fiyat bire indirildi. Fiyatın şişmesine neden olan Turusgaz'ın ise kontrat miktarı düşürülürken ileride ortadan kalkacağı sinyali verildi 
      ANKARA Milliyet 
   
   Rusya'dan alınan doğalgaza ödenen dört ayrı fiyat teke indirildi. Batıdan gelen gaza aracılık ederek Türkiye'nin ödediği fiyatın şişmesine neden olan Turusgaz'ın kontratının 7.5 milyar metreküplük bölümü Gazexport'a devredilecek. 
   Beklenen açıklamayı Enerji Bakanı Hilmi Güler, Botaş Genel Müdürü Mehmet Bilgiç ve Rus Gazprom'un satış şirketi Gazexport'un Genel Müdürü Alexander Medbedev birlikte yaptı. 
   
   'Al ya da öde'de avantaj 
   Botaş ve Gazexport arasında imzalanan anlaşmayı Güler, "11 aydır süren çetin müzakerelerde mutlu sona ulaştık. Çatır çatır geçen müzakere süreci anlaşmayla sonuçlandı" diye ilan etti. Güler, anlaşmanın şimdiye kadar yapılmış yanlışların düzeltileceğinin göstergesi olduğunu söyledi. 
   Rusya'dan alınan doğalgaza ödenen dört ayrı fiyatın tek fiyata indirgendiğini belirten Güler, tek bir formülde uzlaşıldığını kaydetti. Fiyatların AB ile rekabet edecek düzeye getirildiğini açıklayan Güler, "Üzerimizde yük olan al ya da öde asgari alım taahhüdü miktarlarında da önemli avantajlar sağlandı" diye konuştu. Güler, yazın alınacak gaz miktarının da kışa göre düşeceğini belirtti. 
   Turusgaz'ın 8 milyar metreküplük doğalgaz alım kontratının 7.5 milyar metreküpünün Gazexport'a devredileceğini söyleyen Güler, "Gazprom aradan çekilecek" dedi. Kalan 500 milyon metreküpün Turusgaz tarafından satılmaya devam edeceğini bildiren Güler, EBRD kredisi kullanıldığı için anlaşma gereğince böyle devam etmesi gerektiğini belirtti. 
   
   7 Aralık'ta genel kurul 
   Medbedev ise Turusgaz Genel Kurulu'nun 7 Aralık'ta İstanbul'da toplanacağını söyledi. Turusgaz'ın ortaklarının zor durumda bırakılmadan meselenin halledileceğini belirten Medbedev, Gazprom Başkanı Miller'ın aralıkta Türkiye'ye gelerek anlaşma çerçevesinde ele alınan yeni iş imk nlarını görüşeceğini bildirdi. 
   Büyük ortakları Botaş, Gazprom ve Gama olan Turusgaz'ın kuruluşunda yüzde 4.4 hisse hamiline yazılıydı. Bu hisselerin kimin elinde bulunduğu hiçbir zaman netlik kazanmadı. Daha sonra Gama yüzde 4.4 hisseyi satın aldığını açıkladıysa da basında bu hisselerin altı Rus'un elinde bulunduğuna dair haberler çıktı. 
   
   Son dakikada vergi pürüzü    Enerji Bakanı Hilmi Güler, EPDK'nın 2. Kuruluş Yılı nedeniyle verilen iftarda Mavi Akım'da döşenen borular nedeniyle bir vergi pürüzü çıktığını söyledi. Sorunun Maliye Bakanlığı ile çözüleceğini belirten Güler, "Bu anlaşma için sorun değil. Sadece emin olmak istiyorlar" dedi. 
   
   'Keşke Türkçe öğrenseydim'    Gazexport Genel Müdürü Alexander Medbedev, müzakereler bu kadar uzun sürmesine rağmen Türkçe öğrenemediğini söyledi. "Eğer bu kadar uzun süreceğini bilseydim Türkçe öğrenirdim" diyen Medbedev, "Bu akşam yeni bir yapı ortaya koyduk" şeklinde konuştu. 
   
   
</TEXT>
</DOC>
