<DOC>
<DOCNO> 198820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sondun27.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da Kılıç da AP aday listesinde 
</HEADLINE>
<TEXT>

     Alman Birlik 90 Yeşiller Partisi'nin Dresden kentinde yapılan Avrupa Parlamentosu AP milletvekili adayı seçimi ve parti kurultayı sona erdi. 
     Delegeler tarafından kabul edilen bir önergede, İstanbul'daki saldırılardan sonra Türk halkıyla dayanışma gösterilmesi ve destek verilmesi çağrısında bulunularak, Türkiye'ye inandırıcı bir AB üyelik perspektifi verilmesi istendi. 
     Türkiye'deki reform sürecinin ve demokratikleşmenin desteklenmesi talep edilen önergede, ancak AB kriterlerinden taviz verilemeyeceği ifade edildi. 
     Partinin eski eşbaşkanı olan federal hükümet göç, mülteci ve uyum sorumlusu Claudia Roth da muhalefetteki Birlik partilerinin CDU CSU , Türkiye'deki saldırıları iç politik malzeme olarak kullanmaya çalışmasını sert bir dille eleştirdi. 
     Roth, Birlik partilerinin Federal Meclis Grubu Başkan Yardımcısı Wolfgang Bosbach'ın, Türkiye'nin AB'ye girmesi durumunda terörün Avrupa'ya ''ithal edileceği'' sözlerini ahlak dışı bulduğunu söyledi. 
     Bu arada, AP milletvekili aday listesine 6. sıradan giren eski Federal Meclis Milletvekili Cem Özdemir'in yanı sıra Memet Kılıç 24. sıradan listeye girdi. 
     Yeşiller Partisi'nin eşbaşkanı Reinhard Bütikofer, kurultay çerçevesinde yaptığı bir açıklamada, Savunma Bakanı Peter Struck'un, zorunlu askerliğin yerine gönüllülerden oluşan profesyonel ordu kurulmasına karşı olmamasını memnuniyetle karşıladıklarını söyledi. 
     Struck, Der Spiegel dergisine verdiği röpörtajda, zorunlu askerliğin kaldırılmasına karşı olduğunu, ancak federal hükümetin profesyonellerden oluşan ordu kurulması yönünde karar alması durumunda da görevinden ayrılmayacağını belirtmişti. 
     Bütikofer, muhalefetteki Birlik partilerini de CDU CSU Göç Yasası konusunda bazı tavizlerde bulunmaya çağırdı ve ''Göç Yasası'yla ilgili olarak uzlaşmaya varılabileceğine inanıyoruz, ancak bu Birlik partilerindeki tavizsiz tutumdan yana olan politikacıların isteği doğrultusunda değil, mevcut durumun daha da düzeltilmesi yönünde olacak'' dedi. 
     Partinin diğer eşbaşkanı Angelika Beer de çeşitli basın organlarına yaptığı açıklamada, partisi için insani mülteci politikasının ön planda olduğunu belirterek, ''Göç Yasası'nı istiyoruz, ancak her şey pahasına değil'' diye konuştu. 
     Beer, AP milletvekili olduğu takdirde, hem bu görevi, hem de parti başkanlığı görevini birlikte yürütebileceğine inandığını, Almanya ve Avrupa siyasetinin iç içe girmesinin daha faydalı olacağını savundu. 
     Parti kurultayında Göç Yasası ile ilgili olarak kabul edilen bir önergede de bugünkü şartların gerisinde kalan bir yasanın kabul edilmeyeceği ifade edildi. 
     
</TEXT>
</DOC>
