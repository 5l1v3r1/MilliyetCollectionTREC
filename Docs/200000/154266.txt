<DOC>
<DOCNO> 154266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sontur06.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hızır ve İlyas yeniden buluşurken... 
</HEADLINE>
<TEXT>

     Olağanüstü güçlere ve ölümsüz kişiliğe sahip olduğuna inanılan Hızır ile İlyas'ın her yıl 6 Mayıs'ta buluştuğu gün olarak kabul edilen Hıdrellez, ''kısmet ve şansın dağıtıldığı'' gün olarak kutlanıyor. 
     Yoğun olarak Anadolu ve Orta Asya'da her yıl 6 Mayıs'ta düzenlenen kır şenlikleri ile kutlanan Hıdrellez, yazın başlangıcı anlamı dışında, olağanüstü güçleri olduğuna inanılan Hızır'ın, doğaya gizli güçlerini yaydığı gün olarak kabul ediliyor. 
     5 Mayıs'ı 6 Mayıs'a bağlayan gece, Hızır'ın dokunduğu ya da üzerine bastığı bitkilerin, kişiler üzerinde sihirli etkiler yaptığı düşünülen Hıdrellez, aynı zamanda Rumi Takvim'de baharın başladığı gün olan 23 Nisan'a rastlıyor. Yılın, yaz ve kış olarak iki mevsim gibi kabul edildiği dönemlerde ise 6 Mayıs tarihi, kışın bitip yazın başladığı gün olarak geçiyor. 
     Üstün meziyetler taşıdıkları için, Tanrı'nın kendilerine ödül olarak ''Ab-ı Hayat'' ya da ''Bengisu'' adlı ölümsüzlük suyu içirdiğine inanılan kişilerden Hızır'ın karada, İlyas'ın ise denizde bulunan ve darda kalan kişilerin yardımına koştuğu düşünülüyor. 
     Selçuk Üniversitesi Fen Edebiyat Fakültesi Türk Dili ve Edebiyatı Bölüm Başkanı Prof. Dr. Saim Sakaoğlu, Hıdrellez'de, genç kızların kısmetinin açılması başta olmak üzere, çeşitli dilekler tutulduğunu belirterek, ''Dilek tutularak gül dalına ip ya da içinde metal para bulunan bez keseler bağlanır. En yaygın olan Hıdrellez karşılama töreni ise kadın ve genç kızların, ırmak kenarlarında ya da yeşil alanlarda düzenledikleri eğlencelerdir'' dedi. 
     
     ''BAHT AÇMA'' TÖRENLERİ... 
     Kısmetinin açılmasını isteyen kızların duvardan duvara koştuğunu, hastalıktan kurtulmak isteyenlerin çimde yuvarlandığını, ev sahibi olmak isteyenlerin ise bir gece öncesinden çöpten yaptığı ev maketini bir gülün dibine bıraktığını belirten Sakaoğlu, şunları kaydetti 
     ''Biraraya gelen kadınlar, küpe, yüzük gibi küçük metal eşyalarını bir kaba koyup üzerine su doldurulduktan sonra kabın üzerini mendille kapatırlar. Dilekler tutulduktan sonra akşamdan bir gül dibine bırakılan kap, yeşillik bir alanda, gruptaki en yaşlı kadın tarafından maniler söylenerek açılır. Aklı ermeyen bir kız çocuğuna kabın içinden sadece bir metal parçası çıkarması istenir ve çıkan eşyaya göre çeşitli maniler söylenir. Baht açma olarak bilinen bu tören, kaptaki son eşya çıkarılıncaya kadar devam eder.'' Hıdrellez günü hamile kadınların çocuğunun sakat doğacağı endişesi ile çalıştırılmadığını belirten Sakaoğlu, birçok bölgede 6 Mayıs günü yünlü eşyaların ev dışına çıkarıldığını ve uğursuzluk getirdiğine inanıldığı için o gün çamaşır yıkanmadığını ifade etti. 
     Sakaoğlu, ayrıca Aşık Edebiyatı'nda önemli bir yeri olan Hıdrellez günü, inzivaya çekilip birkaç gün kimseyle konuşmayan aşık adaylarının, saz çalma ve şiir söyleme yetisi kazandıklarına da inanıldığını sözlerine ekledi. 
     




</TEXT>
</DOC>
