<DOC>
<DOCNO> 169373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sontur12.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül'den Star gazetesine yalanlama... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, bazı basın-yayın organlarında şahsına ilişkin çıkan haberlere yönelik yazılı açıklama yaptı. 
     Gül, açıklamasında, ''Şahsımla ilgili olarak gerçeklerle bağdaşmayan haberlere yer verildiğini üzüntüyle izlemekteyim'' ifadesini kullanırken, şunları kaydetti 
     ''Bu çerçevede, Star Televizyonu'nun 2 Temmuz 2003 tarihli yayınında ve ayrıca Akşam Gazetesi'nin 4 Temmuz 2003 tarihli nüshasında, Beykoz Çavuşbaşı mevkiinde 2B alanı diye bilinen bölgelerde tapusuz arazi sahibi olduğum iddia edilmiştir. Anılan bölgelerde veya herhangi başka bir yerde tapusuz arazim yoktur.'' Gül açıklamasında ayrıca, 10 Temmuz 2003 tarihli Star gazetesinde yer alan ''Gül'den Hemşehri Kıyağı'' başlıklı habere değindi ve şunları belirtti 
     ''Çukobirlik'in bazı tesislerinin, bana olan sözde yakınlığı dolayısıyla Mehmet Ulutaş isimli işadamına kiralanacağı, haksız bir şekilde ima edilmiştir. Adı geçen kişi, Kayseri'nin tanınmış bir işadamıdır. Bunun dışında, söz konusu kiralama işlemi hakkında ne bilgim, ne de bununla ilgim olmuştur. Ayrıca, basında sık sık yer alan, Ankara'da Çukurambar semtindeki bir sitede apartman dairem olduğu haberleri de doğru değildir.'' 

     
</TEXT>
</DOC>
