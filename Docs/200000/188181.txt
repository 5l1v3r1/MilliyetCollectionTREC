<DOC>
<DOCNO> 188181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sontur11.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sanal ödev" yaygınlaşıyor, peki uzmanlar ne diyor 
</HEADLINE>
<TEXT>

     Son dönemlerde oldukça yaygınlaşan ve ayda ortalama 10 milyon lira karşılığında hazır ödev sunan internet siteleri, özellikle lise öğrencileri tarafından yoğun ilgi görüyor. 
     Bugün birçok alanda her türlü bilgiye ulaşılabilen sanal dünya, yaşamı kolaylaştırması nedeniyle ön plana çıkıyor. 
     Son yıllarda alışverişten bankacılığa kadar hayatın her alanına giren internette, hazır ödev olanağı sunan bazı siteler, yorucu derslerden sonra ödevlerini yapmaktan kaçan çok sayıda öğrenci tarafından büyük talep görüyor. 
     Bugün yaklaşık 20 bin üyesi bulunan ve özellikle lise öğrencileri tarafından tercih edilen bu internet sitelerine ayda ortalama 10 milyon lira karşılığında üye olunabiliyor. 
     İngilizce, Almanca, bilişim, bilgisayar, biyografi, şair, şarkıcı, edebi metinler ve kitap özetleri gibi birçok konuda bilgiye ulaşılmasını sağlayan bu siteler, edebiyat, dilbilgisi, fen bilimleri, astronomi, biyoloji, bilim, hukuk, iktisat-işletme, ekonomi ve matematik gibi bir çok branşta hazır ödevler sunuyor. 
     
     EN FAZLA ERKEK ÖĞRENCİLER TERCİH EDİYOR 
     Bu tür siteler içinde en fazla talep gören internet sitesinin kullanıcılara ilişkin yaptığı ankete göre, siteden yararlanan öğrencilerin yüzde 76.47'sini erkekler oluşturuyor. 
     Kullanıcıların yüzde 47.41'ini 16-20 yaş arasındaki öğrenciler, yüzde 28.02'sini 11-15 yaş, yüzde 15.09'unu ise 21-25 yaş grubundaki yüksek öğrenim öğrencileri oluşturuyor. 
     Siteyi tercih edenlerin yüzde 36.44'ünü lise, yüzde 27.97'sini ise ilköğretim öğrencileri oluştururken, siteye genellikle evden ulaşıldığı belirtiliyor. 
     
     ''SANAL ÖDEVLER, TEMBELLEŞTİRİR'' 
     Selçuk Üniversitesi SÜ Mesleki Eğitim Fakültesi Çocuk Gelişimi Bölüm Başkanı Prof. Dr. Ramazan Arı, son yıllarda sayıları artan ödev sitelerinin, öğrencilere, ''kendini kandırmanın yollarını gösterdiğini'' söyledi. 
     Öğrencilere ödev verilmesinin en önemli nedeninin, onlara araştırma bilinci kazandırmak olduğunu belirten Arı, ''Araştırma yapmadan ve üzerinde çalışılmadan hazırlanan ödevlerin, kendisini sürekli geliştirmesi gereken öğrenciye kesinlikle faydası olmaz'' dedi. 
     Prof. Dr. Arı, bu tür sitelerin kuruluş amacının sadece ticari kazanç elde etmek olduğuna dikkati çekerek, bir öğrencinin internet sitesinden para karşılığında hazır ödev almasının eğitimin temel ilkelerine ters düştüğünü anlattı. 
     Ücret karşılığı internetten alınan hazır ödevlerin, ''çocukları tembelliğe alıştıracağını'' vurgulayan Prof. Dr. Arı, çocuğun araştırmayı kendi emeğiyle yapması gerektiğini, araştırma sonucu elde edilen verileri öğrencinin kendisinin sentezlemesi gerektiğini bildirdi. 
     Bu konuda en büyük görevin velilere düştüğünü vurgulayan Prof. Dr. Arı, ''Ödev araştırması, çocuğun konuları daha hızlı kavramasında yardımcı olacaktır. Bilgi ve becerisinin sınandığı ödevini bile, daha okul sıralarında parayla yapmaya alışan çocuğu, parlak bir geleceğin beklediğini söylemek sadece hayaldir. Veliler, bu konuda çok duyarlı davranmalıdır'' diye konuştu. 
     
</TEXT>
</DOC>
