<DOC>
<DOCNO> 175803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/guncel/gun03.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kapkaç yüzünden otele hapsolduk ' 
</HEADLINE>
<TEXT>

   İçinde 3 bin dolar, kamera, fotoğraf makinesi bulunan çantasını çaldıran Çinli filozof, "Hepimiz toplantı bitince otele dönüyoruz" diye yakındı... 
      ŞÜKRAN PAKKAN İstanbul 

   
   Dünya Felsefe Kongresi'ne katılmak için geldiği İstanbul'da kapkaççıların saldırısına uğrayan Çinli Wei Xiaoping, kaptırdığı çantasında meslektaşlarının kendisine emanet ettiği 3 bin dolardan fazla para bulunduğunu söyledi. Dijital fotoğraf makinesi, kamera ve evrakının da çalındığını belirten Xiaoping, "Kapkaçı umursamıyor musunuz, anlayamadım. Polis diye ortalığı inlettik, bir tane bulamadık" dedi. Arkadaşlarının dikkatli olduğu için paralarını kendisine teslim ettiğini kaydeden Xiaoping, "Otel odasına bırakamadım. Pazartesi toplantılar bitince Taksim'e alışverişe gittik. İki kişi çantama asıldı. Öyle zorladılar ki, boynum kırılacak zannettim. Çantayı kapıp kaçtılar. Arkalarından koştum ama yakalayamadım" diye konuştu. 
   
   'ÇOK TEDİRGİN OLDUK' 
   Xiaoping, sözlerini şöyle sürdürdü "Koskoca meydanda bir kişi yardım etmedi. Bir Türk bizi karakola götürdü. İki polisle birlikte 15 dakika sonra görgü tanığı bulmak için olay yerine döndük. Bana 'Günde onlarca kapkaç oluyor' dediler. Polis, olay yerine bu kadar geç dönerse olacağı bu. Kızgın değilim, Türkiye'nin kafamdaki imajı da zedelenmedi. Kapkaç dünyanın her yerinde olabilir ama kapkaççıyı beş dakikada yakalayıp getiren ülkeler gördük. Şimdi ayırdığımız bir miktar parayla idare ediyoruz. Eşimden hemen para istedim. Hepimiz tedirgin olduk, bir daha hiç dışarı çıkmadım. Toplantı biter bitmez otele dönüyoruz." 
   
   
</TEXT>
</DOC>
