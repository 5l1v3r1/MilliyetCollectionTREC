<DOC>
<DOCNO> 169007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/dunya/adun.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, yalanını CIA'ya yükledi 
</HEADLINE>
<TEXT>

Amerikan Merkezi Haberalma Teşkilatı'nın CIA Başkanı Tenet, savaşın gerekçeleri arasında sayılan, Irak'ın Nijer'den uranyum almaya çalıştığı şeklindeki asılsız iddianın sorumluluğunu üstlenerek Başkan Bush'u korudu 
     DIŞ HABERLER SERVİSİ 

     Irak'ın bir türlü bulunamayan kitle imha silahları ABD Başkanı George W. Bush'un başına büyük dertler açmaya aday gözüküyor. Demokrat Parti'den gelen baskılar ve halkın gözünde adının "yalancı başkan"a çıkması riski üzerine kendini koruma telaşına düşen Bush, yakın çevresindeki en güvendiği isimlerden olan Merkezi Haberalma Teşkilatı CIA Başkanı George Tenet'i bir kalemde günah keçisi yaptı. 
     
     Tenet Benim hatam 
     CIA Başkanı George Tenet, ABD Başkanı George W. Bush'un bu yılın başında, 28 Ocak'ta yaptığı "Birliğin Durumu" konuşmasında, Irak'ın Afrika ülkelerinden Nijer'den uranyum almaya çalıştığı şeklindeki yanlış bilgiye yer vermesinin sorumluluğunun tamamen teşkilatına ait olduğunu söyledi. Tenet, bu yanlış açıklamanın onaylanmasında teşkilatının hatası olduğunu ve sorumluluğun kendisine ait olduğunu vurguladı. Tenet böylece suçu üstlenerek patronu Bush'u korudu. 
     
     Beyaz Saray topu CIA'ya atınca... 
     "The Times"a göre, Tenet'i suçu üstlenmeye zorlayan ilk adımı bizzat Bush attı ve "Ulusa seslendiğim konuşmam haberalma örgütlerimizce baştan sona onaylanmıştır" dedi. 
     Ardından Başkan'ın Ulusal Güvenlik Başdanışmanı Condoleezza Rice, Bush'un Irak'la ilgili ulusa sesleniş konuşmasında "Irak'ın, Afrika ile nükleer madde pazarlığı yaptığını" iddia eden cümlesinin CIA tarafından önceden onaylandığını belirtti, "Eğer Tenet 'Bunu konuşmadan çıkarın' deseydi, çıkarılırdı" dedi. 
     Geçtiğimiz hafta Beyaz Saray'dan yapılan açıklamada da söz konusu istihbaratın yanlış olduğunun resmen itiraf edilmesi Tenet'i iyice zor durumda bıraktı. Bunun üzerine Kongre üyeleri, sorumluluğun kime ait olduğunun ortaya çıkarılması ve halka kimin yalan söylediğinin belirlenmesini isteyen açıklamalarını yoğunlaştırdı. 
     Ancak Bush'un suçu üstlenen CIA Başkanı'nı henüz gözden çıkarmadığı anlaşılıyor. Bush Nijerya'da George Tenet ve CIA'da çalışan herkese güvendiğini, onlarla çalışmaya devam edeceğini söyledi. 
     
Demokratlar bastırıyor Başkan gerçeği açıkla      Amerikalı 16 Demokrat milletvekili, Beyaz Saray'a bir mektup göndererek, Başkan George W. Bush yönetiminin, Irak'a savaş başlatırken gerçek olmayan istihbarat bilgilerini temel alıp almadığının ortaya çıkmasını istedi. Temsilciler Meclisi'nde Cumhuriyetçiler'e karşı azınlıkta bulunan Demokratlar'ı temsil eden 16 kişi, Beyaz Saray'a gönderdikleri mektupta, "Irak'ın kitle imha silahlarıyla ilgili olarak Amerikan kamuoyu ve Kongre'ye sunulan bilginin inanılırlığı hakkında ciddi ve sıkıntı verici sorular konusundaki endişeyi" dile getirdi. Massachusetts milletvekili Ed Markey tarafından kaleme alınan ve 15 parlamenter tarafından imzalanan mektupta Demokratlar, Irak hakkındaki bilginin abartıldığı ya da yönlendirildiği konusunda da endişeli olduklarını ifade etti. 
     

</TEXT>
</DOC>
