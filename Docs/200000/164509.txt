<DOC>
<DOCNO> 164509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/guncel/gun06.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu plaja damsız girilmez 
</HEADLINE>
<TEXT>

Antalya'nın Konyaaltı Plajı'ndaki bir işletme, dün tek başına ya da hemcinsleriyle denize gelen tüm erkekleri plajdan çıkardı 
     Antalya Büyükşehir Belediyesi tarafından işletmesi Alke Şirketler Grubu'na verilen ve bu grup tarafından da bazı kişilere kiralanan işletmelerden 3 Numaralı Plaj'a dün sabah yalnız gelen ya da yanlarında kadın olmayan erkekler, güvenlik görevlileri tarafından, "plajdan çıkmaları" konusunda uyarıldı. Sabah erken saatlerinde havlularını, gazetelerini alıp plaja gelen erkekler, karşılaştıkları muamele karşısında neye uğradıklarını şaşırdı. 
     
     SORUŞTURMA BAŞLATILACAK 
     Görevliler, duruma tepki gösteren vatandaşlara, "plajı derhal terk etmemeleri halinde zor kullanmak zorunda kalacaklarını" söyleyerek tehdit etti. 
     Aralarında emekli öğretmenlerin de bulunduğu vatandaşlar, kimseyi rahatsız etmediklerini, gazetelerini, kitaplarını okuduklarını kaydederek, küçük düşürüldüklerini belirtti. Vatandaşlar, Konyaaltı sahillerinin, şezlong ve şemsiyelerle adeta işgal edildiğini öne sürerek, bunların denizden en az 50 metre uzakta olması gerektiğini vurguladı. Vatandaşlar, bu uygulamayla işletme sahiplerinin tatilcileri şezlong ve şemsiye kiralamaya zorladıklarını ifade etti. 
     Antalya Büyükşehir Belediye Başkan Vekili İbrahim Koç olayla ilgi soruşturma başlatılacağını belirtirken, Alke Grubu Genel Müdürü Murat Süğlün kiracı şirketi uyaracaklarını söyledi. 
     

</TEXT>
</DOC>
