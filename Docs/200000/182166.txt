<DOC>
<DOCNO> 182166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sontur28.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Koray Aydın, MHP Genel Başkanlığı'na adaylığını koydu... 
</HEADLINE>
<TEXT>

     Eski Bayındırlık ve İskan Bakanı Koray Aydın, 12 Ekim'de yapılacak MHP 7. Olağan Büyük Kongresi'nde Genel Başkanlığa aday olacağını açıkladı. 
     Aydın'ın, MHP Genel Başkanlığı'na adaylığını ve adaylık gerekçelerini açıklamak için Bilkent Otel'de düzenlediği toplantıya, eski MHP Genel Başkan Yardımcısı Nazif Okumuş, bazı eski MHP milletvekilleri, belediye başkanları ve çok sayıda partili katıldı. 
     ''Efsane bakan'' şeklinde takdim edilen Koray Aydın, burada yaptığı konuşmada, Türk siyasi hayatına ve MHP'ye yeni bir soluk katmak ve yeni bir sayfa açmak için yola çıktıklarını söyledi. Aydın, ''Güçlü bir ekiple, sağlam bir siyasi projeyle 12 Ekim'de yapılacak kongrede MHP'nin yönetimine talip olduğumuzu Türk ve dünya kamuoyuna açıklamak istiyorum'' dedi. 
     Aydın, bölgesel ve küresel dinamiklerin merkezinde bulunan Türkiye'nin ''ciddi bir beka sorunuyla karşı karşıya bulunduğunu, Türk Milleti'nin millilikten uzaklaştırıldığını, milli ordunun hırpalandığını, milli ekonominin bitirildiğini ve böyle bir ortamda milletin işsizliğe ve çaresizliğe mahkum edildiğini'' savundu. 
     
     MİLLİ BİLGİ SINIFI 
     Koray Aydın, hedeflerinin ''Türk dünyası'', ''İslam dünyası'' ve ''bütün dünya'' olmak üzere üç noktada toplandığını ifade ederek milli, dini ve insani vizyonun gerçekleşmesi için Türkiye'nin bir an önce bilgi toplumu haline gelmesi gerektiğini söyledi. Türkiye'nin bilgi toplumu haline gelmesi için ''milli bilgi sınıfı'' oluşturulmasının zorunlu olduğunu ifade eden Aydın, konuşmasını şöyle sürdürdü 
     ''Genç nüfusumuzun beyin gücünden faydalanmak için genç yazılım ordusu kurulmalı, bilgi ve sermayeyi biraraya getirmek için bilgi kentleri kurulmalı, kurulacak bilgi kentlerinde yazılım mahalleleri oluşturulmalıdır. Diğer taraftan e-Türkiye projesini gerçekleştirmek için milli bilgi sistemi, Türk dünyasını elektronik ortamda biraraya getirmek için e-Turan projeleri bir an önce hayata geçirilmelidir.'' 
     
     'KARAR ALMA VE UYGULAMADA TEK ADAM DÜZENİ'' 
     Ortaya konulan hedeflerin gerçekleştirilmesi için MHP'nin mevcut yapısı ve yönetim anlayışının yeterli olmadığını dile getiren Aydın, şunları kaydetti 
     ''Daha açık bir ifadeyle, MHP, yapısal problemlerini çözmeden büyük hedeflere yürüyemez, kalıcı başarılar elde edemez. Mevcut yapıyla ancak günübirlik konjonktürel çıkışlar yapılabilir. 
     Açık yüreklilikle söylemeliyiz ki MHP, iç organlarının işleyişini sistemleştirememiş, kurumsal kimliğini oturtamamıştır. Böyle olduğu için de, dayandığı camianın dinamiklerinden yeterince verim alamamakta, sahip bulunduğu muazzam potansiyeli değerlendirememekte, yetenekli kadrolarından yararlanamamaktadır. 
     Politika üretme, karar alma ve uygulamada tek adam düzeni, görünürdeki disiplin havasına rağmen yaygın bir keyfilik ortamı oluşturmaktadır. Keyfilik yapısal bir gerçeklik halini aldığı için de, iç çekişme ve sürtüşmeler önlenememektedir. Keyfiliği dışlayan bir yapı geliştirilmediği için, bugün keyfi davranan kişi başkalarını mağdur ederken, yarın da kendisi aynı mağduriyeti yaşamaktadır.'' 
     
     ''SEVGİSİZLİK TASFİYE EDİLECEK'' 
     Aydın, yapacakları yeniden bütünleşme çalışmalarıyla parti disiplini ve fikir özgürlüğü dengesini kuracaklarını ifade ederek, ''Bizim yönetimimizdeki MHP, önce kendi içinde hakkaniyet, adalet, vefa ve hoşgörü duyguları ile kenetlenerek sevgisizliği tasfiye edecektir'' diye konuştu. 
     Yeniden yapılanma çerçevesinde milliyetçiliği tepkici bir söylem olmaktan çıkaracaklarını anlatan Aydın, MHP'nin ideolojik sınırlarını yeniden belirginleştireceklerini ve çağın gerçekleriyle barışık bir parti programı yapacaklarını kaydetti. 
     Koray Aydın'ın konuşması sırasında, Aydın'ı destekleyen partililer sık sık ''Hareket başlıyor'', ''Başbuğ Türkeş'', ''Efsane bakan Koray Aydın'' ve ''Vur vur inlesin, Recep Tayyip dinlesin'' sloganları attılar. 
     Toplantıda ayrıca, Koray Aydın'ı tanıtan ve yaptığı çalışmaların anlatıldığı bir sinevizyon gösterisi yapıldı. Gösteride, Aydın'ın, Bayındırlık ve İskan Bakanı olarak görev yaptığı 57. Hükümet döneminde deprem bölgesinde yaptığı çalışmalara geniş yer verildi. 
     
</TEXT>
</DOC>
