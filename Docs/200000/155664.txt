<DOC>
<DOCNO> 155664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur04.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te geç saatlerde tartışma çıktı... 
</HEADLINE>
<TEXT>

     TBMM Genel Kurulu'nda görüşmeleri süren İş Kanunu Tasarısı, ''Cuma'' tartışmalarına sahne oldu. 
     Tasarının ''Hafta Tatili ücreti''ni düzenleyen 46. maddesi üzerinde CHP Grubu'nun görüşlerini dile getiren Kocaeli Milletvekili İzzet Çetin, Hafta Tatili Kanunu'nda tatil gününün Pazar olarak belirtilmesine karşılık İş Kanunu Tasarısı'nda ''7 günlük bir zaman dilimi içinde hafta tatili verilir'' ibaresinin yer aldığını belirtti. 
     ''AK Parti, Pazar olan hafta tatilini Cuma gününe mi kaydırıyor Bunun ilk denemesini burada mı yapıyorsunuz '' diyen Çetin'e AK Parti milletvekilleri tepki gösterdi. Çetin, kendisine laf atan AK Parti milletvekillerine dönerek, ''terbiyesiz'' dedi. 
     Maddenin düzeltilmesini isteyen Çetin, ''Türkiye Cumhuriyeti'nin değerlerini, laik Cumhuriyetin kurallarıyla, demokrasi ile oynamayın'' diye konuştu. 
     Çetin'den sonra söz alan AK Parti Manisa Milletvekili Hüseyin Tanrıverdi konuşmasına ''çene kemikleri aşınmış olanlar, ne söylediklerini bilmeyenler...'' diye başlayınca, birleşimi yöneten Başkanvekili Nevzat Pakdil tarafından uyarıldı. CHP sıralarından itirazların gelmesi üzerine Pakdil, Tanrıverdi'den sözlerini düzeltmesini istedi. Tanrıverdi, ''Sayın Başkan çok konuşmak suretiyle insanların çene kemikleri aşınıyor'' dedi. 
     Tanrıverdi'nin sözlerine CHP sıralarından karşılık gelirken, Tanrıverdi, ''Yiğidi öldürün ama hakkını inkar etmeyin'' deyince, CHP sıralarından ''Nerede o yiğit '' diye karşılık verildi. Bunun üzerine Tanrıverdi, ''Yiğit yattığı yerden kalktı, gördünüz'' dedi. 
     Tanrıverdi, CHP'li Çetin'in neden özellikle Cuma gününü vurguladığını açıklamasını isteyerek, kendisini ''konuyu farklı mecralara çekmekle'' suçladı. 
     
     ''SORUMSUZ LAFINI AYNEN İADE EDİYORUM'' 

     Sağlık, Aile, Çalışma ve Sosyal İşler Komisyonu Başkanı Mahfuz Güler, söz alarak tasarıda tatil gününün Cuma olarak düzenlenmesine ilişkin ''ima yoluyla bile olsa'' bir hüküm bulunmadığını söyledi. 
     Güler, ''CHP'li Çetin, üyemiz olmadığı halde zaman zaman komisyonumuza gelerek sorumsuzca konuşuyor. Haftalık izin gününü Cuma günü olarak ifade etmesi ve konuyu laiklikle ilişkilendirmesini kınıyorum. Peki Pazar günü çalışan biri ne zaman izin yapacak '' dedi. 
     Çetin ve CHP Grup başkanvekilleri Güler'e itiraz ederek özür dilemesini istedi. Yeniden söz alan Çetin, ''Sorumsuz lafını sayın Komisyon Başkanı'na aynen iade ediyorum'' dedi. 
     Çetin'in, Tanrıverdi'ye yönelik olarak ''Kendisi sendikacılık yaptığını söylüyor. Belediyelere dayanarak sendikacılık yaptı. İşçi haklarını nasıl savunduğunu ben çok iyi biliyorum'' demesi, Genel Kurul'da tansiyonu yeniden yükseltti. 
     AK Parti Denizli Milletvekili Ümmet Kandoğan, Çetin'in kendisine dönerek, ''terbiyesiz'' dediğini ileri sürerek, söz aldı. Kandoğan, İzzet Çetin'in milletvekili seçildiği Kocaeli başta olmak üzere Türkiye'nin çeşitli yerlerinde 23 yıl şerefle görev yaptığını vurguladı. Kandoğan, Şirvan'da görev yaptığı sırada teröristlerin yoluna mayın döşediğini ve evine roket attığını belirterek, ''vatan ve millet için gövdesini siper ettiğini'' söyledi. 
     Kandoğan, Çetin'in özür dilemesini istedi. Bunun üzerine söz alan CHP'li Çetin, konuşurken Kandoğan'ı hedef almadığını belirterek, özür diledi. 
     Madde üzerinde Çetin'in verdiği önerge kabul edilmedi. Çetin önergesi üzerinde konuşurken, bazı kurumların hafta tatilinin Cuma gününe kaydırdığı görüldüğünde kendisine hak verileceğini söyledi. 
     Maddenin kabul edilmesinin ardından Başkanvekili Pakdil, birleşime ara verdi. 

     
</TEXT>
</DOC>
