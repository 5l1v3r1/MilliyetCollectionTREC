<DOC>
<DOCNO> 185705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/yasam/yas03.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da ABD'nin Sülün Dennis'i 
</HEADLINE>
<TEXT>

   Dennis Hope adındaki uyanık, Ay ve Mars gibi gezegenlerde parsel parsel arazi satarak milyonlarca dolarlık servet sahibi oldu 
      DIŞ HABERLER SERVİSİ 
   
   Türkiye'de Galata Köprüsü ve Boğaz Köprüsü'nü saf vatandaşlara satarak ünlenen 'Sülün Osman'ın benzeri, ABD'de milyon dolarlara para demiyor. 
   Amerikan yasalarındaki boşluklardan faydalanarak, Ay'ı, hatta gezegenleri parsel parsel satıp tam 6.25 milyon dolarlık yaklaşık 8.5 trilyon lira servet yapan bu uyanık girişimcinin adı da, Dennis Hope. Bundan 23 yıl önce işsiz ve boşanmanın eşiğinde bir vantrolog karnından konuşan iken, birdenbire uzaydaki 'hazineyi' keşfeden 55 yaşındaki Dennis Hope, işe 'Ay Elçiliği' adında bir şirket kurarak başladı. 1980'den itibaren, Dünya hariç bütün gezegenlerin ve Ay'ın mülkiyet haklarını kendi üzerine alan Hope, ardından da özellikle ilginç hediyeler arayan meraklılara, tapu senediyle birlikte Ay ve gezgenlerdeki arazileri parsel parsel satmaya başladı. 
   
   BM de 'açık vermiş' 
   Ay ve diğer ilgi odağı Mars'tan, 0.4 hektarlık dilimleri 19.99 dolar artı 1.51 dolar 'Ay vergisi'yle satan Hope, şu ana kadar 6.25 milyon dolar kazandı. 
   Arazinin beğenilmemesi durumunda, 30 gün içinde parayı iade etme garantisi de veren Hope'un şirketi, 1967'de Birleşmiş Milletler'in bütün üyeleri tarafından imzalanan Dış Uzay Anlaşması'na göre çalışıyor. Bu anlaşma, hiçbir ülkenin uzaydaki gökcisimleri üzerinde hükümranlık ya da kontrol hakkı bulunmadığını kaydetse de, kişilerin böyle bir hakka sahip olup olamayacağı konusuna ise değinilmediği için Hope, arazileri istediği gibi satabiliyor. Şirketin internet üzerinden arazi siparişi verilen 'www.lunarembassy.com' adlı bir sitesi de bulunuyor. 
   
   
</TEXT>
</DOC>
