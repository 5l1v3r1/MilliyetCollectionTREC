<DOC>
<DOCNO> 169796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/soneko39.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası günlük döviz alım tutarını 50 milyon dolara çıkardı 
</HEADLINE>
<TEXT>

     Merkez Bankası, günlük döviz alım ihalelerinde tutarı artırırken, depo alım ihalelerinde ise tutarı düşürdü. 
     Merkez Bankası'ndan yapılan açıklamaya göre, yarından itibaren, günlük döviz alım ihalelerinde 40 milyon dolar olarak belirlenen tutar 50 milyon dolara çıkarıldı. 
     Banka, 18 Temmuz'dan itibaren de Çarşamba ve Cuma günleri düzenlediği Türk Lirası depo alım ihalelerindeki maksimum alım tutarını 200 trilyon liradan 100 trilyon liraya indirdi. 
     
     "ARZ FAZLASINDAKİ ARTIŞ ÖNGÖRÜLENİN ÜSTÜNDE" 

     Merkez Bankası, Temmuz ayında mevsimsel faktörlere bağlı olarak döviz arz fazlasındaki artışın, ''öngörülenin üstünde'' gerçekleştiğinin gözlemlendiğini bildirdi. 
     Nitekim Temmuz ayında döviz alım ihalelerine gelen günlük ortalama teklif miktarının, Haziran ayına göre artış gösterdiği vurgulandı. 
     Merkez Bankası'ndan yapılan açıklamada, Banka'nın, güçlü döviz rezervi pozisyonuna sahip olmasının uygulanan programa ilişkin güvenin artmasına sağlayacağı katkı ile döviz piyasasında oluşan arz fazlasını dikkate alarak, 6 Mayıs 2003 tarihinden bu yana döviz alım ihaleleri düzenlediği hatırlatıldı. 
     Mevsimsel faktörlerin de etkisiyle arz fazlasının artarak devam edeceği beklenmesi nedeniyle, Temmuz ayı başında ihale tutarının 40 milyon dolara çıkarıldığı belirtilen açıklamada, Temmuz ayında bugün itibarıyla 11 işgününde gerçekleştirilen ihalelerle, toplam 440 milyon doların alındığı bildirildi. 
     Merkez Bankası'nın yarından itibaren, diğer bütün ihale koşulları aynı kalmak kaydıyla, günlük ihale tutarının 50 milyon dolara çıkarılmasına karar verdiği kaydedilen açıklamada, ''bu karar, piyasa katılımcıları ile kesintisiz devam eden iletişim sürecinde alınmıştır'' denildi. 
     
     KURLARDAKİ OYNAKLIK, YAKINDAN TAKİP EDİLECEK 

     Her zaman olduğu gibi, döviz kurundaki oynaklığın Merkez Bankası'nca yakından takip edilmeye devam edileceği ve kurlarda her iki yönde oluşabilecek aşırı oynaklık durumunda, piyasaya doğrudan müdahale edilebileceği ifade edilen açıklamada, şöyle denildi 
     ''Ayrıca daha önceki duyurularımızda da belirtildiği üzere, dışsal bir şok ya da öngörülemeyen gelişmeler nedeniyle, döviz piyasasında derinliğin kaybolması, buna bağlı olarak, döviz fiyatlarında ortaya çıkabilecek aşırı oynaklık ve sağlıksız fiyat oluşumlarının gözlemlenmesi halinde, Merkez Bankası dönem sonunu beklemeden, kısa ya da uzun süreli olarak önceden kamuoyuna duyurmak suretiyle döviz alım ihalelerine ara verebilecektir.'' 
     
     TL DEPO ALIM İHALELERİ 

     Bu arada Merkez Bankası, Çarşamba ve Cuma günleri düzenlediği Türk Lirası depo alım ihalelerinde alım tutarını, 200 trilyon liradan 100 trilyon liraya indirdi. 
     Açıklamada, Nisan 2002'de ters para ikamesi nedeniyle döviz alım ihalelerine başlanması ile birlikte, o tarihlerde Merkez Bankası tarafından sterilize edilen 6,5 katrilyon lira seviyesindeki likidite fazlalığı da dikkate alınarak, döviz alımları yoluyla yaratılan ilave Türk lirası likiditenin daha etkin sterilize edilmesi ve piyasalara 4 haftalık vadede gösterge niteliğinde bir referans faiz oluşturulması amacıyla, haftada bir kez olmak üzere maksimum 100 trilyon lira tutarında, 4 hafta vadeli Türk Lirası depo alım ihalelerine başlandığı hatırlatıldı. 
     Temmuz ayında, Çarşamba ve Cuma günleri gerçekleştirilen 4 hafta vadeli Türk Lirası depo alım ihaleleri tutarının maksimum 200 trilyon Lira olduğu ifade edilen açıklamada, bugün itibarıyla söz konusu ihalelerle sterilize edilen toplam tutar yaklaşık 1,5 katrilyon Lira olduğu belirtildi. 
     6 Mayıs 2003 tarihinde başlatılan döviz alım ihaleleri ile Mayıs ve Haziran aylarında gerçekleştirilen doğrudan döviz alım müdahaleleri yoluyla piyasaya verilen Türk Lirası likiditeye rağmen, son dönemde Merkez Bankası tarafından sterilize edilen Türk lirası likidite fazlalığında azalma gözlemlendiği bildirilen açıklamada, ''Bu çerçevede, para piyasalarının daha etkin çalışmasını sağlamak amacıyla, 18 Temmuz 2003'ten itibaren 4 haftalık Türk lirası depo alım ihaleleri maksimum tutarının 100 trilyon Türk lirasına düşürülmesine karar verilmiştir'' denildi. 
     
</TEXT>
</DOC>
