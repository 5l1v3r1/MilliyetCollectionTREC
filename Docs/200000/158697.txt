<DOC>
<DOCNO> 158697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sonspo04.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Otoriter Terim mi, Demokrat Lucescu mu 
</HEADLINE>
<TEXT>

     9 Eylül Üniversitesi'nde görevli spor psikoloğu Dr.Erkut Konter, Fatih Terim ve Mircea Lucescu'nun, birbirine zıt 2 stilin temsilcileri olduğunu söyledi. 
     Erkut Konter, genel olarak antrenörlük sitillerinin ''demokrat'', ''otoriter'' ve ''liberal'' olmak üzere 3 grupta toplanabileceğini kaydetti. 
     ''Otoriter antrenörlük'' stilinin ''kumanda edici'' ve ''emredici'' misyonları içerdiğini kaydeden Konter, Fatih Terim'in daha çok bu stile uygun bir teknik adam olduğunu belirterek, şunları söyledi 
     ''Otoriter antrenörlük stili, kumanda edici ve emredici bir stildir. Uzmanlardan yardım almaya inanmaz. Kendilerine imparator, ve kahramanlıkla ilgili adlar takılmasından hoşlanırlar. Otoriter stili benimseyenler genellikle tüm kararları kendileri alırlar. Futbolcuların rolü, antrenörlerinin emir ve kumandalarını yerine getirmektir.'' Lucescu'nun antrenörlük özelliklerinin ''demokrat'' antrenörlüğe oldukça yakın olduğunu ifade eden Konter, ''Demokrat antrenörlük alınan kararları paylaşmayı içerir. Gençlerin inisiyatif sahibi olmayı ve kararlar almayı öğrenmedikçe başarılı ve sağlıklı bir yetişkin olamayacağına inanır. İmparatorluk, krallık, tek patronluk gibi kendilerine yapılan yakıştırmalardan rahatsız olurlar. Ekip ve uzmanlarla çalışmaya daha çok önem verirler'' diye konuştu. 
     
     ''FATİH TERİM, STİLİNİ GÖZDEN GEÇİRMELİ'' 

     Başarıyı sürdürmenin gereklerinden birinin değişen koşulları dikkate almak olduğunu kaydeden Konter, Fatih Terim'in kendisini değiştirme becerisinin, övülmeye değer olduğunu belirterek, şunları söyledi 
     ''Artık futbolcular, toplum ve insanlar değişiyor, Avrupa'ya uyum sağlamaya, insan hakları ve demokrasi yolunda yol almaya çalışıyor. Futbolcuların eğitim ve kültür düzeyleri eskisine oranla gelişim kaydetmektedir. Artık diktatörler, tek patronlar ve imparatorlar fazla sevilmemekte ve antipatik bulunmaktadır. Fatih Terim, değişen koşulları dikkate alarak, stilini gözden geçirmelidir.'' 

     
</TEXT>
</DOC>
