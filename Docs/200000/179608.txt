<DOC>
<DOCNO> 179608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sontur20.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarlada kalp krizi geçirdi, milletvekili müdahale etti ama... 
</HEADLINE>
<TEXT>

     Muş'ta, köy uygulamasına katılan Muş Tarım İl Müdürlüğü'nde görevli Zeki Tuna, uygulama sırasında tarlada kalp krizi geçirdi. AK Parti Muş Milletvekili Dr. Medeni Yılmaz'ın tarlada ilk müdahaleyi yaptığı Tuna, kaldırıldığı Muş Devlet Hastanesi'nde öldü. 
     Muş Valisi Yıldırım Kartal beraberinde, AK Parti Muş Milletvekili Dr. Medeni Yılmaz, Tarım İl Müdürlüğü tarafından düzenlenen köy uygulamasına katıldı. 
     Merkeze bağlı Kıyı Köyü'ndeki gerçekleştirilen uygulamada, kavun tarlasındaki yapılan incelemeler sırasında, Tarım İl Müdürlüğü'nde teknisyen olarak görev yapan Zeki Tuna 55 , aniden fenalaştı. 
     Kalp krizi geçirdiği anlaşılan Tuna'ya ilk müdahaleyi, daha önce Muş Şeker Fabrikası'nda pratisyen doktor olarak görev yapan AK Parti Muş Milletvekili Dr. Medeni Yılmaz yaptı. Daha sonra, Muş Devlet Hastanesi'ne kaldırılan Tuna, buradaki tüm müdahalelere rağmen kurtarılamadı. 
     Tuna'nın, kalp rahatsızlığının bulunduğu, 2 kez by-pass ameliyatı geçirdiği öğrenildi. 
     
</TEXT>
</DOC>
