<DOC>
<DOCNO> 198414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/soneko23.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus petrol şirketi Sibneft, Yukos ile birleşmesini askıya aldı... 
</HEADLINE>
<TEXT>

     Rus Petrol şirketi Sibneft, Yukos ile birleşmeyi geçici bir süre askıya aldığını açıkladı. 
     Sibneft'in birleşmeyi geçici süre askıya aldığını açıklamasına ilk tepki Rus borsasından geldi ve Yukos'un hisseleri yüzde 8 oranında değer kaybederken, Sibneft'in hisseleri de yüzde 5.6 düşüş gösterdi. 
     Sibneft'ten yapılan yazılı açıklamada, iki şirketin birleşmesinin geçici bir süre askıya alınmasının, şirketlerin hissedarlarının ortak kararı olduğu duyurulmuştu. 
     Bu arada, Yukos Sözcüsü Aleksandır Şadrin de, yaptığı açıklamada, Sibneft'in açıklamasının ortak bir açıklama olmadığını ve bu konuda daha fazla bir yorum yapamayacağını söyledi. 
     Rus petrol şirketi Yukos ve Sibneft'in birleşmesi sonucu dünyanın en büyük 4. petrol şirketi doğacaktı. Ancak, Yukos eski Başkanı Mihail Hadarkovski'nin vergi kaçırmak suçundan cezaevine atılmasına neden olan gelişmeler, şirket hisselerinin giderek değer kaybetmesine neden olmuştu. 
     
</TEXT>
</DOC>
