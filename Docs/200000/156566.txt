<DOC>
<DOCNO> 156566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sondun11.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
10-12 yaşındaki iki çocuğu evlendirenlere tutuklama.. 
</HEADLINE>
<TEXT>

     Hindistan'da bir köyde, 12 ve 10 yaşlarındaki iki çocuğu evlendiren aileleri ile evlilik törenine katılan 21 kişi tutuklandı. 
     Hindustan Times'ın haberine göre, başkent Yeni Delhi'nin yaklaşık 80 kilometre kuzeydoğusundaki Nangla Hareru köyünde geçen pazar günü yapılan çocuk düğünü polis tarafından basıldı. ''Damat'', ''gelin ve damadın'' babaları ile düğüne katılan 18 kişiyi tutuklayan yargıç, daha sonra, tutukluların kefaletle serbest bırakılması kararı verdi. Habere göre, aralarında damadın bulunduğu 17 kişi, kefillerinin 5000 rupilik yaklaşık 160 milyon lira senetleri imzalamaları için hala hapiste bekliyor. 
     Gazete ayrıca, 12 yaşındaki damadın, ''babasının kendisi için düğün hazırlığını ne zaman yaptığını bilmediği ve gelini daha önce hiç görmediği'' yönündeki açıklamalarına da yer verdi. 
     Kadınların 18, erkeklerin 21 yaşından önce evlenmesinin yasak olduğu Hindistan'da, çocuklarını erken evlendirdikleri tespit edilen aileler 3 aya kadar hapis cezasına çarptırılabiliyor. 
     Hindistan'da çocuk yaşta evliliklere kentlerde ve eğitimli kesimde artık rastlanmazken, kırsal bölgelerde hala görüldüğüne dikkat çekildi. 
     Evlendirilen çocukların birkaç saatlik törenin ardından yeniden kendi ailelerinin yanlarına döndükleri, gelinin ergenlik çağına girmesinden sonra düzenlenen büyük törenle ise tam bir evlilik düzenine geçildiği belirtiliyor. 
     
</TEXT>
</DOC>
