<DOC>
<DOCNO> 195941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur13.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Dışişleri Bakanı, sinagogları ziyaret etti 
</HEADLINE>
<TEXT>

     İsrail Dışişleri Bakanı Silvan Şalom, Türkiye Hahambaşılığı ile Şişli ve Beyoğlu'nda dün bombalı saldırı düzenlenen sinagoglara ziyaretlerde bulundu. 
     İstanbul'a bu sabah gelen İsrail Dışişleri Bakanı Silvan Şalom, ilk olarak Tünel'deki Türkiye Hahambaşılığı'nı ziyaret etti. 
     Burada yaklaşık bir saat kalan Şalom, daha sonra bombalı saldırının gerçekleştiği sokaktan geçerek Neve Şalom Sinagogu'na geldi. Silvan Şalom, ''İsrail Hükümeti adına Dışişleri Bakanı'' yazılı bir çelengi sinagog önüne bıraktı. 
     Silvan Şalom, daha sonra Şişli'deki Beth İsrael Sinagogu'nu ziyaret ederek, buraya da bir çelenk koydu. 
     İsrail Dışişleri Bakanı Şalom'un ziyaretleri sırasında çok geniş güvenlik önlemleri alındı. 
     Öte yandan, İsrail Dışişleri Bakanı Şalom'un, Türkiye Hahambaşlığı'nı ziyareti sırasında Diyanet İşleri Başkanı Ali Bardakoğlu da buraya geldi. 
     Bu arada, saldırıda hayatını kaybedenlerin yakınlarından oluşan bir grup, Büyük Hendek Sokak'ın Kuledibi'ndeki girişine gelerek, polis güvenlik kordonunun dışına çiçek bıraktı. 
     
</TEXT>
</DOC>
