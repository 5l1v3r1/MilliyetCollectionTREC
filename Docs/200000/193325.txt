<DOC>
<DOCNO> 193325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sonspo31.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Olimpiakos maçına hazır... 
</HEADLINE>
<TEXT>

     Galatasaray, Avrupa Şampiyonlar Ligi'nde yarın Atina'da Olimpiakos ile yapacağı maçın hazırlıklarını tamamladı. 
     Karşılaşmanın oynanacağı Rizuopoli Stadı'nda Teknik Direktör Fatih Terim yönetiminde çalışan sarı kırmızılılar, tek pas ve depar çalışmasının ardından dar alanda çift kale maç yaptı. Yağmur altında yapılan antrenmana, Atina'ya gelen bütün futbolcular katıldı. 
     Teknik Direktör Terim, antrenman öncesinde futbolcularla kısa süren bir görüşme yaptı. 
     Galatasaray'ın yarınki karşılaşmaya, Mondragon, Prates, Bülent, De Boer, Orhan, Sabri, Cihan, Ayhan, Hasan, Ergün, Hakan Şükür, Olimpiakos'un ise Katergiannakis, Veneditis, Mavrogenidis, Antzas, Pantos, Anatolakis, Karembeu, Stoltidis, Castillo, Djordjevic, Giovanni ilk 11'iyle çıkması bekleniyor. 
     Galatasaray'da cezası nedeniyle İstanbul'daki Olimpiakos maçında forma giyemeyen Hasan Şaş, yarınki karşılaşmada oynayabilecek. 
     Atina'da havanın yarın da yağışlı ve sıcaklığın 18 derece olacağı öğrenildi. 
     
</TEXT>
</DOC>
