<DOC>
<DOCNO> 170532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/yazar/sazak.html </URL>
<DATE> 2003/07/20/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ankara Hilton 
</HEADLINE>
<TEXT>

     Akis'le başlayan ve İsmet Paşa'nın damadı olarak CHP - DP mücadelesiyle özdeşleşen Metin Toker'in yaşamında 'muhalif gazetecilik' ruhu hep ön plandadır. 
     1960 öncesinde Akis'te, Ulus'ta çalışan gazetecilerin yolu sık sık 'Ankara Hilton'a düşer. 
     Hilton, günümüzün Laila'sı, Reina'sı gibi 'beş yıldızlı' mekanları simgelemenin ötesinde gazeteciler için farklı 'konfor' oluşturuyor. Menderes döneminde düşüncelerinden ötürü hapse giren gazeteciler Ankara Cezaevi'ni 'Ankara Hilton' olarak adlandırıyorlar. 
     Metin Toker de, bu keyfi yaşayan hatta ikinci çocuğunun doğumunda hapiste olan bir gazeteci 
     Kızı Gülsün Bilgehan, Pembe Köşk'teki anılar galerisinde mikrofonu Toker'in meslektaşları arasında dolaştırırken, 'Her gazeteciye bir gün lazım olacağı' düşüncesiyle cezaevinde kaleme alınan yazıların dergiye nasıl ulaştırıldığını 'meslek sırrı' bağlamında söylemiyor 
     O devirde gazeteciler bugünkü gibi 'akçalı' konulardan içeri düşmezmiş Yazdıkları yazılar, siyasi iktidara yönelik eleştiriler nedeniyle 'fikir suçlusu' olarak görülüp Ankara Hilton'a giderlermiş. 
     Usta gazeteci Cüneyt Arcayürek de, Toker'le kader birliği yapmış ve 1960 öncesinde siyasi baskı sonucu cezaevine girmiş kadrodan. 
     Metin Toker'i anmak üzere Gazeteciler Cemiyeti'nde düzenlenen panelde Arcayürek'le birlikte Akis'ten Kurtul Altuğ, Erdal İnönü ve Prof. Bülent Çaplı 'bağımsız gazetecilik' düşüncesini öne çıkaran konuşmalar yaptılar. 
     Arcayürek 1958 - 60 döneminde yaşanan baskılara karşın gazetecilik mesleğinin ayakta kalma direncini, 'Bir İktidar, Bir İhtilal' adlı kitabında şöyle açıklıyor 
     'O tarihlerde gazete kapanır, derginin yayımı önlenir, batarız diye Menderes'in ardına düşen gazete ve gazeteci pek yoktu Basının büyük kesimi kapanırız, yeniden çıkarız, yolumuzdan dönmeyiz, inancıyla yaşardı. 
     Basın, demokratik rejimin, Türkiye'de gerçek kural ve koşullarıyla yerleşmesinden yana olduğu için o dönemde ne vicdanıyla kafasını, ne de kalemini yönetime satmadı. İsteseydi diyorum. Dileseydi diye altını çizerek söylüyorum, Menderes'i haksız baskı yöntemlerinde haklı çıkaracak, binlerce örnek ve uyutucu masallar bulabilirdi. 
     Basın bunların hiçbirini - 1955'te - yapmadı. Yapanları ayıpladı.' 
     Metin Toker'in Milliyet yılları da Aydın Doğan'la yaptığı 'bağımsız gazeteci' kontratına uygun meslek anılarıyla dolu geçti. 
     Milliyet'te 'usta'ların dönemine yetiştiğimiz, Örsan Öymen'ler, Teoman Erel'lerle çalıştığımız için mutluyuz. 
     
     

</TEXT>
</DOC>
