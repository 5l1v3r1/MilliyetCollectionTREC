<DOC>
<DOCNO> 189848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sondun27.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay'dan Irak'a insani yardım... 
</HEADLINE>
<TEXT>

     Kızılay'ın Irak'a gönderdiği insani yardım malzemesini taşıyan konvoy, peşmergelerin korumasında kuzeydeki Dohuk'a ulaştı. 
     Konvoya başkanlık eden Halil Altınkaya, gazetecilere yaptığı açıklamada, ''Iraklı kardeşlerimize yardım götürüyoruz. Bu sabah Habur sınır kapısından Irak'a geçtik. Herhangi bir sorunla karşılaşmadık. Sınır kapısında bizi Irak Kızılayı ekibi karşıladı'' dedi. 
     Altınkaya, Bağdat'a giden konvoyun yoluna devam ettiğini belirterek, ''Getirdiğimiz malzemeleri, Irak Kızılayı ile organize bir şekilde ihtiyaç sahiplerine dağıtacağız'' diye konuştu. 
     6 büyük 2 küçük araçtan oluşan konvoyun güvenliği peşmergelerce sağlanıyor. 
     Irak Sağlık Bakanlığı ve Kızılayı'nın isteği üzerine 2 bin 500 aileye yardım taşıyan 6 TIR'dan oluşan konvoy, önceki gün Ankara'dan hareket etmiş, bu sabah Habur Sınır Kapısı'ndan Irak'a geçmişti. 
     Yardım, 519 milyar lira tutarında 500 çadır, 5 bin battaniye, 2 bin şilte, 500 gaz sobası, 500 hijyen seti, 500 gıda paketi ile 178 milyar lira değerinde 148 koli ilaç ve tıbbı malzemeden oluşuyor. 
     
</TEXT>
</DOC>
