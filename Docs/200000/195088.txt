<DOC>
<DOCNO> 195088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sonspo24.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerberliği'nde hedef Ankara derbisini kazanmak... 
</HEADLINE>
<TEXT>

     Gençlerbirliği, 22 Kasım Cumartesi günü yapacağı Ankaragücü maçının hazırlıklarına başladı. 
     Milli maç nedeniyle 1 hafta ara verilen ligde, dün izin yapan kırmızı-siyahlı takımın futbolcuları, bugün kendi tesislerinde Teknik Direktör Ersun Yanal yönetiminde çalışmalara start verdi. 
     Antrenmana milli takımlarda bulunan Deniz, Baki, Serkan, El Saka, Youla ile sakat olan kaleci Gökhan ve kaptan Ümit'in dışında diğer futbolcular katıldı. 
     Yaklaşık 2 saat süren idman düz koşu ve kas gevşetme hareketinin ardından çabukluk ve top çalışması yaptılar. Antrenman yarı sahada yapılan çift kale maçla sona erdi. 
     Teknik Direktör Ersun Yanal, idman öncesinde A.A muhabirine yaptığı açıklamada, amaçlarının oynadıkları iyi futbolun sonuç olarak da karşılığını almak olduğunu belirterek, ''Geçen sezon oynadığımız futboldan daha iyi futbol oynuyoruz. Ancak bu güzel oyunu skora yansıtamıyoruz. Amacımız artık oynadığımız güzel futbolun karşılığını almak. Buna da Ankaragücü maçında başlamak istiyoruz'' dedi. 
     Geçen yıl ligin en çok golünü atan takım olduklarını ifade eden Yanal, ''Geçen sezon bu takım 74 golle en çok gol atan takım oldu. Bu sezonki kadromuz daha iyi, şayet iyi bir takımsan kendi golcünü de kendi içinde yaratacaksın. Çok iyi bir çizgi yakalamıştık, bunu bu sene de yakalamak istiyoruz'' diye konuştu. 
     
     TUR VİZESİ LİZBON'DA 
     Ersun Yanal, UEFA Kupası 2. turunda Ankara'da 1-1 berabere kaldıkları Portekiz'in Sporting Lizbon takımını Lizbon'da yenerek turu geçeceklerini savundu. 
     Yanal, şöyle konuştu 
     ''Ankara'daki ilk maçtan sonra soyunma odasında tüm futbolcularımın gözünde o ışıltıyı gördüm. Bu takım Lizbon'da galip gelerek turu geçecektir.'' 
     
     ÜMİT'İN SPORTİNG LİZBON MAÇINA YETİŞMESİ ZOR 
     Öte yandan kulüp doktoru Burak Kunduracıoğlu, Beşiktaş maçında sakatlanan ve arka adalesinde yırtık oluşan kaptan Ümit'in Sporting Lizbon maçına yetiştirilmeye çalışıldığını belirterek, ''Ümit'in Ankaragücü maçında oynaması mümkün değil, Ancak Portekiz'de yapılacak UEFA Kupası 2. tur 2. maçında Sporting Lizbon karşısında da forma giymesi zor gözüküyor'' dedi. 
     
</TEXT>
</DOC>
