<DOC>
<DOCNO> 162581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/siyaset/asiy.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet TÜK yasasını düzenleyecek 
</HEADLINE>
<TEXT>
Erdoğan'ın Demiröz ısrarı 
Hükümet, Sezer'in veto gerekçesinde belirttiği hukuki sorunu gidererek Demiröz'ün önünü açmayı planlıyor 
     ABDULLAH KARAKUŞ, GÖKÇER TAHİNCİOĞLU Ankara 

     Başbakan Recep Tayyip Erdoğan, Cumhurbaşkanı Ahmet Necdet Sezer'in TRT Genel Müdürlüğü'ne Şenol Demiröz'ün atanmasına ilişkin kararnameyi veto gerekçesinde belirttiği hukuki sorunun giderilmesini istedi. 
     Sezer'in veto gerekçesinde Radyo Televizyon Üst Kurulu'nun aday belirleme yetkisinin yürütmesinin Anayasa Mahkemesi tarafından durdurulduğuna işaret edilmesi üzerine harekete geçen hükümet, buna yönelik hukuki bir çalışma başlatacak ve ivedilikle RTÜK Yasası'nda yeni düzenlemeye gidecek. 
     Hükümet Sözcüsü ve Adalet Bakanı Cemil Çiçek de Sezer'in veto gerekçesinin RTÜK Yasası'nda değişiklik yapılmamasına dayandığını belirterek, "O değişiklik de yapılır. Benim gördüğüm kadarıyla itiraz adayın niteliklerine değil. Adayı seçen kurulun hukuki yapısıyla ilgili" dedi. RTÜK, dünkü toplantısında son durumu değerlendirdi. Toplantıda kurulun inisiyatif alabileceği bir durumun söz konusu olmadığı üzerinde duran üyeler, hükümetin tavrını bekleme kararı aldı. Erdoğan'ın, Akbil soruşturmasında adı geçen ve Atatürk'ün hiç anılmadığı Çanakkale Belgeseli'nin senaristi olan Demiröz konusunda Sezer'in bir çekincesi olmadığı inancını taşıdığı kaydedildi. 
     
     Yeni üyeler seçecek 
     Sezer, veto gerekçesinde, 2002'de değiştirilen RTÜK Yasası'nın geçici 1. maddesine göre, yeni üyeler seçilene kadar görevde bulunacak olan mevcut üyelerin, TRT Genel Müdürlüğü seçimi yapamayacağını belirtti. Sezer, TRT Genel Müdürü'nün ise yeni üyelerce belirlenmesi gerektiğini kaydetti. Hükümet yeni yasal düzenleme yapıncaya kadar TRT Genel Müdürlüğü vek leten yönetilecek. 
     
     
     
     

</TEXT>
</DOC>
