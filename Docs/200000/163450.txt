<DOC>
<DOCNO> 163450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sondun24.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Saddam mı .. Kuzey Kore tüm dünyaya meydan okuyor.. 
</HEADLINE>
<TEXT>

     Kore yarımadasında, 1948'de yarımadanın Kuzey ve Güney Kore olarak ikiye ayrılmasının ardından tekrar tehlike çanları çalıyor. 
     Sovyetler Birliği döneminde benimsediği komünist rejimle, BM'nin güney komşusunu yarımadanın tek yasal yönetimi olarak tanımasının ardından açlık ve yoksullukla boğuşan Kuzey Kore, geliştirdiği nükleer programla dünyaya meydan okuyor. 
     Marksist çizgisinden ayrılmayı reddeden ve ''Kore'nin tekrar birleştirilmesi'' amacıyla hareket ettiğini ileri süren Kore Demokratik Halk Cumhuriyeti, tüm baskılara rağmen taviz vermiyor ve ABD'nin, Irak'tan sonraki hedefleri arasında gösteriliyor. 
     
     KORE TARİHİ 
     Stratejik konumundan dolayı tarih boyunca güçlü komşularının saldırı ve istilalarına uğrayan Kore, İkinci Dünya Savaşı sonrasında ikiye ayrıldı. 
     ABD'nin, bu çizginin güneyinde, SSCB'nin de kuzeyinde kalan toprakları işgal etmesiyle kalıcı bir nitelik kazanan bölünme, 1948'de güneyde Kore Cumhuriyeti'nin, kuzeyde ise Kore Demokratik Halk Cumhuriyeti'nin kurulmasıyla, günümüze gelen sınır çizgilerini oluşturdu. 
     15 Ağustos 1948'de ilan edilen Kore Cumhuriyeti, BM Genel Kurulu'nda Kore'nin tek yasal yönetimi olarak tanındı. 
     Kuzey Kore'de ise Yüce Halk Meclisi'ne bağlı bir komitenin hazırladığı anayasa doğrultusunda 9 Eylül 1948'de Kore Demokratik Halk Cumhuriyeti ilan edildi ve Kim İl Sung, ülkenin ilk lideri olarak seçildi. 
     Komünizmi benimseyen Kuzey Kore, Kore yarımadası topraklarının yüzde 55'ine sahip bulunuyor. 
     Kuzey Kore ile Güney Kore arasında 1950 yılında başlayan ve 3 yıl süren savaşta yaklaşık 5 milyon kişi öldü. 
     Akrabaları karşı karşıya getiren savaşta, başta ABD ve BM üyesi birçok ülke Güney Kore'ye, Çin Halk Cumhuriyeti ise Kuzey Kore'ye destek verdi. 
     ABD'nin, komünizmi denetim altında tutmak ve yayılmasını önlemek amacıyla uyguladığı müdahale politikası böylece, Kuzey Kore'de ABD'ye yönelik kinin ilk tohumlarının atılmasına neden oldu. 
     
     KİM JONG İL, 21. YÜZYILIN PARLAYAN GÜNEŞİ... 
     Kuzey Kore lideri Kim Jong İl, Amerikan karşıtı propagandaların sıkça yayımlandığı devlete bağlı radyo ve televizyon kanallarında, ''21. Yüzyılın Parlayan Güneşi'' olarak tanıtılıyor. 
     ABD'nin, 1950- yıllarındaki Kore savaşının zalim tarafı olarak gösterildiği programlarda, halka, Kuzey Kore'nin, ABD'nin Irak'tan sonraki hedefi olduğu uyarısında ve savaşa hazır olmaları çağrısında bulunuluyor. 
     Ülke kontrolünü babasından alan Kim Jong İl, esrarengiz kişiliği ve sabit fikirleriyle biliniyor. 
     Tarih, Moskova'ya gitmek için 10 günlük tren yolculuğunu göze alan Kim'e, nükleer gücü ve dünyanın en büyük dördüncü ordusuyla, uluslararası yükümlülüklerini yerine getirmeyi reddeden bir lider olarak yer ayırmaya hazırlanıyor. 
     Bilim adamı Jerold Post'un, ''Her şey bir yana, fiziksel görüntüsünden sıkıntı duyan bir kişilik'' olarak değerlendirdiği Kim, Bond filmlerine hayranlık duyuyor ve açlıkla boğuşan Kore'de şişesi 630 dolardan satılan Hennessey konyaklarından içiyor. 
     Kim'in, kişi başına yıllık gelirin 900 dolar olduğu Kuzey Kore'de, Hennessey konyaklarının son 10 yıl içinde en iyi müşterisi olduğu biliniyor. 
     Post, kendisini ''büyük bir yaratıcı güç'' olarak gören Kim'in 7 katlı bir sarayda oturduğunu ve üst düzey yöneticiler için genç kızlardan oluşan ''harem'' kurduğunu belirtiyor. 
     Kim'in ayrıca, Güney Koreli bir film yıldızı ile kocasını kaçırttığı ve bir evde 8 yıl boyunca hapis tuttuğu da iddia ediliyor. 
     Filmlere ilgisi olan Kim'in, Bond serisini de içeren yaklaşık 20 bin video kasetten oluşan koleksiyonu bulunuyor. 
     
     KUZEY KORE NÜKLEER PROGRAMI 
     ABD ile 1994 yılında yaptığı anlaşma çerçevesinde, nükleer silah yapımında kullanılan plütonyum üreten bir santralı kapatan Kuzey Kore, ABD'nin öncülük ettiği bazı ülkelerin bu ülkeye petrol vermeyeceklerini açıklamasının ardından, nükleer programını yeniden etkin hale getireceğini açıkladı. Amerika ile ilişkileri gerginleşen Kuzey Kore, tepki çekecek bir adım daha atarak, nükleer silahların yayılmasının önlenmesi anlaşmasından çekildiğini bildirdi. 
     Amerikalı yetkililer, Kuzey Koreli yetkililerin açıklamalarına paralel olarak, uydudan izlenildiği kadarıyla, Kuzey Kore'nin en büyük nükleer tesisi olan Yongbyon'daki bir nükleer reaktörün faaliyete geçtiğini söylediler. 
     Kuzey Kore'nin sahip olduğu nükleer silah sayısı hakkında kesin bir bilgi edinilemezken, Amerikan Merkezi Haberalma Teşkilatı CIA , Pyongyang'ın muhtemelen bir veya iki nükleer silahı olduğunu açıkladı. 
     ABD'nin, Kore savaşı sırasında nükleer tehditte bulunarak, Kuzey Kore'nin nükleer silah programlarına ağırlık vermesinde ve eski lider Kim İl Sung'un nükleer güce sahip olmak istemesinde pay sahibi olduğu belirtiliyor. 
     Kuzey Kore nükleer programlarının, Sovyetler Birliği'nin de yardımıyla 1960'lı yıllarda başladığı ve 1980'li yılların sonuna gelindiğinde Çin'in desteğiyle programların geliştirildiği biliniyor. 
     Programın temel taşını, 1986'da faaliyete geçen elektrik reaktörü oluşturuyor. Programın geliştirilmesinde, Pakistan'ın da büyük rol oynadığı ifade ediliyor. 
     Yongbyon'u, nükleer programların merkezi haline getiren Kuzey Kore'nin büyük miktarda uranyum depoladığı ve aktif halde bir uranyum madeni bulunduğu kaydediliyor. 
     Kuzey Kore'nin, küçük çapta nükleer silah başlıklarında kullanılmak üzere yeterli derecede plütonyum ürettiğine ve bu plütonyumun Yongbyon'daki reaktörden elde edildiğine inanılıyor. 
     Çekirdek bileşiminden tasarlanmış daha fazla bomba yapabileceğinden çekinilen Pyongyan'ın halen faal olan balistik füze programı bulunuyor. 
     Sovyetler Birliği'nin 1960'lı yıllarda, Kuzey Kore'ye çeşitli füze konuşlandırdığı ve teknolojik destekle eğitim verdiği biliniyor. 
     Çin'in ise Kuzey Kore'ye 1970'li yıllarda füze teknolojisi verdiği belirtiliyor. 
     Kuzey Kore'nin, aldığı desteğin karşılığı olarak, Nodong veya Rodong olarak bilinen 1350-1500 kilometre menzilli füze geliştirdiği kaydediliyor. 
     Füze, Japonya'yı ve bu ülkenin Okinova adasındaki ABD üssünü vurabilecek menzile sahip bulunuyor. 
     Yetkililer, Nodong füzelerinin, 1990'lı yılların ortalarında yaklaşık 100 bölgeye yerleştirildiğini ve 50 veya daha fazla füzenin de dışarıya ihraç edildiğini söylüyorlar. 
     Kuzey Kore'nin, menzili 6000 kilometreyi aşabilecek Taepodong-2 füzeleri üzerinde çalıştığı ve menzilin, Hawaii ve Alaska'nın bir bölümünü vurmak için yeterli olabileceği uyarısında bulunuluyor. 
     Kuzey Kore'nin, şu silahlara sahip olduğu biliniyor 
     Scud B 320 kilometre menzili bulunuyor ve 1000 kilogram yük taşıyabiliyor. 
     Scud C 500 kilometre menzili bulunuyor ve nükleer olmayan patlayıcı, kimyasal madde ve misket savaş başlıkları içerebilen 770 kilogram yük taşıyabiliyor. 
     Nodong 1350-1500 kilometre menzili bulunuyor. Nükleer savaş başlığı taşıyabilen füzenin ilk deneme atışı Mayıs 1993'te yapıldı, 500 kilometre hedef alındı. 770-1200 kilogram ağırlık taşıyabiliyor. 100 kadar bölgeye yerleştirildiği tahmin ediliyor. 
     Taepodong-1 1500-2500 kilometre menzili bulunuyor. İlk denemesi Ağustos 1998'de yapılan füze 1000-1500 kilogram ağırlık taşıyabiliyor. 
     Taepodong-2 3500-6000 kilometre menzili bulunuyor ve 700-1000 kilogram ağırlık taşıyabiliyor. Henüz denenmedi. 
     
</TEXT>
</DOC>
