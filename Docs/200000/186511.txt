<DOC>
<DOCNO> 186511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/ekonomi/eko07.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Elektrikte güç bedeline iptal yürürlükte 
</HEADLINE>
<TEXT>

   2002 yılında elektrik abonelerinden aylık 1 milyon lira güç bedeli alınmasına ilişkin iptal kararı yürürlüğe girdi 
   ANKARA ANKA 
   
   Anayasa Mahkemesi'nin, 2002 yılında, elektrik abonelerinden aylık 1 milyon lira güç bedeli alınmasına ilişkin 2002 Yılı Bütçe Yasası'nın 39'uncu maddesini iptal kararı Resmi Gazete'de yayımlandı. 2002 Yılı Bütçe Yasası ile tek terimli tarifeden enerji alan elektrik abonelerinden aylık 1 milyon lira güç bedeli alınmıştı. 
   Ankara 2'nci İdare Mahkemesi, abonelerin güç bedeli adı altında alınan paranın Anayasa'ya aykırı olduğunu ileri sürerek açtıkları davalarda iddiaları ciddi bulmuş ve iptali istemiyle Anayasa Mahkemesi'ne başvurmuştu. Anayasa Mahkemesi söz konusu davayı bu yıl nisan ayında sonuçlandırmıştı. Yüksek Mahkeme, bütçe yasalarında bütçe kavramı dışındaki konulara yer verilemeyeceği gerekçesiyle düzenlemeyi iptal etti. 
   Resmi Gazete'nin dünkü sayısında yayımlanarak yürürlüğe giren kararda, bir yasa kuralının gider yapmayı ya da bütçede gelir sağlamayı gerektirir nitelikte olmasının, mutlak biçimde 'bütçeyle ilgili hükümlerden' sayılmasına yetmeyeceği ifade edildi. 
   
   
</TEXT>
</DOC>
