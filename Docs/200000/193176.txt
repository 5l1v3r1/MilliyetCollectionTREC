<DOC>
<DOCNO> 193176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/spor/spo01.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili ders verdi 
</HEADLINE>
<TEXT>

   Siyah - Beyazlı Kulübün Başkanı, Fatih Terim'den özür diledi, küfürleri de şiddetle kınadığını söyledi. Bilgili, "Bu cuma çok çirkin ve tatsız geçmiştir" diye konuştu 
      BİLAL MEŞE 

   
   Alkışlanacak adım 
   GALATASARAY'A, Beşiktaş'ın örf ve adetlerine yakışan bir ev sahipliği yapamadıklarını belirten Başkan Serdar Bilgili çarpıcı açıklamalarda bulundu. Beşiktaş Başkanı, "Bize yakışmadı. Cuma günü evimizde tasvip etmediğimiz çirkin ve tatsız şeyler olmuştur. Aşağı yukarı hiç kimse üzerine düşen görevi tam olarak yapmamıştır. Yaşanılanları tek tek tartışıp gündeme getirmeyi doğru bulmuyorum. Bunlardan kimsenin beraat edebileceğini de düşünmüyorum" ifadelerini kullandı. 
   
   Fatih Terim'e övgü 
   SERDAR Bilgili, olayları kendi bünyelerinde değerlendirip, ceza vereceklerini söyledi. Fatih Terim'in el hareketine de değinen Bilgili, şöyle devam etti "Kendisine çok uzun süre ağır küfürler olmuştur. Bu nedenle istemeden yaptığı bir reaksiyondur. Fatih Terim'in Avrupa'daki başarılarıyla bir Türk olarak hepimiz gurur duyduk. Böyle bir insanı bu kadar kin ve nefretle karşılamayı şiddetle kınıyorum. Beşiktaş Başkanı olarak kendisinden özür diliyorum." 
   
   "İhanet görmedim" 
   TRİBÜNLERDE açılan "Vatan Haini Mekteb'i Sultani" pankartından haberleri olmadığını kaydeden Beşiktaş Başkanı, "Bizim açımızdan son derece utanç verici ve üzücü. Tatsız bir şaka olarak düşünmek istiyorum. Benim de Galatasaraylı arkadaşlarım var. Hoşlanmadığım yanları olsa bile hiçbirinde vatana ihanet belirtisi görmedim" yorumunda bulundu. Öte yandan yönetimin, olaylar nedeniyle görevlilerin birçoğunu değiştirmeyi düşündüğü ifade edildi. 
   
   Canaydın'dan teşekkür    GALATASARAY Başkanı, Bilgili'ye telefonla teşekkür ettikten sonra, bir basın toplantısıyla mutluluğunu dile getirdi. Fatih Terim'in de Beşiktaş Başkanı'nı aradığını belirten Özhan Canaydın, "İnşallah beraberce çaktığımız bu kıvılcım, Fenerbahçe'nin de katılmasıyla, büyük bir sevgi ateşine dönüşecek. 2002 fair - play ödülünü alan bir başkan olarak, 2003'ün en büyük adayı Serdar Bilgili'dir" dedi. 
   
   Bayrama hazırlanın    Mircea Lucescu, Sparta Prag'ın güçlü ve zayıf yönlerini analiz etti, "Bu fırsat kaçmaz" dedi. Taraftarları da şimdiden galibiyet kutlamalarına davet etti 
      BÜNYAMİN OSMAN 

   Koz takım ruhu 
   SİYAH - Beyazlı ekibin teknik patronu Mircea Lucescu, Sparta Prag ile iki takım için de son şans olarak değerlendirilen bir maça çıkacaklarını, sahada da en iyisini yapacaklarını söyledi. Bir üst turu hak ettiklerini kaydeden Rumen hoca, "Çünkü her maçta çok iyi oynadık. Prag'da rakip bize taktik açıdan büyük sorunlar yaratmadı. Defansta senkronize olamadığımızdan goller yedik. Şimdi çok dikkatli olmalıyız. Risk de almak zorundayız. Sonucu takım ruhu belirleyecek" diye konuştu. 
   
   "Bu fırsat kaçmaz" 
   SPARTA Prag kontrataklarının tehlikeli olduğunu, rakibi taktik olarak yumuşak karnı göbekten delmeye çalışacaklarını kaydeden Lucescu, şöyle devam etti "Kotrba'nın ne düşündüğünü bilmiyorum, ancak çözmeye çalışacağım. Her şeyi göze alacaktır. Defanta iyi duvar örüyorlar. Orta saha beş oyuncuyla çok dinamik. Organizasyon ve beyin olarak onların üstünde olmalıyız. İyi noktadayız, bu fırsatı kaçırmamalıyız. Taraftarlar bizi 90 dakika desteklesin, sonra da bayram yapmayı beklesin". 
   
   İlhan-Sergen aşkı    SİYAH - Beyazlı ekip, kritik maçın hazırlıklarını dün akşam tamamlayıp, pusuya yattı. Lucescu'nun, Galatasaray derbisindeki on biri sahaya sürmeyi planladığı, ancak Emre ve Tümer'in sakatlıkları nedeniyle zor durumda kaldığı bildirildi. Emre'nin yerine Zago'yu oynatması beklenen Rumen hocanın, Tümer'in yerine de Sergen'e şans vereceği öğrenildi. 
   AĞRILARI süren ve tedavi gören Sergen'in oynaması halinde 45 dakikayla sınırlı tutulacağı öğrenildi. Lucescu, "O önemli bir futbolcu. Oynamasa da sürekli moral aşılıyor" dedi. Tam saha pres ile rakibi hataya zorlamayı planlayan başarılı çalıştırıcı, "Başta İlhan olmak üzere, ofansa destek olan futbolcularımdan çok şey bekliyorum" diye konuştu. 
   
   Bir düzine yasaklı    ELVAN EZBER 

   İNÖNÜ Stadı'ndaki derbide meşale, maytap ve yabancı cisim attıkları iddiasıyla 12 kişi gözaltına alındı. Yakalananların bu sezon maçlara alınmayacağı bildirildi. Meşale yakarak, sahaya ve rakip taraftarlara fırlatan Beşiktaş seyircileri ile tribün korkuluklarını parçalayan Galatasaraylı taraftarların tespit edilmesi için görüntü ve fotoğraflar incelendi. 
   BEŞİKTAŞ İlçe Emniyet Müdürlüğü'ne bağlı ekipler, dördü Galatasaray taraftarı olan 12 kişiyi gözaltına alırken, yakalanan zanlıların ifadeleri alındı. Holigan olmadıklarını öne süren, maçın heyecanı ve stresiyle bu şekilde davrandıklarını belirten zanlılar serbest bırakıldı. Bu arada meşalelerin bayraklara sarılı olarak içeri sokulduğu iddia edildi. 
   
   Büyük zirve    SON günlerde tırmanan stat terörü nedeniyle İstanbul Valisi Muammer Güler, Futbol Federasyonu Başkanı Haluk Ulusoy, Fenerbahçe Başkanı Aziz Yıldırım, Beşiktaş Başkanı Serdar Bilgili ve Galatasaray Başkanı Özhan Canaydın'ı olağanüstü toplantıya çağırdı. Bugün yapılacak toplantıda yaşanan olaylar masaya yatırılacak ve mevcut tedbirlere ilave olarak alınması gereken önlemler değerlendirilecek. 
   
   Dalya zamanı    BEŞİKTAŞ, bugün Sparta Prag karşısında Avrupa'daki 92. sınavına çıkacak. Siyah - Beyazlılar, 1959'dan bu yana ülkemizi 13 kez Şampiyon Kulüpler, 7 kez Kupa Galipleri, 6 kez de UEFA'da temsil etti. Oynadığı maçlarda 26 galibiyet, 45 yenilgi, 20 de beraberlik aldı. Avrupa'da 98 gol atan Beşiktaş, Prag önünde "dalya"ya ulaşmaya çalışacak. 
   
   
   
</TEXT>
</DOC>
