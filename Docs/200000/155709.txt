<DOC>
<DOCNO> 155709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/dunya/dun01.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington’ın 3 şahini suçlanıyor 
</HEADLINE>
<TEXT>

Rumsfeld, Cheney ve Perle, iş dünyasıyla kirli ilişkiler kurmakla, ABD dış politikasını çıkarları doğrultusunda yönlendirmekle itham ediliyor 
     DIŞ HABERLER SERVİSİ 

     ABD yönetiminin tepesinde yer alan üç isim, daha önce iş dünyasındaki kariyerleri dolayısıyla "dürüstlük ve kurallara uyma" açısından sorgulanıyor. Başkan Yardımcısı Dick Cheney, Savunma Bakanı Donald Rumsfeld ve Pentagon’daki danışmanlık görevinden bir şirketle olan bağlantısından dolayı istifa eden Richard Perle’yi hedef alan suçlamalar, üç şahin politikacının iş dünyası ile kirli ilişkiler kurmuş olabilecekleri imasını ve ABD dış politikasını kendi çıkarları doğrultusunda yönlendirdikleri iddiasını içeriyor. 
     DICK CHENEY İngiliz The Guardian gazetesinin haberine göre, ABD Başkan Yardımcısı Dick Cheney’nin 2000 yılına kadar yöneticisi olduğu Halliburton petrol şirketi, Afrika ülkelerinden Nijerya’da iş yapmak için yetkililere milyonlarca dolar rüşvet verdiğini kabul etti. Gazete, Halliburton yetkililerinin, Nijerya’da faaliyette bulunan yan kuruluşlardan birinin vergi kolaylıkları sağlanması karşılığında Nijeryalı bir yetkiliye 2.4 milyon dolar rüşvet verdiğini itiraf ettiğini yazdı. 
     DONALD RUMSFELD Guardian’a göre, ABD Savunma Bakanı Donald Rumsfeld, Kuzey Kore konusunda, son derece ikiyüzlü bir tutum sergiledi. Gazete manşetten verdiği haberde, "2000’de Kuzey Kore’ye nükleer reaktör satmak için 200 milyon dolarlık kontrat yapan ABB firmasının yöneticisi olan Rumsfeld, 2002’de bu ülkeyi terörist ülke ilan etti ve bu ülkedeki rejimin değişmesini hedef olarak gösterdi" dedi. 
     RICHARD PERLE Geçtiğimiz mart ayında Pentagon’daki danışmanlık görevinden "Global Crossing" adlı telekom firmasıyla olan bağlantıları nedeniyle istifa eden Richard Perle için ise katıldığı istihbarat toplantılarından elde ettiği bilgileri yatırımcı firmalara sattığı iddiası ortaya atıldı. İddialara göre Perle, edindiği gizli bilgileri yatırımcı firmalara aktararak hangi ülkede hangi alanların en k rlı olacağına dair ipuçları sağladı. 
     

</TEXT>
</DOC>
