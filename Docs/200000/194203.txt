<DOC>
<DOCNO> 194203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sondun14.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Prens Felipe'nin nişanlısının canını ne sıkıyor 
</HEADLINE>
<TEXT>

     İspanya'nın Veliahdı Prens Felipe'nin nişanlısı gazeteci Letizia Ortiz, ''Her yaptığıma ve söylediğime dikkat edildiğini bilmek canımı sıkıyor'' dedi. İspanyol devlet televizyonu TVE'nin eski ünlü gazetecisi 31 yaşındaki Letizia, nişan töreni sonrasında ''yeni hayatıma en kısa zamanda alışmaya çalışacağım'' dese de, son bir haftadır tüm İspanyol basınının ilgi odağı olmasından pek de memnun olmadığını ima etti. 
     ABC gazetesine telefonla demeç veren Letizia, 6 Kasım perşembe günü Kraliyet Sarayı'nda yapılan nişan gününün, kendisi ve ailesi için ''unutulmaz ve çok heyecanlı bir gün'' olduğunu söyledi. 
     ''Tüm dünya ile konuşmak hoşuma gider ama bunun detayına girmek istemiyorum'' şeklinde konuşan Letizia, yeni hayatında çok fazla özgür olamayacağını bildiğini, ancak sorumluluğunun daha önce geleceğini kaydetti. 
     Letizia, nişanlısı Asturia Prensi Felipe ile en kısa zamanda Asturia'ya İspanya'nın kuzeyinde, ailesinin de yaşadığı yer gideceğini belirtti. 
     Öte yandan, Letizia'nın annesi de basına açıklamasında, ''Herkes çok iyi şeyler söylüyor. Kızımı mutlu gördükten sonra ben de mutluyum. Kraliçe Sofia ile konuştum. O da çocuklarının iyiliğini isteyen bir anne gibi. İkimiz de mutlu anneleriz'' dedi. 
     
</TEXT>
</DOC>
