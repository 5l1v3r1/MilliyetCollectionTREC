<DOC>
<DOCNO> 151231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/ekonomi/eko01.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Akışık Programın başarısı faizlerin düşmesine bağlı 
</HEADLINE>
<TEXT>

Programın başarısının faizlerin düşmesine bağlı olduğunu bildiren Doğan Holding İcra Kurulu Üyesi Vural Akışık, "Faiz inmezse program açısından tehlike doğar" dedi 
     Finans sohbetleri 
Kadife Şahin 

     Tanımı gereği bir ülke IMF programı altındaysa bundan kaynaklanan önyargıdan dolayı faiz riskinin arttığını bildiren Doğan Holding İcra Kurulu Üyesi ve POAŞ Yönetim Kurulu Başkanı Vural Akışık, "Sırf IMF programı altında demek, bir ülkenin ekonomisinin çok sıhhatli olmadığını gösterir. Yani bir adam hastanedeyse hiçbir şeye bakmadan, hastanede olması hasta olduğu konusunda önyargılı olmaya sebep olur. Dolayısıyla burada reel faizin üstüne önyargıdan dolayı binen bir risk primi var" dedi. 
     Ekonomik programın başarısının birinci derecede herşeyden önce reel faizlerin makul seviyelere inmesine bağlı olduğunu belirten Akışık, reel faizlerin indirilmemesi halinde programın başarılı olmasının imkansız derecede zor olduğunu söyledi. "Şundan inmiyor, bundan inmiyor denebilir" diyen Akışık, "Neticede inmiyorsa programın başarısı açısından tehlike var" dedi. 
     
     'Hep doğru yapacaksınız' 
     Faizlerin düşmesinin büyük oranda güvenin sağlanmasına bağlı olduğunu belirten Akışık, güvenin de 'Bana güvenin, yaptığım iyidir. Ben iyiyim' gibi sözlerle değil icraatla gösterilmesi gerektiğini söyledi. 
     "Doğru icraatlar birbirini takip etmeli. Bir, iki, üç, dört doğru icraat yeterli değil. Tutarlı, sürekli ve güveni sağlayacak icraatların olması gerekiyor" diyen Akışık şöyle devam etti 
     "Bu o kadar hain bir iş ki 15 doğru yapıp bir tane yanlış yaptığınız zaman bir yanlış doğruların hepsini götürüyor. Hiç hata yapmayacaksınız. Hep doğru yapacaksınız ve o güven oluşacak. Bunun başka kolay yolu yok." 
     
     'Piyasalar önyargılı davrandı' 
     Hükümetin icraatlarını önyargısız değerlendirmek için henüz erken olduğunu belirten Akışık, "Dört, beş aylık uygulamalara bakarak olumlu veya olumsuz ne söylersem söyleyeyim bence bilimsel olmaz, önyargılı olur. Bu bakımdan da hükümet kurulur kurulmaz faizlerin bu kadar erken düşmesi de doğru değildi" dedi. 
     Savaş gibi dışsal şokların da piyasaları etkilediğine dikkat çeken Akışık, "Reel faizlerin bu kadar erken düşmesi ve yükselmesini faizleri oluşturan aksiyonların önyargılı olmasına bağlıyorum. Çünkü hükümete avans vermek zorundasınız" şeklinde konuştu. 
     
'Çiftçiye kolaylık sağlanması normal      Ziraat Bankası'nın 4 katrilyonu bulan çiftçi borcunu yeniden yapılandırmasını değerlendiren Kamu Bankaları Ortak Yönetimi Kurulu eski Başkanı Vural Akışık, uygulamanın daha önceki uygulamalardan farklı olmadığını söyledi. "Bu borçlar karşılıkları ayrılmış borçlardır" diyen Akışık, şöyle konuştu "Tarımın, özellikle de Orta ve Güneydoğu Anadolu çitfçisinin durumuna bakıldığında bunun yapılması normal. Günün özel koşullarından dolayı İstanbul Yaklaşımı başlatıldı. Niye bu daha zor şartlarda olan çiftçi için yapılmasın" dedi. 
     
Bankacılık daha da konsolide olmalı      Bankacılığın daha da konsolide olması gerektiğini belirten Akışık, ekonomi istikrara kavuştuğunda sektörde iki gelişme olacağını belirtti. Bankacılığın toplam hacminin büyüyeceğini belirten Akışık, "Bankaların bir miktar daha konsolide olmaları lazım. Birleşmeler, büyümeler olmalı" dedi. Kamu bankalarının sektördeki payını da değerlendiren Akışık, tek çatı altında toplanmalarının çözüm olmayacağını kaydetti. Ziraat Bankası'nın bir sorun olmadığını belirten Akışık, "Benim inancıma göre Ziraat'in kendisini koruyabilmesi lazım" dedi. 
     


SİYASET 














</TEXT>
</DOC>
