<DOC>
<DOCNO> 160460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/spor/spo06.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay'ın çırpınışı 
</HEADLINE>
<TEXT>

2. lige düşen İzmir kulübü, Bursaspor-Gençlerbirliği ve Diyarbakırspor-Elazığspor maçlarının Şike Tahkik Kurulu'nda incelenmesi için Futbol Federasyonu'na başvuruyor 
     CEMAL ERSEN 

     ALTAY Başkanı Ahmet Taşpınar, Bursaspor - Gençlerbirliği ve Diyarbakırspor - Elazığspor maçlarının Futbol Federasyonu Şike Tahkik Kurulu tarafından incelemeye alınmasını isteyeceklerini söyledi. İzmir ekibinin Başkanı, "Herkes yaşananları gördü. Adil bir mücadele olmadı. İstanbulspor'un bize karşı oynadığı futbolu Diyarbakırspor ve Gençlerbirliği oynasaydı Altay küme düşmezdi. Bu iki maç şaibelidir" diye konuştu. 
     YASAL haklarını sonuna kadar kullanacaklarını belirten Taşpınar, Futbol Federasyonu mali genel kurulu öncesi Başkan Haluk Ulusoy ile biraraya gelip görüştü. Federasyon yöneticisi Levent Kızıl'ı İstanbulspor'a teşvik primi vermekle suçlayan Altay Başkanı, "500 milyar liralık teşvik primini herkes biliyor. Delikanlı İstanbulsporlu futbolcu çıkar ve bunu itiraf eder"ifadelerini kullandı. 
     HALUK Ulusoy, "Ortada belge varsa çıkarsınlar. Kanıt varsa getirsinler. Kimsenin gözünün yaşına bakmayız. Ben 27 yıldır bu işin içindeyim. Yıllardır bu teşvik primi söylentisi var. Ama kanıt yok" yorumunu yaptı. Şike Tahkik Kurulu, federasyon başkanının talimatı ile toplanıp, soruşturma başlatıyor. Kurul, maç görüntüleri, hakem, futbolcu ve antrenör ifadelerini değerlendirip, kanaat ile karar veriyor. 
     
     

</TEXT>
</DOC>
