<DOC>
<DOCNO> 152623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur06.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem korkusuna çare müzik ve kitap... 
</HEADLINE>
<TEXT>

     İzmir'in Urla ve Seferihisar ilçelerindeki depremden etkilenen vatandaşların yaşadıkları korkudan kurtulabilmeleri için müzik dinlemeleri ve kitap okumaları önerildi. 
     Türk Psikologlar Derneği İzmir Şubesi Başkanı Doç. Dr. Banu Özekes, depremzedelerin şok geçirip korkmalarının doğal olduğunu söyledi. 
     Depremi yaşayanların, günlük yaşam aktivitelerini terketmemeleri gerektiğine işaret eden Özekes, şunları kaydetti 
     ''Depremi yaşayanların korkması doğal bir süreç. Bu vatandaşların depremle ilgili olabildiğince bilgilendirilmesi gerekir. İlk şoktan sonra korkuları aşırı değilse, günlük aktiviteleri yaşayarak, müzik dinleyerek ve kitap okuyarak bu korkudan uzaklaşılabilir. Ancak korkuları çocuklarını okula göndermeyecek boyuta ulaştıysa, mutlaka psikologlardan profesyonel yardım almaları gerekir.'' Depremzedelerde ''panik atak'', ''uyuyamama'', ''uykudan sıçrama'' gibi belirtilerin görülebileceğine işaret eden Özekes, depremi yaşayanlara mümkün olduğunca günlük yaşamın içine girmelerini önerdi. 
     Özekes, dernek olarak halka yardımcı olmak için deprem bölgesine 5 psikolog gönderdiklerini de belirtti. 
     
     İZMİR'DE PSİKOLOJİ GÜNLERİ 
     Özekes, 28 Nisan-30 Mayıs arasında İzmir'de Karşıyaka Belediyesi işbirliğiyle ''Psikoloji Günleri'' düzenleyeceklerini de açıkladı. 
     Halkın psikolojik sorunlarını ortaya çıkarmak ve psikoloji mesleğini tanıtmak amacıyla gerçekleştirilecek bu etkinlik kapsamında 8 konferans sunulacağını dile getiren Özekes, Eylül'de tekrar edilecek aktiviteler kapsamında deprem konusunu da işleyeceklerini sözlerine ekledi. 
     





</TEXT>
</DOC>
