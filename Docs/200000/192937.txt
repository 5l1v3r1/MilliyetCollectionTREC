<DOC>
<DOCNO> 192937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/spor/spo03.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom delil topluyor 
</HEADLINE>
<TEXT>

   Galatasaray, Beşiktaş derbisinde yaşanan olayların peşini bırakmadı. Sarı-Kırmızılı yönetim, Futbol Federasyonu'na kaset ve fotoğraflardan oluşan detaylı bir raporla başvurma kararı aldı 
      HALİL ÖZER 

   
   Davacı oluyorlar 
   BEŞİKTAŞ - Galatasaray derbisinde yaşanan tatsız olaylar, iki kulübü birbirine düşürdü. Galatasaray cephesi, soyunma odaları ve maç sırasında yaşanan çirkin görüntüleri delil olarak toplayıp, Futbol Federasyonu'na sunma kararı aldı. Maç sonrasında hemen kolları sıvayan Sarı - Kırmızılılar'ın, avukatlar aracılığıyla geniş bir şikayet dosyası oluşturduğu öğrenildi. 
   
   Vedat örneği 
   GALATASARAY'IN ezeli rakibe gereken cezanın verilmesini talep edeceği ve haklılığını ispat etmek için, eski futbolcusu Vedat'ı örnek gestereceği iddia edildi. İkinci Başkan Ali Dürüst, "Vedat, bırakın soyunma odalarını, stat dışındaki bir olay yüzünden ceza almıştı. Bunları unutmadık. Rakipleri korkutma numaraları 15 sene önce yapılırdı" dedi. 
   
   Tüzükte yenileme    GALATASARAY Yönetim Kurulu, en son 1980 yılında değiştirilen kulüp tüzüğünü, 13 yıl aradan sonra yenileme kararı aldı. Tüzük Değişiklik Komisyonu'nun üç senedir yaptığı çalışmaların son bulduğu ve yönetime sunulduğu bildirildi. Yapılması planlanan değişikliklerin önümüzdeki Genel Kurul'da üyelerin oyuna açılacağı ifade edildi. 
   
   Florya'da yoğun mesai    GALATASARAY, Şampiyonlar Ligi'nde Olympiakos ile oynayacağı maçın hazırlıklarını dün iftar sonrasında yaptığı tek antrenmanla sürdürdü. Yaklaşık iki saat süren çalışmada Fatih Terim, önce kondisyon, ardından da çift kale maçta taktiksel hazırlıklara ağırlık verdi. Ümit Karan kontrollü olarak takımla birlikte çalışırken, Volkan antrenmana katılmadı. 
   BEŞİKTAŞ maçında ayak parmağı ezilen Hakan Şükür de idmana çıktı. Golcü futbolcu, bir numara büyük krampon giyerek, Olympiakos maçının hazırlıklarına başladı. İstanbul'daki çalışmalarını bugün noktalayacak olan Sarı - Kırmızılılar, yarın özel uçakla Atina'ya gidecek. Galatasaray, son antrenmanını ise maçın oynanacağı Karaiskaki Stadı'nda yapacak. 
   
   Galatasaray modeli buldu    GALATASARAY Teknik Direktörü Fatih Terim, Beşiktaş maçındaki oyun sistemini Olympiakos deplasmanında da uygulama kararı aldı. Kritik maçtan en az bir puanla dönmenin hesaplarını yapan Sarı - Kırmızılılar'ın maç boyunca savunma güvenliğini elden bırakmayacağı öğrenildi. Terim, "Bir puan alırsak, Juventus'a burada neler yapacağımız çok açık belli. Hedefimiz Real Sociedad ile kafa kafaya kalmak" dedi. 
   
   
</TEXT>
</DOC>
