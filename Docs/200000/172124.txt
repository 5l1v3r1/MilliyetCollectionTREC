<DOC>
<DOCNO> 172124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/soneko15.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İklim ve gelir cevizle değişecek... 
</HEADLINE>
<TEXT>

     Konya Tarım İl Müdürlüğü, dağlık ve yamaç bölgelerde iklim yapısını değiştirmek ve süneye karşı etkin mücadele edebilmek amacıyla 100 bin ceviz fidanı dağıtacak. 
     Tarım İl Müdürü Doğan Çiftkat, değişik iklim ve coğrafi özelliklere sahip Konya'da, ürün yelpazesinin her geçen gün geliştiğini kaydetti. 
     Bu kapsamda, hububat ambarında tritikale gibi bazı tarım bitkilerinin ilk kez yetiştirilmeye başlandığını belirten Çiftkat, nadas alanlarının daraltılması ve ürün deseninin gelişmesi yönünde çalışmaların aralıksız sürdüğünü bildirdi. 
     Konya Ovası'nda farklı bir ürün olarak ceviz yetiştiriciliğinin yaygınlaşmasının da gündeme geldiğini ifade eden Çiftkat, şunları söyledi 
     ''Ceviz, sofra ve gıda sanayisinde kullanılıyor. Ağaç gövdesi ise mobilya sanayiinde tercih edilen önemli hammaddeler arasında yer alıyor. Bu özellikleri nedeniyle yurt dışından yoğun talep gelen ceviz, ülkemiz ekonomisi açısından büyük önem taşıyor. Ayrıca, bu ağaç büyük hacmi ile bölgenin ikliminin daha nemli olmasını sağladığı gibi, rüzgar ve su erozyonu sonucu meydana gelen toprak kaybını da önlüyor.'' Çiftkat, ağaçlandırma ile süneye karşı etkin mücadelenin de amaçlandığını vurgulayarak, ''Süneye zarar veren parazitler ağaçlık yerlerde yetişir. İlaçlama ile mücadele yerine doğal yöntemlerle süneyi önlemeyi düşünüyoruz'' dedi. 
     Özellikle dağlık ve yamaç bölgelerde yetiştirilmek üzere ceviz ağacı dağıtımına başlandığını belirten Çiftkat, Balıkesir'den temin edilen fidanlardan 30 bininin dağıtıldığını, il genelinde bu sayıyı 100 bine ulaştıracaklarını söyledi. 
     
</TEXT>
</DOC>
