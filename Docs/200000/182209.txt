<DOC>
<DOCNO> 182209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/spor/spo02.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Değişen bir şey yok 
</HEADLINE>
<TEXT>

   Fenerbahçe Teknik Direktörü Daum, başarılı kadrosunu bozmuyor. Alman çalıştırıcı, sadece Ümit Özat konusunda kararsız. Sakatlıktan yeni kurtulan kaptanın yerine Servet'in oynama ihtimali bulunuyor 
      YALÇIN TÜRK 

   
   Defansa ince rötuş 
   LİGE verilen aranın ardından bugün Gaziantepspor maçıyla taraftarıyla buluşacak olan Fenerbahçe, eski düzeniyle rakibinin karşısına çıkacak. Başarılı kadrosunu değiştirmeyi düşünmeyen Teknik Direktör Daum'un, sadece defansta rötuş yapabileceği öğrenildi. Basına kapalı olarak dün yapılan antrenmana katılan Ümit Özat'ın, bugün bir kez daha deneneceği, bu testin ardından oynayıp oynamayacağının kesinlik kazanacağı belirtildi. 
   
   Rebrov sakat döndü 
   ALMAN çalıştırıcının, sakatlıktan yeni kurtulan Ümit'in yerine, Servet'e görev verebileceği ifade edildi. Ukrayna Milli Takımı'ndan sakat dönen Rebrov da çalışmaya katılmadı. Sakat Alper de dünü tedavi olarak geçirdi. Sarı - Lacivertli ekibe yeni katılan Tomas ile Petkov'un bugün kenarda oturacağı bildirildi. Teknik Direktör Daum'un, maçın gidişatına göre yeni transferlere yer verebileceği öğrenildi. 
   
   İyilik meleği Daum    YUSUF DURSUN 

   CHRİSTOPH Daum, deprem bölgesi olan Karamürsel'de yoksul çocuklar için yaptırılan çocuk yuvasını ziyaret etti, burada bulunan 140 miniği çeşitli hediyelerle sevindirdi. Fenerbahçe Teknik Direktörü, sponsoru Gazi'nin Gazanfer Bilge ile birlikte yaptırdığı yuvada duygusal anlar yaşadı. Bir bebeğe biberonla süt içiren Alman çalıştırıcı, "Bu duygular anlatılmaz, yaşanır" dedi. Kimsesiz çocukların hediye ettiği Ay - Yıldızlı şapkayı hayatı boyunca saklayacağını söyleyen Daum, "Her zaman bu şapkayı kafama takacağım" ifadesini kullandı. 
   
   Biletler yok sattı    FENERBAHÇELİ takımını özledi. Lige verilen 15 günlük ara nedeniyle ligden ayrı kalan Sarı - Lacivertliler, Gaziantepspor maçına büyük ilgi gösterdi. Biletlerin dörtte üçünün satıldığı belirtilirken, sadece eski numaralı tribünde yer kaldığı vurgulandı. Öte yandan taraftarlar için özel olarak üretilen ve 29 milyon liraya satılan formaların da satışının çok iyi olduğu ifade edildi. 
   
   'Ekonomi düzelmeli'    SARI - Lacivertli taraftar, Fenerbahçe'nin halka arzı için ekonominin ve borsanın tamamen düzelmesinin beklenmesi gerektiğini savunuyor. 1907 Fenerbahçe Derneği'nin web sitesindeki ankete katılanların 319'u bu görüş doğrultusunda oy kullanırken, 281 kişi ise "Karar şubat kongresi sonrası seçilecek yönetime bırakılmalı" seçeneğine oy verdi. 162 taraftar ise "Hemen yapılmalı" dedi. 
   
   Samandıra'nın yolunu unuttu    YUSUF KOBAL 

   FENERBAHÇE Başkanı Aziz Yıldırım, Teknik Direktör Daum'un göreve gelmesinden bu yana Samandıra Tesisleri'ne uğramadı. Daha önce antrenör ve futbolculara karıştığı için eleştirilen Yıldırım, tüm yetkileri Alman çalıştırıcıya verdi. Sarı - Lacivertliler'in patronu, sezon başından bu yana futbolcularlarla sadece Fenerbahçe Burnu'nda verilen yemekte görüştü. Yeni ve çağdaş bir yaklaşım sergileyen Fenerbahçe Başkanı'nın bu tavrı, futbolcularda da bir rahatlık oluşturdu. 
   
   
</TEXT>
</DOC>
