<DOC>
<DOCNO> 178144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/spor/spo03.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Transfer Yakın 
</HEADLINE>
<TEXT>

   PSG'den ayrılan Hakan Yakın, Galatasaray'ın gündemine geldi. Çifte pasaportlu olması nedeniyle Türk statüsünde oynayabilecek olan futbolcu hakkında son kararı Terim verecek 
      ERHAN TELLİ 

   
   Transferde geri sayım 
   GALATASARAY, 31 Ağustos'ta sona erecek transfer döneminde son transfer ya da transferlerini yapmak için çabalıyor. Büyük bir titizlik içinde arayışını sürdüren Sarı - Kırmızılılar'ın gündemine şimdi de Hakan Yakın girdi. İsviçre'nin Basel takımından, Fransa'nın Paris Saint Germain ekibine transfer olan, ancak izinsiz ameliyat olduğu için sözleşmesi fesh edilen gurbetçi genç yıldızın Cim - Bom'a önerildiği öğrenildi. 
   
   Bir ay oynamayacak 
   PSG'NİN 1 milyon 800 bin euroluk bonservis bedeliyle transfer ettiği Hakan'ı, 1 milyon 500 bin euroya vermeye hazır olduğu belirtildi. Sarı - Kırmızılı yönetim ise, geçmişte Fenerbahçe'ye sorun yaşatan ağabey Murat'ın durumu nedeniyle bu transfere temkinli bakıyor. Ameliyatı nedeniyle 1 ay sahalardan uzak kalacak Hakan'ın, yıllık 1 milyon euroya ikna edebileceği ifade edildi. Son kararı Fatih Terim verecek. 
   
   Chelsea ile görüşme 
   CİM-BOM'UN, ayrıca bir süredir peşinden koştuğu Chelsea'nin golcüsü Hasselbaink için İngiliz kulübü ile çok özel bir görüşme yaptığı öğrenildi. Yabancı kontenjanını boşaltmak isteyen İngilizler'in, Hollandalı oyuncunun aldığı 3 milyon euroluk ücretin yarısını ödemeyi kabul ettiği belirtildi. Hollanda basını ise Hasselbaink'in, kulübünden ayrılmayı kabul etmediğini, Cim - Bom'un önerisini geri çevirdiğini yazdı. 
   
   Galatasaray'a müjde    CÜNEYT KARAKAYA 

   "Rehavete kapılmayın" 
   ASLAN, Şampiyonlar Ligi ön elemesi ilk maçında 3-0 yendiği CSKA Sofya ile rövanşı oynamak için bugün 10.00'da Bulgaristan'a gidiyor. Hazırlıklarını dün akşam Florya'da yaptığı antrenmanla sürdüren Sarı - Kırmızılılar'da kasığından sakatlanan Volkan çalışmaya katılmadı. Genç oyuncunun durumu bugünkü kontroller sonrası belli olacak. 
   
   Oynayacaklar 
   SAĞLIK ekibi de sakat futbolcuların bu karşılaşmaya yetiştirilmesi için adeta seferber oldu. Elvir Baliç, Ümit Karan ve Ali Lukunku'nun yokluğunda, Hasan Şaş ve Hakan Şükür gibi yıldızlarından yoksun kalmak istemeyen Terim, kulüp doktorlarından müjdeli haberi aldı. İkisinin de oynayabileceği belirtildi. Hakan Ünsal'ın da tedavisi sürüyor. 
   
   Hakem Messina    ŞAMPİYONLAR Ligi ön elemesinde yarın oynanacak CSKA Sofya - Galatasaray maçını Domenico Messina yönetecek. İtalyan hakem, Cim-Bom'un daha önce 24 Eylül 2002'de Ali Sami Yen Stadı'nda Avrupa Şampiyonlar Ligi'nde Barcelona ile yaptığı ve 2-0 yenildiği maçı yönetmişti. 
   
   Bulgarlar kaosta    CSKA, Galatasaray maçı öncesinde büyük bir kaosun içine girdi. İstifa ettiğini açıklayan Teknik Direktör Stoichko Mladenov, aradan bir gün geçmeden yönetim kurulunun baskısıyla görevine zorla geri döndürüldü. Futbolcuların ise maddi sorunlar nedeniyle büyük huzursuzluk içerisinde olduğu öğrenildi. 
   
   Stat için toplantı    BAŞKAN Özhan Canaydın'ın dün yıkılacağını açıkladığı Ali Sami Yen Stadı'na yine kazma vurulmadı. Stadın durumu hakkında dün özel bir toplantı yapan yöneticiler, başlayacak inşaatın çevresine perde konulmasını, yıkımın görüntü kirliliği yaratmamasını istedi. Sarı - Kırmızılılar, ruhsatın bitim tarihi olan 28 Ağustos'a kadar işe başlamak için karar aldı. 
   
   
</TEXT>
</DOC>
