<DOC>
<DOCNO> 157495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sonspo10.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor Samsun'da çok önemli bir galibiyet elde ettik... 
</HEADLINE>
<TEXT>

     Adanaspor, deplasmanda Samsunspor'u 2-0 yenmenin sevincini yaşıyor. 
     Adanaspor Kulübü İdari Menajeri Erdoğan Yılmaz, A.A muhabirine yaptığı açıklamada, deplasmanda çok anlamlı ve kritik bir galibiyet elde ettiklerini hatırlatarak, ''Kaybetseydik kabus görmeye devam ederdik'' dedi. 
     Samsunspor galibiyetiyle lige nokta koyduklarını ve rahatladıklarını belirten Yılmaz, hafta sonunda yapacakları Bursaspor karşılaşmasına rahat çıkacaklarını ifade ederek, şunları söyledi 
     ''Samsunspor deplasmanında güzel futbol ve 2 golle kazanmasını bildik. Maçın zor geçeceğini biliyorduk. Rakibimizin savunma zaaflarından yararlanarak 3 puan almayı başardık. Bu galibiyetle çok rahatladık. Kaybetseydik, korkulu ve kabus dolu günler yaşayacaktık. Mucize olmazsa ligde kalmamız kesinleşti. 
     Hafta sonunda sahamızda yapacağımız Bursasspor maçına rahat çıkarak kazanacağımızı umuyorum. Gergin ve stresli günler geride kaldı. Kalan 2 maçımızdan 6 puan alarak ligi üst sıralarda tamamlayacağız.'' Yılmaz, futbolculara 2 gün izin verildiğini, Bursaspor karşılaşmasında, Cafer'in cezasının biteceğini, sakat ve cezalı futbolcu bulunmadığını da sözlerine ekledi. 
     
</TEXT>
</DOC>
