<DOC>
<DOCNO> 160167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sondun23.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Harrazi ABD'ye direneceğiz... 
</HEADLINE>
<TEXT>

     İran Dışişleri Bakanı Kemal Harrazi, ABD'nin ülkesini tehdit ettiğini belirtti ve ''ABD'nin baskılarına direneceğiz'' dedi. 
     Harrazi, Alman Der Spiegel dergisine yaptığı açıklamada, Irak'taki Amerikan askerlerini ''işgalci'' olarak nitelendirerek, ''Washington, Bağdat'taki şartları bilmiyor. Her şey istedikleri gibi gitmeyince de her zaman olduğu gibi bir suçlu arıyor'' ifadesini kullandı. 
     Washington yönetiminin, İran'ın El Kaide üyelerini barındırdığı iddialarını reddeden Harrazi, ''Biz bu örgüte karşı mücadele ettik. Üyelerini yakaladık ve ülkelerine gönderdik'' dedi. 
     11 Eylül saldırılarını kınadıklarını belirten ve İran'ın nükleer silah geliştirmek istediği iddialarını da yalanlayan Harrazi, ''ABD, bizim sivil kullanım amacıyla nükleer teknolojiye erişmemizi istemiyor. Ancak bu alandaki gelişmelere katılmak bizim de hakkımız'' diye konuştu. 
     
</TEXT>
</DOC>
