<DOC>
<DOCNO> 194872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sontur20.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan TC'nin sahibi 70 milyon Türk vatandaşıdır" 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, ''Türkiye Cumhuriyeti'nin sahibi, sayıları 70 milyonu aşan Türkiye Cumhuriyeti vatandaşlarıdır. 80 yıldır olduğu gibi, Türkiye Cumhuriyeti'ni yaşatacak olanlar da onlardır'' dedi. 
     Erdoğan, partisinin TBMM Grup toplantısında, demokrasinin siyasetin temel kavramlarından biri olmaktan öte bir kültür olduğunu belirterek, bir ülkede medeni siyaset zemini oluşması için, siyaset yapanların demokratik olgunluklarını tamamlamış ve insani nezaketi gerçekten içselleştirmiş olmaları gereğini kaydetti. 
     Erdoğan, kendilerinin böyle bir siyaset zemini oluşturma çabası içinde olduklarını, demokrasiyi kültür olarak içlerine sindirememiş olanların sergilediği basit ve yüzeysel tavırların, kendi siyasi nezaketlerini asla zedelememesi gerektiğini söyledi. 
     Erdoğan, ''Çünkü biz Türkiye'nin emanetini omuzladığımız gün milletimize bizim siyasetimizde biz ve öteki ayrımı olmayacaktır dedik. Millete yaslanan siyasetimizi anlama güçlüğü çekenlerin dahi, zaman içinde bizi doğru anlamalarını sabırla bekleyeceğiz. Bugün olmazsa yarın. Ama muhakkak anlayacaklar. Zira, bizim temel önceliğimiz milletimizin tamamının hukukunu korumaktır'' dedi. 
     
     ''YAPMADIK, YAPMIYORUZ, YAPMAYACAĞIZ...'' 
     Erdoğan, bu siyaset anlayışını yerel yönetimlerde de sergilemeye devam ettiklerini, kendilerinden önceki yönetimlerde bunun yapılmadığını söyledi. ''Partileri iktidarda olmayan belediye başkanlarının ne çileler çektiğini bir belediye başkanı olarak ben de yaşadım'' diyen Erdoğan, milletvekillleri arasında kendisi gibi daha önce belediye başkanlığı yapmış olanların da bulunduğunu hatırlattı. 
     Erdoğan, ''Bizler bu ülkenin herhangi bir coğrafyasını, herhangi bir şehrin, ilçenin ya da beldenin halkını cezalandırma hakkına sahip değiliz. Bunu yapmadık, yapmıyoruz, yapmayacağız. Bizim siyasetimizde bizler ve otekiler ayırımı olmamalıdır'' dedi. 
     
     ''TÜRKİYE'NİN ZENGİNLİĞİ...'' 
     Erdoğan, farklı düşünceleri Türkiye'nin zenginliği olarak düşündüklerini, bu nedenle tek sesliliğe değil eleştirilerin, itirazların, taleplerin çözüm üretmek yolunda yeni imkanlar, büyük fırsatlar sağladığına inandıklarını anlattı. 
     Erdoğan, milleti ayrıştıran değil, bütünleştiren unsurlar üzerinden siyaset yaptıklarını kaydederek, konuşmasını şöyle sürdürdü 
     ''Tam bir hukuk devleti olma idealini gerçekleştirmek için demokrasiyi bir kültür olarak yaşamak azmi ve kararlılığı içerisindeyiz. Bulunduğumuz makam ve mevkilere, temsili görev ve hizmetler icra etmek üzere millet tarafından getirildiğimizi hiçbir zaman unutmuyoruz. Kullandığımız yetki ve imkanları, babamızın tapulu malı gibi değil, milletimizin kutsal emanetleri olarak görüyoruz. Bu sebepledir ki, söylediğimiz her sözde, yaptığımız her icraatta, yürüttüğümüz her hizmette temel ölçümüz, milletimizi millet yapan temel değerler olmuştur, olacaktır. Biz bu tartışılmaz gerçeği bütünüyle kabulleniyor ve buradan çıkardığımız millet derslerini siyasetimizin ışığı, kandili belliyoruz. Işığını milletten almayan, milletin değerlerine yabancı, kitlelerin seslerine sağır olanlar neye yabancı kaldıklarını bir daha düşünmelidirler.'' Erdoğan, Türkiye Cumhuriyeti'nin sahibinin, sayıları yetmiş milyonu aşan Türkiye Cumhuriyeti vatandaşları olduğunu belirterek, ''80 yıldır olduğu gibi, Türkiye Cumhuriyeti'ni yaşatacak olanlar da onlardır. Yani millettir, yani sizsiniz. Bu böyle bilene...''dedi. 
     
</TEXT>
</DOC>
