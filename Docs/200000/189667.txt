<DOC>
<DOCNO> 189667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sondun10.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Prenses Diana'nın ölümünde yeni delil .. 
</HEADLINE>
<TEXT>

     Dünyanın halen yaşayan en önemli cinayet ve suç kitapları yazarı kabul edilen Amerikalı Patricia Cornwell'in, Galler Prensesi Diana'nın ölümüyle ilgili sır perdesini aralayabilecek yeni bir delili ortaya çıkardığı öne sürüldü. 
     Cornwell ile yapılan bir röportaja yer veren The Sunday Telegraph, yazarın 6 ay boyunca Paris'te Diana ve Dodi El Fayed'in ölümlerini çevreleyen olaylar üzerinde araştırmalar yaptığını ve yeni bir delile ulaştığını açıkladığına işaret etti. 
     Yazarın bu önemli delili, 30 Ekim'de Amerikan ABC kanalındaki ''Prime Time Thursday'' adlı programda açıklayacağını da duyuran Telegraph, şunları kaydetti 
     ''Ünlü yazar Paris'te belli ki, doğrudan prensesin otopsisini yapan kişilerle görüşme olanağı yakalamış ve anlaşılıyor ki, açıklayacağı bazı gerçekler prensesin yaşamını kaybettiği kazadan bu yana süren dedikodu ve söylentilere son noktayı koyacak. Cornwell'in özellikle Prenses Diana'nın öldüğü sırada üçüncü çocuğuna hamile olduğuna dair söylentileri ortadan kaldırmayı başarabileceğine inanılıyor.'' Cornwell ile yapılan bir röportaja da yer veren gazete, yazarın geçirdiği 6 aylık araştırma sürecini ''son derece acı'' bir süreç olarak değerlendirdiğini söylediğine işaret etti. Cornwell'in Diana'ya duyduğu hayranlık ve saygısının bu araştırma sırasında daha da arttığını söylediğine dikkat çeken gazete, Cornwell'ın ''onu tanıyamadığım için çok üzgünüm'' dediğini bildirdi. 
     Bu arada, Prenses Diana'nın öldüğü kazada oğlu Dodi El Fayed'i kaybeden ünlü Mısırlı milyarder Muhammed El Fayed'in ısrarı ve zorlamasıyla İngiltere'de bu konuda açılacak ilk soruşturmanın kısa sürede başlaması bekleniyor. Halen soruşturmayla ilgili bir başlama tarihi verilmediğine işaret eden hukuk çevreleri, soruşturmada çok önemli bulgulara ulaşılmasının beklenmediğini belirtiyor. 
     
</TEXT>
</DOC>
