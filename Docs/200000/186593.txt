<DOC>
<DOCNO> 186593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sondun05.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Cook Blair Irak'ta kitle imha silahı olmadığını biliyordu.. 
</HEADLINE>
<TEXT>

     İngiltere'nin eski dışişleri bakanı Robin Cook, Başbakan Tony Blair'in Irak savaşı öncesinde, Saddam Hüseyin'in kitle imha silahlarına sahip olmadığını bildiğini öne sürdü. 
     Cook, savaşın başlamasından sadece iki hafta önce Blair ile konuştuğunu ve onun Saddam'ın kitle imha silahlarının İngiltere için gerçek bir tehlike oluşturduğuna inanmadığına bizzat tanık olduğunu söyledi. 
     Cook, bu görüşmede Blair'in BM silah denetçilerinin eski şefi Hans Blix ve ekibinin sağladıkları bütün ilerlemeye rağmen, en kısa zamanda savaşa girme kararlılık ve istekliliğinde göründüğünü de ileri sürdü. 
     Savaş döneminde tuttuğu günlüğün ayrıntılarını yayınlama hakkını The Sunday Times gazetesine veren ve Blair'in savaş öncesindeki tutumuyla ilgili görüşlerini de bu çerçevede açıklayan Cook, hükümetle istihbaratın oluşturduğu ortak komitenin başkanı John Scarlett'in de Saddam'ın uzak kentleri tehdit edebilecek kitle imha silahına sahip olmadığı gerçeğini savaş öncesinde kabul ettiğini iddia etti. 
     Cook, savaşa giden günlerde yapılan kabine toplantılarında çok sayıda bakanın da Blair'in ABD'nin oluşturduğu koalisyonda yer almasına karşı çıktıklarını öne sürerken, ''Bence bu Blair'in başbakanlık görevine gelmesinden bu yana kendisine karşı oluşan en büyük muhalefet cephesi oldu'' dedi. 
     Başbakanlık konutu ise Cook'un iddialarına karşı sessizliğini sürdürüyor. Konut sözcüsü, konuyla ilgili açıklamasında sadece Blair'in Saddam'ın elinde hiçbir zaman kitle imha silahı bulunmadığını bildiği yolunda iddialar ortaya koymanın tam bir ''saçmalık'' olduğunu söylemekle yetindi. 
     
</TEXT>
</DOC>
