<DOC>
<DOCNO> 182583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/spor/spo05.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kraliçe saraya çıkıyor 
</HEADLINE>
<TEXT>

   Pistlerin altın kızı Süreyya Ayhan'a İngiltere Kraliyet Ailesi'nden davet geldi. Ayhan, 21 Eylül'de Newcastle'da kimsesiz çocuklar yararına yapılacak koşuya katılacak 
      MURAT AĞCA 

   
   Elizabeth ile buluşacak 
   PİSTLERDE bu sezon fırtına gibi esen, katıldığı altı yarışın beşinde açık ara zafere ulaşan Süreyya Ayhan'a İngiltere'den gurur verici bir davet geldi. Kraliçe Elizabeth, 21 Eylül'de Newcastle'da kimsesiz çocuklar yararına düzenlenecek olan ve birçok ünlü atletin katılacağı koşuya milli atletimizi de çağırdı. 1 millik yarışta ter dökecek olan Ayhan, daha sonra kraliçenin resepsiyonuna da katılacak. 
   
   Artık ölümsüzleşti 
   SÜREYYA Ayhan, Beşiktaş Sporcular Parkı'nda dün kendisi tarafından açılan heykeliyle de ölümsüzleşti. Beşiktaş Belediye Başkanı Yusuf Namoğlu, Voleybol Federasyonu Asbaşkanı Hüseyin Yıldırım, Milli Takım Menajeri Can Çobanoğlu ve çok sayıda vatandaşın da katıldığı törende rekortmen atlet, "Darphanenin adıma para basması ve bu heykel, paha biçilmez ödüller" dedi. 
   
   'Hedeflerim büyük' 
   HALKIN gösterdiği ilginin gücünü iki kat artırdığını belirten Ayhan, "Geçmişi unuttum. Hedefim gelecek 10 yılda Olimpiyat, Avrupa ve Dünya'da zirveye çıkmak" diye konuştu. TSYD Genel Merkezi'ni de ziyaret eden Ayhan, gelecek sezon Golden Lig yarışlarının tamamını koşmak istediğini ifade ederek, "Bin metre ve 1 mil rekorları da hedeflerimiz içinde" yorumunu yaptı. 
   
   Jos Hermens taktik verdi    DÜNYANIN en büyük Atletizm Menajeri olarak kabul edilen Jos Hermens, Süreyya Ayhan'ın, daha başarılı olabilmesi için, yarışlarında daha çok taktik öğrenmesi gerektiğini söyledi. Ayhan'ın da menajerliğini üstlenen Hermens, "Dünya ikincisi olması tecrübesizliği ve bu sezon az sayıda yarışa katılmasından kaynaklandı. Ayhan'ın hızlanması ve büyük yarışlarda bir - iki kez 800 metre koşması gerekiyor" dedi. 
   
   
</TEXT>
</DOC>
