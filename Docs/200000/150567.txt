<DOC>
<DOCNO> 150567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/dunya/dun01.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye'de büyük 'av' 
</HEADLINE>
<TEXT>

Times gazetesinin haberine göre ABD askerlerine, sağlam istihbarat almaları durumunda Saddam'ı yakalayıp öldürmek için Suriye'ye girme emri verildi... 
     DIŞ HABERLER SERVİSİ 

     İngiliz Times gazetesinin internet sitesinde yayımlanan habere göre, ABD'nin Katar'daki Merkez Komutanlığı'ndan üst düzey bir yetkili, devrik Irak rejimi mensuplarının peşindeki Amerikan askerlerine Suriye'nin sınırlarına saygı gösterme emri verilmiş olmasına rağmen, Saddam Hüseyin söz konusu olduğunda istisna uygulanabileceğini söyledi. Times Online'ın haberinde, Irak'ın batısındaki Amerikan özel güçlerine, saklandığı yer hakkında güvenilir istihbarat aldıkları takdirde Saddam'ı yakalamak ve öldürmek için Suriye'ye girebilecekleri yönünde talimat verildiği ifade edildi. Komutanların, bu durumda askerlerin "sıcak takip" kapsamında Suriye'ye girdiğini savunarak durumu meşrulaştırabileceği belirtiliyor. 
     
     'MAÇA ASI İÇİN DEĞER' 
     Tartışmalı bir durum olan "sıcak takip", uluslararası hukuka göre, terörist zanlıların peşinde olan askerlere, başka bir ülkeye izinsiz girme olanağı tanıyor. Ancak yine bu kapsamda, zanlıya yöneltilen suçlamaların, bir ülkenin toprak bütünlüğünü ihlal etmeye meşru zemin yaratacak kadar ciddi olması gerekiyor. Bununla birlikte, Merkez Komutanlığı'ndaki yetkili, hukuki açıdan durum meşrulaştırılamasa bile harekete geçilebileceğini belirtti. Kaynak gösterilen yetkili, "Uluslararası hukuka saygılıyız. Ancak maça ası söz konusu olduğunda durum değişir" diye konuştu. 
     
Colin Powell Şam yolcusu      YASEMİN ÇONGAR Washington 

     ABD Dışişleri Bakanı Colin Powell, Washington'ın "Iraklı yetkilileri barındırmak, kimyasal silah üretmek ve terörizme destek vermek"le suçladığı Suriye ile olan sorunları çözmek için gelecek hafta Şam'a gitmeyi ve Beşşar Esad'la görüşmeyi planlıyor. Powell'ın Şam'a götüreceği mesaj, "Ya işbirliğine yanaşın ya da diplomatik ve ekonomik yaptırımları göze alın" olarak özetleniyor. 
     


DÜNYA 















</TEXT>
</DOC>
