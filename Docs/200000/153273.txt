<DOC>
<DOCNO> 153273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sonspo01.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen Futbol Ödülleri sahiplerini buldu... 
</HEADLINE>
<TEXT>

     Futbol Plus dergisi okurlarının oylarıyla kazananları belirlenen Efes Pilsen Futbol Ödülleri, düzenlenen törenle sahiplerine verildi. 
     Polat Renaissance Oteli'nde düzenlenen törene, Milli Takımlar Teknik Direktörü Şenol Güneş, bazı milli futbolcular ve futbol camiasından çok sayıda davetli katıldı. 
     Törende ödüller şöyle dağıldı 
     
     
Yılın kalecisi Rüştü Rençber Yılın savunma oyuncusu Servet Çetin Yılın orta saha oyuncusu Hasan Şaş Yılın forvet oyuncusu İlhan Mansız Yılın teknik direktörü Şenol Güneş Yılın genç yeteneği Tuncay Şanlı 
     Gecede ayrıca A Milli Futbol Takımı'na ''Efes Pilsen Özel Ödülü'' verildi. 
     Törende, futbola katkılarından dolayı Futbol Federasyonu Başkanı Haluk Ulusoy, yönetim kurulu üyesi Hüsnü Hayali, Ümit Milli Takım Teknik Direktörü Raşit Çetiner, A Milli Takım Antrenörleri Ünal Karaman ve Mehmet Kulaksızoğlu, menajer Can Çobanoğlu, Türkiye Spor Yazarları Derneği TSYD Genel Başkanı Onur Belge, Malatyaspor Kulübü Başkanı Hikmet Tanrıverdi ve veteran futboluna katkılarından dolayı Tuncay Bender'e özel ödül verildi. 
     Törene katılamayan Rüştü'nün ödülünü A Milli Takım kalecisi Ömer Çatkıç, Tuncay'ın ödülünü takım arkadaşı Fatih Akyel, Haluk Ulusoy ve Raşit Çetiner'in ödüllerini de Hüsnü Hayali aldı. 
     Gecede, önceki gün hayatını kaybeden Fenerbahçe Yüksek Divan Kurulu üyesi ve spor yazarı Hüsnü Çil için de bir dakikalık saygı duruşu yapıldı. 
     Öte yandan, geceye katılan Fenerbahçe Kulübü Yönetim Kurulu Üyesi Hakan Bilal Kutlualp, gazetecilerin soruları üzerine, Fenerbahçe'de teknik direktör arayışlarının sürdüğünü belirterek, ''Birçok adayımız var. Geç olsun, ama güç olmasın. Fenerbahçe yönetiminde görüş ayrılıkları var, ancak bunu sorun olarak göstermek yanlış'' dedi. 
     




</TEXT>
</DOC>
