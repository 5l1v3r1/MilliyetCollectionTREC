<DOC>
<DOCNO> 174323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sontur15.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay "Şu anda 250 bin kişiye hemen yardım edebiliriz" 
</HEADLINE>
<TEXT>

     Kızılay Genel Başkanı Ertan Gönen, stoklarının yüzde 100 arttığını belirterek, şu anda 200-250 bin kişiye hemen yardım edebilecek durumda olduklarını söyledi. 
     Uluslararası Kızılay-Kızılhaç Dernekleri Federasyonu IFRC Avrupa Bölgesi Direktörü Lynette Lowndnes, Gönen'i Kızılay Genel Başkanlığı'nda ziyaret etti. 
     Gönen, Lowndnes'e Kızılay'ın stokları ve yaptığı çalışmalar hakkında bilgi vereceklerini ve Kızılay ile IFRC arasında sürdürülen işbirliğini ele alacaklarını belirtti. 
     Lowndnes de Marmara Depremi'nin ardından Kızılay'ın afetlere müdahale konusunda önemli gelişmeler kaydettiğini ifade etti. 
     Kızılay'ın diğer ülkelerdeki afetlere yardım konusunda da oldukça iyi ve hızlı olduğunu anlatan Lowdnes, Kızılay'ın çalışmaları ve kapasitesi hakkında bilgi edinmek amacıyla ziyarete geldiğini kaydetti. 
     Gönen, bir gazetecinin, Kızılay'ın stoklarını sorması üzerine, stoklarının yüzde 100 arttığını belirterek, şu anda 200-250 bin kişiye hemen yardım edebilecek durumda olduklarını söyledi. 
     Ertan Gönen, ''Kızılay olarak imkanlarımızı daha büyük afetlere hazır tutmak zorundayız'' dedi. 
     Afyon ve Bingöl'de yaşanan depremlerde bölgeye 35 bin çadır gönderdiklerini, şu anda stoklarda 35 bin çadır daha bulunduğunu belirten Gönen, hedeflerinin çadır sayısını 80-100 bine çıkarmak olduğunu kaydetti. 
     İstanbul'da olası bir deprem için hazırlık yapmaları gerektiğine de dikkati çeken Gönen, ''Böyle bir depremde 300 bin kişi açıkta kalsa onları yerleştiririz ama yanlış uygulamalar var. İstanbul'daki bir depremden 10 milyon kişi korkacaktır, ama bizim 10 milyon çadır verme imkanımız yok'' diye konuştu. 
     
</TEXT>
</DOC>
