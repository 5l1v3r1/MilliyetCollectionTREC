<DOC>
<DOCNO> 161478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/soneko26.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim'de en yüksek teklif borsa değerinin altında... 
</HEADLINE>
<TEXT>

     Petkim Petrokimya Holding A.Ş.'nin yüzde 88.86'lık hissesinin satışına dönük ihalede verilen en yüksek teklif, Borsa değerinin altında bulunuyor. 
     İhalenin birinci sözlü turunda Sanko Kimya'nın çekilmesinin ardından yalnız kalan Standart Kimya, 605 milyon dolarlık nihai teklifini yinelemişti. 
     Yüzde 4'ü halka açık olan Petkim'in Borsa'da işlem gören hisseleri, dünkü 2. Seans'ı 7.900 liradan tamamladığı dikkate alındığında, şirketin piyasa değeri 1 katrilyon 617 trilyon 525 milyar lira düzeyinde bulunuyor. 
     Merkez Bankası'nın dünkü efektif döviz satış fiyatına göre, Petkim'in piyasa değeri 1 milyar 118 milyon 910 bin liraya karşılık geliyor. Özelleştirmeye konu yüzde 88.86 hissenin dolar bazındaki değeri de 994 milyon 263 bin dolar olarak hesaplandı. 
     Bu durumda, önerilen en yüksek teklif olan 605 milyon dolar, söz konusu yüzde 88.86 hissenin Borsa'da oluşan fiyat üzerinden hesaplanan 994 milyon 263 bin dolardan yaklaşık 390 milyon dolar daha aşağıda bulunuyor. 
     
     PETKİM'DE İLK ÇEYREK ZARAR ETTİ 
     Petrokimya ürünlerinin iç ve dış ticareti konusunda faaliyet gösteren Petkim, 2001 ve 2002 yıllarını karla kapadı. 
     2001 yılında 2 trilyon 887.2 milyar lira, 2002 yılında 2 trilyon 647.3 milyar lira net kar elde eden şirket, yılın ilk çeyreğini ise 3 trilyon 335 milyar 978 milyon lira zararla noktaladı. 
     İlk çeyrekte 294 trilyon 365.2 milyar lira brüt satış gerçekleştiren Petkim, satışların 229 trilyon 965.4 milyar lirasını yurtiçinde yaptı. 
     Borsa verilerine göre, şirketin brüt satış karı ise, 14 trilyon 682.4 milyar lira oldu. 
     Yüzde 88.86'sı Özelleştirme İdaresi Başkanlığı'na ait olan Petkim hisselerinin yüzde 7'si de Emekli Sandığı Genel Müdürlüğü portföyünde bulunuyor. Hisselerin yüzde 4'ü ise halka açık olarak Borsa'da işlem görüyor. 
     
</TEXT>
</DOC>
