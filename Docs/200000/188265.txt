<DOC>
<DOCNO> 188265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/yazar/akyol.html </URL>
<DATE> 2003/10/13/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Cumhuriyet'in iktisat tarihi 
</HEADLINE>
<TEXT>

   
   SABANCI Üniversitesi çok değerli eserler yayımlıyor. Bunlardan biri, Roger Owen ile Şevket Pamuk'un yazdığı "20. Yüzyılda Ortadoğu Ekonomileri Tarihi"dir. www.sabanciuniv.edu 
   Eserin en önemli tarafı, iktisadi gelişme meselesini ülkeler arası mukayeselerle anlatması ve yeni tespitlerde bulunmasıdır. 
   Mesela bizde genelde, 1930'lardaki "devletçiliği" övmek için, 1923 - 1930 arasında uygulanan 'liberal' politikaların başarısız olduğu söylenir. Halbuki, "1920'lerdeki toparlanma" hayli başarılıdır ve "1929'a kadar süren ve dışa açık ekonomi koşulları altında gerçekleşen güçlü bir iktisadi iyileşme dönemi"dir. Sf. 24 
   Bu dönemde "sanayileşme ve Türk burjuvazisinin gelişmesi" ilkeleri benimsenmiş, "devlet tekelleri uygun koşullarla özellikle iktidardaki Cumhuriyet Halk Fırkası ile siyasi bağlantısı olan özel firmalara devredilmiş" ve dönem boyunca "sanayi üretimi yılda ortalama yüzde 10'un üzerinde artmıştır". Tarım ise 1914'teki seviyesine yaklaşmıştır. Sf. 25, 327 
   
   DEVLETÇİLİK, 1929 dünya ekonomik buhranına bir tepkidir. Bizde ve pek çok ülkede bu dönemde müdahaleci ve korumacı politikalar uygulanmış, bunalım öncesinin liberal geleneğini sürdüren ülkelerden daha başarılı sonuçlar alınmıştır. Ama bu başarının sebebi, "devlet sektörünün yaptığı oldukça önemsiz katkı"dan ziyade, uluslararası bunalıma karşı gümrük duvarlarıyla korunan milli sanayiin gelişmesidir. Sf. 31, 42 
   Bunalım ortamında bizde "daha müdahaleci, daha otarşik bir ekonomi modelinin ortaya çıkması", aslında "dünya çapında yaşanan gelişmelerin sadece bir uzantısıydı". Sf. 28 
   1930 - 40 arasında bölgede tek barılı ülke olan Türkiye, tarımda değil ama sanayi ve ticarette "oldukça parlak bir büyüme hızını" gerçekleştirmiştir. Sf. 34 
   Bunun temelinde, Türkiye'de "bürokratik orta sınıf seçkinlerinin hükümette yer alması ve çoğu küçük ve orta ölçekli üreticilerden oluşan siyasi doku sayesinde 1929 yılında korumacılık politikasına geçebilmesi ve devletçiliği benimsemesi" vardır. Sf. 309 
   
   TÜRKİYE, savaştan sonra, özellikle Menderes'le birlikte "tarım kesimi önderliğinde" ciddi bir büyüme dönemine girmiştir. Sf. 144 
   "Tekrarlanan bunalım ve dalgalanmalara karşın, Türkiye ekonomisi İkinci Dünya Savaşı sonrasında, yılda ortalama 5.7 gibi oldukça yüksek bir büyüme hızına ulaşmıştır. Kişi başına düşen gelir yılda yüzde 3'ün üzerinde artarak, 1947 - 1990 arasında neredeyse üçe katlandı." Sf. 165 
   Dünya savaşlarından ağır darbe yiyen Türkiye'nin ekonomik başarısını, bu darbelerden o kadar etkilenmeyen, üstelik Süveyş ve petrol rantına sahip Mısır'da göremiyoruz. Sf. 186 
   Mısır'ın başarısızlığında, orta sınıfın cılızlığı ile, "sömürgecilik mirasını tersine çevirme arzusunun yarattığı aşırı koruma ve denetim"in ekonomiyi duraklatmasının rolü büyüktür. Sf. 194 
   Kitabın sonunda muhtelif dönemlere ait Türkiye'nin ve bölge ülkelerinin ekonomik seyirlerini gösteren mukayeseli tablolar var. 
   Bu çok önemli eseri herkese tavsiye ederim. 
   
      
   
</TEXT>
</DOC>
