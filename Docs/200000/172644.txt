<DOC>
<DOCNO> 172644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/ekonomi/eko00.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF toplantısı bu hafta 
</HEADLINE>
<TEXT>

   Maliye Bakanı Kemal Unakıtan, 500 milyon dolarlık kredi diliminin serbest bırakılacağı IMF İcra Direktörleri toplantısının bu hafta yapılacağını söyledi 
      ANKARA Milliyet 
   
   Maliye Bakanı Kemal Unakıtan, "Devlet Bakanı Ali Babacan'dan aldığım malumata göre IMF Uluslararası Para Fonu İcra Direktörleri Kurulu bu hafta toplanacak" dedi. 
   Sağlık Bakanlığı'nda düzenlenen İlaç Sektörünün Sorunları ve Çözüm Önerileri konulu toplantıya katılan Unakıtan, çıkışta soruları yanıtladı. İcra Direktörleri Kurulu toplantısının IMF tatile girmeden 4 Ağustos'tan önce toplanacağını tahmin ettiğini söyleyen Unakıtan, Babacan'ın kendisine verdiği bilgiye göre toplantının bu hafta yapılacağını kaydetti. 
   IMF'ye gönderilen niyet mektubunda yürürlüğe sokulacağı belirtilen 2.3 katrilyonluk tedbirler paketinin gerçekleşip gerçekleşmeyeceği yönündeki soruya Unakıtan, "Daha önce Başbakanımız Tayyip Erdoğan'ın başkanlığında yapmış olduğumuz bir toplantıda gerçekleştirildi" yanıtını verdi. S P'nin 2003 ve 2004 yılları faizdışı fazla hedefinin tutmayacağı yönündeki yorumu için de Unakıtan, "Biz de tutturacağız diyoruz" diye konuştu. 
   
   BDDK güçlendirilecek 
   Öte yandan 30 maddeden oluşan niyet mektubunda Bankacılık Düzenleme ve Denetleme Kurulu'nun BDDK güçlendirilmesine ilişkin taahhütte bulunulduğu ifade edildi. Özel Finans Kurumları'nın ÖFK denetiminin de BDDK'ya verileceği belirtildi. 
   Mektupta, Meclis'in yoğun gündemi nedeniyle geciken kanunlar için de yeni takvim belirlendi. Buna göre, doğrudan vergi reformuna ilişkin kanun kasım ayına kadar, KİT'lerde yönetişimin geliştirilmesine ilişkin kanun yıl sonuna kadar, kamu mali yönetim ve kontrol kanunu ekim sonuna kadar çıkarılacak. 
   
   Halkbank bu yıl satılacak 
   Niyet mektubunda, Tasarruf Mevduatı Sigorta Fonu'nun TMSF bankaların tahsil edemediği alacaklarını satarken, kesilen vergiden de muafiyet sağlanacağı kaydedildi. Kamu bankalarının özelleştirilmesine ilişkin olarak da Halk Bankası için 2003 tarihi, Ziraat Bankası için ise 2004 tarihi deklare ediliyor. Bankacılık aracılık ve işlem maliyetlerinin de azaltılarak reel sektöre verilen kredilerin artırılması konusunda özendirici politikaların uygulanacağı belirtiliyor. 
   Taahhütler ve diğer gerçekleştirmelerde gecikme olması durumunda ise ekim ayı sonu ya da kasım ayı başında başlaması beklenen 6. gözden geçirme sırasında bunların telafisi yoluna gidileceği kaydediliyor. Mektubun onaylanmasının ardından, IMF tarafından 500 milyon dolarlık kredi serbest bırakılacak. 
   
   Uzanlar 7 Ağustos'a kadar Petkim parasını ödemezse ihale yenilenecek    Bakan Unakıtan, Petkim ihalesiyle ilgili olarak, Uzanlar'a ait Standart Kimya'nın 7 Ağustos'a kadar peşinatı yatırmaması halinde teminatlarının yanacağını belirtti. Sözleşme imzalanmazsa ihalenin iptal edileceğini ifade eden Unakıtan, ihalenin ikinciye verilmeyeceğini söyledi. Unakıtan, "Yeniden ihaleye çıkmak mecburiyetindeyiz. Ama bu süreç çok hızlı olacak" diye konuştu. Bilindiği gibi Petkim ihalesinde 605 milyon dolarla en yüksek teklifi veren Uzanlar'ın 242 milyon dolarlık peşinatı ödemeleri 363 milyon dolarlık kalan kısmı için de teminat mektubu vermeleri gerekiyor. 
   
   
</TEXT>
</DOC>
