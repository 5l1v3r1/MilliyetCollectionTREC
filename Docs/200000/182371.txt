<DOC>
<DOCNO> 182371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/spor/spo15.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Çankaya tura yakın    HENTBOLDA Avrupa Kupa Galipleri Kupası ilk tur ilk maçında Kıbrıs Rum Kesimi ekibi Latsia Lefkoşa ile karşılaşan Çankala Belediyesi, rakibini 36 - 25 yenerek rövanş için büyük avantaj elde etti. Başkent etibi ilk yarıyı da 19 - 11 önde kapadı. 
   
   Mutlu şampiyon    ULUSLARARASI 39. Cumhurbaşkanlığı Bisiklet Turu, Kocaeli Brissaspor'dan Mert Mutlu'nun zaferiyle sonuçlandı. Takım birinciliğini ise Brissa elde etti. Bodrum - Marmaris arasında koşulan dünkü etabı da yine Körfez ekibinden Ghader Kaizbani kazandı. 
   
   Minderde pes ettik    NEW York'ta düzenlenen Dünya Serbest Güreş Şampiyonası'nda Türkiye erkeklerde ve bayanlarda madalya şansını kaybetti. 55 kiloda Ramazan Demir, 60 kiloda Tevfik Odabaşı, 84 kiloda da Gökhan Yavaşer rakiplerine yenildi. Demir, Odabaşı ve Yavaşer, yenilgilerine karşın olimpiyat seçmelerini garantiledi. 
   
   Esinduy'a son görev    GEÇİRDİĞİ kalp krizi sonrasında Ankara'da yaşamını yitiren A Milli Bayan Voleybol Takımı Antrenörü Deniz Esinduy dün toprağa verildi. Önce Fenerbahçe Dereağzı Tesisleri, ardından da Burhan Felek Spor Kompleksi'nde yapılan törene Fenerbahçe Başkanı Aziz Yıldırım, Voleybol Federasyonu Başkanı Hüsnü Can, milli takım sporcuları ile sevenleri katıldı. Esinduy'un naaşı Ihlamurkuyu Mezarlığı'na defnedildi. Fotoğraf Hüseyin Yavuz 
   
   Şensoy bronz aldı    JAPONYA'DA yapılan 27. Büyükler Judo Şampiyonası'nın son gününde 48 kiloda Neşe Şensoy, sıkletinde üçüncü olarak bronz madalya aldı. Erkekler açık sıklette mücadele eden Selim Tataroğlu ise ilk turda Güney Koreli Byung - Jin Kang'a yenilerek elendi. Şampiyonada sadece bir bronz alan Türkiye 17. olabildi. 
   
   Williamslar şokta    DÜNYACA ünlü iki tenisçi Serena ve Venus Williams kardeşlerin en büyük ablası Yetunde Price öldürüldü. Evinde uğradığı silahlı saldırıdan sonra komşuları tarafından hastaneye kaldırılan 31 yaşındaki Price tüm uğraşlara rağmen kurtarılamadı. Olay yerinde inceleme yapan polis hiç bir ipucuna rastlayamadı. 
   
   
</TEXT>
</DOC>
