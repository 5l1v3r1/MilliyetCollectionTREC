<DOC>
<DOCNO> 165476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/ekonomi/eko03.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurlar böyle giderse AB'ye yaklaşmak zor 
</HEADLINE>
<TEXT>

Babacan, 'TL orta ve uzun vadede değer kazanmalı. Kurlar böyle giderse 20 - 30 yılda AB'ye yaklaşmamız zor olur' dedi 
     EKONOMİ SERVİSİ 

     İngilizceden çevrildiğinde 'yüzen' anlamına gelen dalgalı kurun doğru bir sistem olduğunu belirten Devlet Bakanı Ali Babacan, "Başka sisteme öngörülebilir bir tarihte geçme niyetimiz de yok" dedi. 
     
     'Faiz 1 puan arttı' 
     İstanbul Sanayi Odası'nda konuşan Babacan beklentilere göre doların artması gerektiğini ancak herkesin dolar sattığını belirtip "Biz AB'ye yaklaştıkça TL de değerlenecek. Eğer kurlar böyle giderse 20 - 30 yılda AB kriterlerine yaklaşmamız mümkün değil. TL orta ve uzun vadede değer kazanmalı, rekabet unsuru olmaktan çıkmalı" dedi. 
     Irak savaşı bittikten sonra sisteme yastık altından ciddi bir kaynak girişi olduğunu belirten Babacan, şunları söyledi "Reel faizler hiçbir ölçüye sığmayacak derecede yüksek. Yılbaşında yaptığımız programa bu yıl için ortalama nominal faiz oranı yüzde 45 olarak konuldu. Irak Savaşı bitti, mayıs sonunda ekonomi yönetiminin bütün birimleri, IMF heyetiyle beraber bir çalışma yaptı ve faiz tahminini 1 puan yükselttik." Babacan, IMF ile ilişkiler konusundaki yorumların doğru olmadığnı belirterek, "Ekonomik programımız hiçbir gevşemeye izin verilmeden sürdürülecektir" dedi. 
     İç borçlanma oranının yılın ikinci yarısında azalacağını belirten Babacan, "Bu sene için ne kadar borç ödeyeceğiz diye ilan ettiğimiz rakam, yüzde 85-86 gibi. Senenin geçen bölümünde oran yüzde 100'ün üzerindeydi. Geri kalan bölümünde yüzde 75 - 80 olacak. Bu da yıl sonuna doğru bankacılık sektöründe önemli kaynak bırakmak şeklinde olacak" dedi. 
     
     'Adaletsizlik kapkaççıları azdırdı' 
     Konuşmasında Türkiye'nin ciddi bir ahlaki uçurumun kenarından döndüğünü de belirten Babacan, "Bu ortamda oluşan eşitsizlik ve adaletsizlik terörü, göçü ve kapkaççıları azdırdı. Rehabilitasyon çalışmalarımız bir miktar daha zaman alacak" dedi. 
     
Sanayicilere 'Aynaya bakın' dedi      Babacan, modern ve çağdaş siyasi anlayışı Türkiye'de hakim kılmaya çalıştıklarını belirterek, "Bu bağlamda sanayicilerimizin de bir özeleştiriye ihtiyacı bulunmaktadır. Üretim, tüketim alışkanlıklarının hızla değiştiği dünyada sanayicilerimiz ve işadamlarımız da aynaya bakmak ve Daha fazla ne yapabilirim diye sormak zorundadır'' dedi. Kriz söylemlerinin anlamını yitirdiğini, somut gelişmelerin beklendiği döneme girildiğini vurgulayan Babacan, "Hepimiz peynir gemisinin lafla yürümediğini tecrübe ettik" diye konuştu. 
     

</TEXT>
</DOC>
