<DOC>
<DOCNO> 194713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/yasam/yas03.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Komünizmi rock bitirdi ' 
</HEADLINE>
<TEXT>

   Komünizmin 40 yıl boyunca rock müziği yasakladığı Macaristan'ın Washington Büyükelçisi'nden ilginç iddia Doğu Bloku'nu yıkan, rock müziktir 
      DIŞ HABERLER SERVİSİ 
   
   Macaristan'ın Washington Büyükelçisi Andras Simonyi, Doğu Avrupa'da komünizmin çöküşü konusunda ilginç bir tez ortaya attı. Simonyi, totaliter rejimlerin yıkılmasında, Batı'nın rock müziğinin önemli bir rol oynadığını söyledi. 
   ABD'nin Cleveland kentinde, Batı orijinli müziğin Doğu Avrupa rejimlerine etkisi üzerine bir konuşma yapan Simonyi, Beatles, Cream ve Traffic gibi rock gruplarıyla Jimi Hendrix gibi müzisyenlerin, 'Doğu Bloku'nda çok derin sarsıntılar yaratarak, gençleri özgür yaşam doğrultusunda teşvik ettiğini' savundu. 
   
   'Rock, taze havaydı' 
   Gençliğinde bu grupları, kaçak plak ve kasetlerinden ya da yabancı radyolardan dinlediklerini anlatan 51 yaşındaki Macar diplomat, "Batı'nın müziğiyle yakın temas halinde kaldığımız için, biz komünist rejim altında büyüyen genç kuşaklar da sağduyumuzu koruduk, özgür dünyanın bir parçası olmanın duygusunu tattık. Batı müziği baskıcı bir toplumda bizim için taze hava gibiydi" diye konuştu. Simonyi, böylelikle komünist rejimleri yıkma kararlılıklarını, rock müziğin beslendiğini savundu. 
   Rock müziğe 40 yıl yasak koyan Macaristan, 1990'da demokrasiye geçip 1999'da NATO'ya girdi, 2004'te de AB üyesi olacak. 
   
   
</TEXT>
</DOC>
