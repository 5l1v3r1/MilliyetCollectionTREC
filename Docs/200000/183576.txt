<DOC>
<DOCNO> 183576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/sondun05.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfowitz'den "Irak'a Türk askeri" mesajları... 
</HEADLINE>
<TEXT>

     ABD Savunma Bakan yardımcısı Paul Wolfowitz'in, Türkiye Odalar ve Borsalar Birliği TOBB Başkanı Rifat Hisarcıklıoğlu ile görüşmesinde, Irak'ta Türkiye ile ABD'nin ortak çıkarı bulunduğunu belirterek, ''Türk askerinin Irak'a barış ve istikrar getireceğini'' söylediği belirtildi. 
     Hisarcıklıoğlu, İsabel kasırgası yüzünden planladığı temaslarını yapamadan Washington'dan ayrılmak üzereyken, kasırgaya rağmen son anda kendisine randevu veren Wolfowitz ile görüşmesine ilişkin izlenimlerini bir grup Türk gazeteciye aktardı. 
     TOBB Başkanı'na göre Wolfowitz, ''Irak'ta Türkiye ve ABD'nin çıkarları ortaktır, aynı noktada örtüşmektedir. Bunda tereddüt yok. Biz daha önce de söylediğimiz gibi Irak'ın toprak bütünlüğünü savunmaya devam ediyoruz. Irak'ın kendini yönetmesi, demokrasinin yerleşmesi amacımız'' mesajlarını verdi. 
     Paul Wolfowitz, Hisarcıklıoğlu ile görüşmesinde, zamanında Türk askerinin Bosna'ya gidişine de başta Sırplar olmak üzere karşı çıkanlar bulunduğunu, ancak Sırplar dahil herkesin, Türk askerinin Bosna'da olmasının, barış ve huzura katkı getirdiğini gördüğünü söyledi. Hisarcıklıoğlu, ''Wolfowitz'in bu görüşü, Türklerin gelmesine gerek yok diyen Irak'taki mevcut geçici yönetim ve kuzeydeki unsurlara bir mesaj olarak alınmalı'' dedi. 
     Hisarcıklıoğlu, Wolfowitz'in görüşmede, terör örgütü PKK-KADEK'in her türlü hareketinin ''radarla'' izlendiğini ve ABD Başkanı George Bush'un, terörizme yönelik kararlılığından taviz verilmesinin söz konusu olmadığını söylediğini de aktardı. 
     Wolfowitz ayrıca, Türk özel sektörünün Irak'ta çok etkili rol alacağına inandıklarını da kaydetti. 
     Hisarcıklıoğlu, Pentagon'daki görüşmede, ABD'nin Irak'taki sivil yöneticisi Paul Bremer'ın üst düzey yardımcılarıyla da temasta bulunduğunu belirtti. 
     Irak'a asker gönderme konusunda görüşü sorulan Hisarcıklıoğlu, ''Bizim politikalarımız, Türkiye'nin genel politikalarına aykırı değil'' derken, Türkiye'nin Irak'taki gelişmelere karşı duyarsız kalamayacağını, ancak güvenlik kararlarının, Cumhurbaşkanı, Milli Güvenlik Kurulu, hükümet ve asker tarafından yapılacak değerlendirmelere göre verileceğini kaydetti. 
     TOBB Başkanı, ''Irak'ta her türlü boşluk, Türkiye'yi etkiliyor. Irak'taki istikrarsızlığın sürmesi, güvenlik ve ekonomiyi derinden yaralıyor. Bir an önce refah, Saddam Hüseyin döneminden daha iyi olmalı. Şu anda Saddam döneminden kötü. Türk özel sektörü olarak, biz bu sahaya inelim ve katkımızı yapalım istiyoruz'' dedi. 
     ABD'nin bölgede terörü sona erdirmek için ekonomik refaha birinci önceliği vermesi gerektiğini belirten Hisarcıklıoğlu, ''Türk işadamları, Irak'ta iş yapmak için en büyük sıkıntının, bilgi edinme zorluğunda olduğunu düşünüyor. Bunun dışında, Türkiye'den Irak'a gidecek malların güvenliği, Irak'a geçişte gereksiz harç alınması ve bankacılık sisteminin kurulmamış olması sıkıntı yaratıyor'' diye konuştu. 
     Kanada'daki 3. Dünya Odalar Kongresi'ne katıldıktan sonra Washington'a geçen Hisarcıklıoğlu, İsabel kasırgasına bağlı olarak hayatın durması yüzünden temaslarının birçoğunu gerçekleştiremedi. 
     Hisarcıklıoğlu, Washington'dan sonra, NATO'nun düzenlediği Türkiye ve Avrupa Güvenlik Semineri'ne katılmak üzere Brüksel'e geçmeyi planladığını söyledi. 
     
</TEXT>
</DOC>
