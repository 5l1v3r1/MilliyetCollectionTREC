<DOC>
<DOCNO> 198963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/yazar/sazak.html </URL>
<DATE> 2003/12/01/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Meclis'in imajı 
</HEADLINE>
<TEXT>

   
   Meclis'te 'Cilalı İmaj Devri'ne giriliyor. Yeni imajı oluşturmak üzere TBMM'de İletişim Danışmanlığı birimi kurulmuş. Milliyet Pazar ekinde bu göreve getirilen Kemal Öztürk'le yapılan röportaj ilgi çekiciydi Meclis'te çiğköfte yapmak 'yeni imaja' ters düşüyormuş 
   Proje sorumlusu Öztürk'ün, halkın parlamentoyu nasıl gördüğü konusunda Yiğit Karaahmet'e söyledikleri demokrasi adına kaygı vericidir 
   "1- Milletvekilleri dünya kadar maaş alırlar ve hiçbir şey yapmazlar. 
   2- Kimse onlara dokunamaz. 
   3- Siyasal kavram olarak Meclis parmak kaldırılıp indirilen yerdir." 
   Sokaktaki insanın Meclis'e bakışı böyle. 3 Kasım seçimleriyle yenilenen umutlar kaybolmaya başlamış. Günde 5 bin ziyaretçi Meclis'e geliyor ve hepsinin beklentisi aynı, iş bulmak, tayin yaptırmak 
   Partiler, ülkenin genel sorunlarını çözmeden 'seçmene selam' politikasıyla çığ gibi büyüyen taleplerin altından kalkamaz. AKP, şimdi bu sendromu yaşıyor, 'tek başına' iktidara gelmenin yükü altında eziliyor. Milletvekillerine birer 'dizüstü bilgisayarı' dağıtmakla halkla ilişkiler sorunu aşılamaz. 
   Meclis'in saygınlığını artırmak için imajdan çok işlevselliği öne çıkarmak gerekmiyor mu 
   İletişim danışmanlığı işe berber, sığınak, atık merkezi gibi merak uyandıran yerlerden başlamış. Oysa Meclis, kulis, koridorlar, komisyon salonları ve kütüphane demektir. Eskiden milletvekillerinin 'dolapları' vardı. Anadolu'nun nabzı orada atardı, mektuplar, TBMM matbaasında basılı kağıtlar, yasa taslakları, internet çağında belki bunlara gerek duyulmuyor ama Meclis'in de halkın gözünde eski havası kalmadı. 
   Kuşkusuz asıl sorun parlamentonun etkinliğinde. 
   1977'den bu yana Meclis'i izlediğim için pratikte güç kaybının nereden kaynaklandığını görebiliyorum. Son seçimlerde bir 'avantaj' gibi gözüken 'iki partili' parlamento yapısı, zaten 'oligarşik' eğilimler gösteren Türkiye'ye özgü demokrasinin çoksesliliğini yok ediyor. 
   Liderlerin 'resmi geçit' yaptığı grup toplantılarına, toplumdaki farklı renkleri içinde barındırmayan Meclis oturumlarına halk niye ilgi göstersin Savaş, terör gibi Türkiye'nin geleceğini ilgilendiren sorunlar bile artık 'gizli oturum'larda görüşüldüğü için vatandaş gerçekte ne olduğunu anlamakta güçlük çekiyor. 
   Meclis'lerin seçim dönemlerindeki değişme oranının yüzde 90'lara çıktığı Türkiye dışında kaç ülke var 
   HAKKI'YI KAYBETTİK Meclis koridorlarında uzun yıllar birlikte haber kovaladığımız gazeteci arkadaşım Hakkı Erdem, kalbine yenik düştü. Anadolu Ajansı, Cumhuriyet ve Radikal'de çalışmıştı, son olarak Posta'da yazıyordu. CHP kurultayında görüşmüştük. Yaşama erken veda etti. Ailesine ve çalışma arkadaşlarına baş sağlığı dilerim. 
   
      
   
   
</TEXT>
</DOC>
