<DOC>
<DOCNO> 153098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/dunya/adun.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
100 bin'den 100'e... 
</HEADLINE>
<TEXT>

Saddam Hüseyin'in geçen yılki doğum gününde memleketi Tikrit'te 100 bin kişi yürümüştü. Dünkü 66. doğum gününde ise sadece 100 Iraklı lehinde gösteri yaptı 
     DIŞ HABERLER SERVİSİ 

     Koalisyon güçlerinin Saddam rejimini devirmesinin ardından rahat bir soluk alan Iraklılar, dün ilk defa bambaşka bir özgürlüğün tadını daha çıkardı Saddam Hüseyin'in doğum gününü kutlamama özgürlüğü... 
     24 yıllık iktidarı boyunca doğum günü olan 28 Nisan tarihinde görülmemiş kutlama törenleri düzenleyen Saddam Hüseyin'in dün 66'ncı doğum günüydü. Çok değil, daha bir yıl öncesine kadar tüm Iraklıların katılmak zorunda olduğu şaşaalı törenlerin izine bile rastlanmadı. Tikrit'te sadece 100 kadar Iraklı, Saddam'ın doğum gününü kutlarken, duvarlara Saddam yanlısı ve Amerikan karşıtı sloganlar yazdı. Geçen sene aynı tarihte Tikrit caddelerinde 100 bin kişi "coşkuyla" Saddam'ın doğum gününü kutluyordu. 
     
     Resmini eşeğe yapıştırdılar 
     Bağdat'ta eski adı Saddam semti olan Sadr'da, halk Saddam'ın doğum gününden çok, ondan kurtuluşu kutlamayı tercih etti. Bir eşeğin üzerine Saddam'ın resimlerini yapıştıran 24 yaşındaki Ali adlı Iraklı, "İlk defa Saddam'ın doğum gününü kutlamak zorunda değilim" derken, Iraklıların yıllarca 28 Nisan'larda sahte sevinç gösterileri yaptığını ifade etti. 
     
     Görkemli törenler işe yaramadı 
     Saddam, geçen seneki doğum gününde görkemli törenlerle ABD - İngiltere ve İsrail'e meydan okumuştu. Ancak Saddam'ın, kendisine hediye olarak diktirdiği heykel, yaklaşık bir yıl sonra Amerikan askerlerinin desteğiyle Iraklılar tarafından yıkılırken, Saddam Hüseyin için de parti sona eriyordu... 
     
     


DÜNYA 












</TEXT>
</DOC>
