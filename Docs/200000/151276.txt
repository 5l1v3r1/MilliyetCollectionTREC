<DOC>
<DOCNO> 151276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/spor/ysenay.html </URL>
<DATE> 2003/04/21/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Şampiyon gol 
</HEADLINE>
<TEXT>

     Maksatlar bu kadar farklı olunca, sahadaki oynanan oyunun futbol ağırlığı da şampiyon namzetinin tarafında oluyor tabii... Beşiktaş'ın Sergen'i, İlhan Mansız'ı ve Nouma'sı son haftalarda belkide ilk kez Fenerbahçe sahası içinde ve Rüştü ile yüz yüze bir "pozisyon furyası"nı böylesine kolay yaşıyorlardı belki de... Sergen'in bu kadar özgür oynaması ve Fenerbahçe'nin "yakın markaj" kavramını boş vermesi, Beşiktaş'ta işler iyi gitseydi, Fenerbahçe'nin daha ilk yarıda farkı yemesi "kaçınılmaz kaderi" olabilirdi derbi gecesinde... 
     Tabii ilk yarının sonlarına doğru, Siyah - Beyazlı savunmanın da büyük kademe hataları içinde kaldığı anlarda, Tuncay ve Semih'in yapabileceği gol sayıları, bir anda "buzdağı" haline getirebilirdi, tarihi İnönü Stadı'nı tribünleri ile birlikte... İşte karşılıklı, ama zaman zaman fişek gibi hızlı ve sıcak ataklarla birlikte, soluk soluğa bitiyordu oyunun ilk yarısı... 
     
     İkinci yarıda, ilk yarının sakarları Johnson - Steviç oyun dışı kalıyor, yerleri Mirkoviç ve genç Fahri ile değişiyordu. Beşiktaş'ta ise Nouma'nın attığı tek golü değil de, kaçırılan sayısız gol pozisyonlarını hatırladığı anlaşılan Lucescu ise, yine galibiyetine inandığı on birde bir değişikliğe gitmeden yer alıyordu, tarihi rakibinin karşısında. Bu arada, Fenerbahçe öylesine yüksek volumde oynanan bir oyunda, silik görüntülerden bir türlü kurtulamayan Ali Güneş ile oynamaya neden bu kadar ısrarcı oluyordu Bunu hem ben, hem de yanımdaki gazeteci arkadaşlarla merak ettik doğrusu... 
     "Büyük savaşlar, büyük komutanlarla kazanılır" diye, tarihe nakış gibi işlenmiş sözler ne kadar doğruysa, futbolda da böylesine büyük oyunlarda son sözü "futbol dehası" isimler söyler ve derbiler böyle kazanılır... Oyun boyunca Fenerbahçe savunmasını tilki gibi kurnazca inceleyen ve pozisyon kovalayan Sergen, 64. dakikada beklediği ara topunu alıyor ve karşı karşıya kaldığı Dünya kalecisi Rüştü'ye hiçbir açı ustalığı şansı tanımadan, gecenin hatta belki de sezonun "şampiyon gol"ünü, galibiyetin perçin sayısı olarak bırakıyordu, Fenerbahçe'nin ağlarına. 
     
     


SPOR 



































</TEXT>
</DOC>
