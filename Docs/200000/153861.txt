<DOC>
<DOCNO> 153861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sontur54.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Esra Özmen'in ev ve cipi mahkemelik... 
</HEADLINE>
<TEXT>

     Şarkıcı ve sunucu Esra Özmen, üzerine kayıtlı dubleks evi ile cipinin sahte vekaletname düzenlenerek elinden alındığı gerekçesiyle kayıt iptali davası açtı. 
     Özmen, avukatı Hayat Danyal aracılığıyla Şişli Asliye Hukuk Mahkemesi'ne verdiği dilekçede, Maşallah Çobanoğlu ile iş ilişkisi nedeniyle 1999 yılında anlaşma yaptıklarını anlattı. 
     Şişli'deki dubleks evini 2002 yılında Çobanoğlu'ndan satın aldığını belirten Özmen, Çobanoğlu ile yapılan 10 yıllık iş anlaşmasının da karşılıklı olarak feshedildiğini kaydetti. 
     Cipinin kaybettiği ruhsatını yeniden çıkarmak amacıyla Trafik Tescil Şube Müdürlüğü'ne başvurduğunu anlatan Özmen, burada yapılan inceleme sonucu cipin Çobanoğlu'nun üzerine kayıtlı çıktığını anlattı. 
     Evinden de şüphelenince Tapu Sicil Müdürlüğü'ne başvurduğunu belirten Özmen, dubleks evinin de Veli Teymur ve Hüseyin Eğil adlı kişilerce özel vekaletle Maşallah Çobanoğlu'na satıldığını öğrendiğini bildirdi. 
     Özmen, yapılan sahte işlemlerin iptal edilerek, yeniden tescilinin yapılmasını, dubleks ev ile cipe de tedbir konulmasını istedi. 
     Davanın görülmesine, önümüzdeki günlerde Şişli Asliye Hukuk Mahkemesi'nde başlanacak. 
     




</TEXT>
</DOC>
