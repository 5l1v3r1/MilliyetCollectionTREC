<DOC>
<DOCNO> 155183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sontur19.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşuların lezbiyen davası... 
</HEADLINE>
<TEXT>

     Almanya'da yaşayan ve tatilini her yıl Antalya'daki evinde geçiren Güzide Gürpınar, kendisini lezbiyenlikle suçlayan komşusu İbrahim Cumhur Öneş hakkında 'Hakaret ve tehdit' davası açtı. 2 çocuk annesi Gürpınar, eşinden 13 yıl önce ayrıldığını ve yalnız yaşadığı için böyle bir suçlamayla karşı karşıya kaldığını söyledi. 
     Antalya'nın Pınarlı Beldesi'nde oturan 50 yaşındaki Güzide Gürpınar'ın açtığı davaya Antalya 2'nci Sulh Ceza Mahkemesi'nde başlandı. Kıbrıs Türk Hava Yolları eski Nürnberg Şube Müdürü 58 yaşındaki sanık İbrahim Cumhur Öneş duruşmaya katılmazken, davacı Güzide Gürpınar ile lezbiyen ilişkide bulunduğu iddia edilen 42 yaşındaki arkadaşı Fatma Wismann tanık olarak katıldı. Güzide Gürpınar, daha önce verdiği şikayet dilekçesinde komşusu Öneş'in sürekli kendisini huzursuz ettiğini, kendisi gibi Almanya'da yaşayan Wismann ile lezbiyen ilişki içinde olduğu suçlamalarına maruz kaldığına yer verdi. Gürpınar, iddiaları reddederek, "Evime erkek misafirim gelse fahişelikle, kadın gelse lezbiyenlikle suçluyor. Lezbiyen değilim ama benim cinsel hayatımdan komşuma ne Fatoş arkadaşım bir gece sabaha karşı bana geldi diye, ikimizin arasında lezbiyen ilişki olduğunu iddia etti'' diye konuştu. 
     Kendisinin lezbiyen olmadığını ve bu tarz ilişkiye karşı olduğunu belirten Gürpınar, "Almanya'ya gittiğim gün telefonlarımın kabloları kesiliyor, evimin önündeki heykeller yıkılıyor veya yok ediliyor. Bahçe elektrik direklerim kırılıyor, her yıl bir sürü masraf edip yeniden onarıyorum. Bu adamın yaptıkları artık sabrımı taşırdı'' dedi. 
     Duruşmaya tanık olarak katılan Fatma Wismann ise Türkiye'de yalnız ve başarılı kadınlara yer olmadığını belirterek, "Türk erkekleri kendilerinden başarılı kadınları hazmedemiyor. Her ikimiz de Almanya'da çalışıyoruz, kimseye ihtiyacımız yok. Etrafımızda bir sürü erkek dolaşırken neden lezbiyen olalım İşte Türk erkekleri, dünyada ender bulunan Türk kadınlarını bu şekilde eziyor'' dedi. 
     Güzide Gürpınar, ayrıca komşusu İ. Cumhur Öneş'in kendisinden özür dilemesi ve bir daha rahatsız etmemesi şartıyla davasından vazgeçeceğini açıkladı. Duruşma sanık Öneş'in dinlenmesi için ertelendi. 
     
</TEXT>
</DOC>
