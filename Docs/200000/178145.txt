<DOC>
<DOCNO> 178145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/spor/spo04.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba'nın gözü yolda 
</HEADLINE>
<TEXT>

   Trabzon Teknik Direktörü, formsuz Maxim ve cezalı Fatih Tekke'nin katılmalarıyla hiçbir takımın karşılarında duramayacağını iddia etti 
      
   Brezilyalılar gibi 
   BORDO - Mavililer'in Teknik Direktörü Samet Aybaba, henüz formunu bulamayan Maxim ile cezasını çeken Fatih Tekke'nin yolunu gözlüyor. İki futbolcunun da katılımıyla tutulmaz bir takımın ortaya çıkacağını vurgulayan Aybaba, Adanaspor maçıyla ilgili olarak şunları söyledi "Bir an sahada, bir Brezilya takımının olduğunu düşündüm. Takımın uyumu biraz daha geliştiğinde, pas bağlantıları tam oluştuğunda çıtamızı yükselteceğiz." 
   
   'Kazalardan kurtulduk' 
   KONYASPOR ve Fenerbahçe maçlarını kaza olarak yorumlayan Samet hoca, bir galibiyet serisi yakalamak istediklerini belirtti. Trabzonspor Teknik Direktörü, "İki maçla Trabzonspor'u yok sayanlara, çok önemli dersler vereceğiz. Bu sezon üç kulvarda mücadele edeceğiz. Hem lig, hem UEFA Kupası, hem de Türkiye Kupası'nda iddialıyız. Özellikle UEFA'da çeyrek finale kadar çıkmayı düşünüyoruz" diye konuştu. 
   
   Kaleci arayışı 
   AKÇAABAT Sebatspor ile oynanacak maçın hazırlıklarına dün yaptığı tek antrenmanla başlayan Trabzonspor'da kale sorunu devam ediyor. Hasan'ın Adanaspor karşısında başarılı kurtarışlar yapmasına rağmen, yönetimin yeni bir file bekçisi alınması konusunda istekli olduğu öğrenildi. Bordo - Mavililer transfer listesinde yer alan Belçikalı Geert de Vlieger için son kararı ise bugün yapılacak yönetim kurulu toplantısında verecek. 
   
   'Gökdeniz'i vermeyiz' 
   GÖKDENİZ konusunda bazı gazetelerde çıkan Galatasaray iddiaları, Trabzonspor Yönetimi'ni kızdırdı. Asbaşkan Erol Tuna, bu futbolcuyu bırakmayı asla düşünmediklerini belirterek, "Gökdeniz'i hiçbir güç bizden koparamaz. Onun kafasını karıştırmak isteyenleri kınıyoruz" dedi. Bu arada Tuna, dün Gökdeniz ile bir görüşme yaptı. 
   
   
</TEXT>
</DOC>
