<DOC>
<DOCNO> 152034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/yazar/zbirand.html </URL>
<DATE> 2003/04/24/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Böyle bir kriz yaratmanın zamanı mıydı 
</HEADLINE>
<TEXT>

     Bir türlü anlayamıyorum, neden böyle bir krizin içine düştük. 
     Olaya tek yönlü değil, çok taraflı baktığımızda ne denli gereksiz bir kriz yaşandığını görmemek için kör olmak gerekir. 
     Yanı başımızda Irak krizi, bütün hızıyla sürüyor. Hergün yeni bir durumla karşılaşıyoruz. Türkiye' nin konumu en duyarlı döneminden geçiyor. Orta Doğu'da yepyeni bir süreç gelişiyor ve bütün dikkatimizi buraya yoğunlaştırmamız gerekirken, biz kendimizi bambaşka bir sürece sokuyoruz. Sanki Irak konusu bitmiş ve her şey rayına girmişte, gündemimizi değiştirmeye çalışıyormuşuz gibi hareket ediyoruz. 
     Sanki ekonomi rayına oturmuş, işsizlik sorununa çözüm bulunmuş, ekonominin çarkları dönmeye başlamış gibi, dikkatleri başka bir yöne çekiyoruz. 
     Sanki Kıbrıs sorunu çözümlenmiş, yapılacak bir şey kalmamış gibi davranıyoruz. 
     TBMM Başkanı Bülent Arınç dengeleri çok iyi bilen bir insan olarak tanınırdı. Yaklaşımları yumuşak, sertliklerden kaçınan, attığı adımları iyi hesaplayan bir siyasetçi izlenimi vermişti. Meclis Başkanlığına seçildiğinden bu yana, adeta tek başına bir parti lideriymiş gibi hareket eder oldu. 
     Bilmem yanılıyor muyum 
     Ayağının tozuyla bir protokol denemesi yaptı. 
     Tepkiler gelince geri adım attı. 
     Kıbrıs konusunda, şaşırtıcı bir politika izledi. Onu başkanlığa taşıyan partinin liderlerine ters düşen açıklamalarıyla dikkati çekti. 
     Irak savaşında da aynı yaklaşımıyla gündeme geldi. 
     Şimdi de 23 Nisan resepsiyonu gerilimini yarattı. 
     Arınç Türkiye'nin duyarlıklarını çok iyi bilen bir insan olmasına rağmen, bu aşamada yeni bir denemeye girmesine gerek var mıydı 
     Böyle tepkilerle karşı karşıya kalacağını tahmin etmemiş miydi 
     Arınç'ı anlıyorum. Meclis başkanı için türbanın son derece önemli bir sembolik değeri var. Meclis başkanı seçildiğinden dolayı eşini boşayıp türban kullanmayan başka bir eş bulmasını da kimse isteyemez. Ancak öte yandan da, bu ülkede bazı dengeler, duyarlıklar var. 
     Türban yasağı konusundaki aşırılıkları da biliyoruz. Bu yasakların kamu oyunun bir bölümünde derin yaralar açtığının da farkındayız. Çözüm bulunması gereğine de inanıyoruz. 
     Ancak, bu politikaların zorlanma zamanı acaba geldi mi Bu politikalar acaba zorlamalarla mı, yoksa genel bir uzlaşmayla mı çözümlenmeli 
     Tayyip Erdoğan, seçimlerden hemen sonraki konuşmalarında ısrarla, ülke önceliklerinin başka olduğunu, toplumun türban gerginliği yaratılmasını değil, öncelikle ekonominin rayına oturtulmasını istediğini söylemişti. Dikkat ettim, bu konuda tutarlı davrandı ve konuyu gündeme getirmedi. Türban hep Arınç aracılığı ile gündeme geldi. 
     Eğer bu siyasi bir manevra idiyse, o da başarılamadı. 
     Tepkiler artınca geri adım atıldı. Böyle bir fırsat kollayan çeşitli çevreler de gereksiz şekilde tahrik edilmiş oldu. 
     
     GENELKURMAY'I DA KIŞKIRTMAYA GEREK YOKTU 
     Aynı durum Genelkurmay için de geçerli. 
     Genelkurmay Başkanı Org. Özkök adımlarını çok dikkatli atmaya çalışan bir komutan. Kendi teşkilatı içindeki dengelere de kulak veriyor ve toplumda gerilim yaratacak tutumlar almıyor. AB kriterlerinin yavaş yavaş yerleşmesi için elinden geleni yapmaya çalıştığı izlenimini veriyor. Ancak temel ilkeler ve bugüne kadarki uygulamalar açısından da son derece duyarlı. 
     Gelin görün ki, Org. Özkök'e hiçbirimiz yardımcı olmuyoruz. 
     Avrupa Birliği konusunu bayrak yaptığını ileri süren AKP gereksiz çıkışlarla gündemi zorluyor. Laik sivillerimiz Genelkurmay Başkanını sürekli kışkırtıyorlar. Yeteri kadar müdahele etmediğini, sert davranmadığını söyleyip yazıyorlar ve ordu içindeki katı laik kesimlere adeta göz kırpıyorlar. 
     Kendimize yazık etmiyor muyuz 
     Gereksiz bir gerilim yaratmıyor muyuz 
     Bu soruları sorduğunuzda da aldığınız yanıtlar hep aynı 
     "Bu adamlar çok tehlikeliler Bakın devlet kadrolarına kendi adamlarını yerleştiriyorlar Milli Görüş dernekleri ve Fetullahçıları legalize etmeye çalışıyorlar Türbanı sembol olarak kullanıyorlar. Devletin yasağını delmeyk için mücadele ediyorlar. Türkiye' yi İslam devletine dönüştürmeye çalışıyorlar Bu adamlara mutlaka dur denilmesi gerekir ." 
     "Hayır biz bir şey yapmıyoruz, her iktidarın yaptığı gibi, daha kolayn çalışacağımız üst kadrolarda düzenlemeye gidiyoruz Teröre karışmamış derneklerin dışlanmaması gerektiğini söylüyoruz Bize oy veren milyonlar için çok önemli sayılan türban kısıtlamasının yumuşatılmasını, yaşanabilir bir düzeye indirilmesine çalışıyoruz Türkiye' yi kimsenin İslam devleti yapmaya gücü yetmeyeceğine inanıyoruz " 
     Hakem olarak veya yaptırım gücü olarak da Türk Silahlı Kuvvetleri kullanılmak isteniyor. 
     Açıkçası, son derece tehlikeli bir oyun oynanıyor. 
     
     GELİN, ÖNCELİKLERİMİZİ VE KIRMIZI ÇİZGİLERİMİZİ SAPTAYALIM 
     Ülkenin ekonomisi berbat durumda ve hiçbir gerginliği kaldıramayacak kadar ince bir süreçten geçiyor. 
     Irak başta olmak üzere, dış politikada en önemli döneme girilmiş durumda. Avrupa Birliği ile son randevuya çok az bir zaman kaldı. 
     İşte böylesine kritik bir aşamada böyle bir kavganın içine girmek ,Türkiye'ye sadece büyük zararlar verir. 
     Allah rızası için bir parça sağduyulu olalım. 
     Sonradan pişmanlık para etmez. 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     







</TEXT>
</DOC>
