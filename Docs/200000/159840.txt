<DOC>
<DOCNO> 159840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/guncel/gun20.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Güneş, parçalı tutulacak      Türkiye'nin büyük bölümünde yarın sabah parçalı Güneş tutulması gerçekleşecek. Türkiye'nin her yerinden izlenebilecek Güneşş tutulması, İspanya, Portekiz ve Güney Fransa dışında Avrupa ve Ortadoğu'da gündoğumunda izlenebilecek. 
     
AİHM'de 'dostane çözüm'      TÜRKİYE, DGM'de yargılanan Ayşenur Zarakolu'nun adil yargılanmadığı iddiasıyla Avrupa İnsan Hakları Mahkemesi'nde AİHM aleyhinde açılan bir davada maddi tazminat ödemeyi kabul ederek "dostane çözüme" gitti. Türkiye, geçen yıl ölen yayınevi sahibi Ayşenur Zarakolu'nun eşi Ragıp Zarakolu'na mahkeme masrafları da dahil 9500 euro 16 milyar 150 milyon TL ödeyecek. 
     
Yürüyerek geldi, topal çıktı      ADANA'da bir hemşirenin içinde 1 milyar liralık ziynet eşyası bulunan çantasını kapıp kaçtığı iddiasıyla 2. Ağır Ceza Mahkemesi'nde dün h kim karşısına çıkan Hayati Yazıcı, suçlamaları kabul etmedi. Avukatı da müvekkilinin sağ ayağının sakat olması nedeniyle hızla koşmasının mümkün olmadığını söyledi. Mahkemeye normal şekilde yürüyerek gelen Yazıcı, duruşmadan topallayarak çıktı. 
     
Hizbut Tahrir'de El Kaide izi      HİZBUT Tahrir örgütüne yönelik iki hafta önce gerçekleştirilen operasyonda ele geçirilen 200 bin sayfalık arşiv bilgisayarda inceleme yapıldı. Cezaevinde bulunan örgütün kuryesi İmadettin Barakat'ın Balgat'taki evinde bulunan bilgisayarından El Kaide'nin Afganistan'daki militanlarını eylem ve bomba yapımında eğitmek için kullandığı 600 sayfalık kitapçık çıktı. 
     
Askere ateş 8 yaralı      BİNGÖL - Elazığ arasındaki Yayladere kırsalında göreve çıkan ve akşam saatlerinde dönüşe geçen iki uzman çavuş ve altı erden oluşan jandarma timinin bulunduğu araca bir grup terörist otomatik silahlarla ateş açtı. İlk ateşte yaralanan ikisi ağır sekiz asker, helikopterle Elazığ Askeri Hastanesi'ne kaldırılarak tedaviye alındı. Bölgede geniş çaplı operasyon başlatıldı. 
     
Kanada'ya Afganistan izni      TÜRKİYE'ye gelen Kanada Dışişleri Bakanı Bill Graham, Dışişleri Bakanı Abdullah Gül'den Afganistan'daki Uluslararası İstikrar Gücü'nün komutasını temmuzda devralacak 2 bin kişilik Kanada birliğinin deniz yoluyla Türkiye üzerinden Afganistan'a gidişi için izin istedi. Olumlu yanıt alan Graham, teçhizatların temmuzda Türk limanlarına, buradan da Afganistan'a nakledileceğini kaydetti. Gül, "Tezkereye gerek yok" dedi. 
     

</TEXT>
</DOC>
