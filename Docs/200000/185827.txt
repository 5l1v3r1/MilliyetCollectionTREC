<DOC>
<DOCNO> 185827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sonspo27.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst Real Sociedad'ı evinde yenebiliriz, o gücümüz var 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, Avrupa Şampiyonlar Ligi'nde 2-1 kaybedilen Real Sociedad maçı sonrasında umutlu konuştu. 
     Ali Dürüst, Şampiyonlar Ligi'nde kendi sahalarında oynadıkları ilk maçı kazanmaları gerektiğini, ancak bunu başaramadıklarını belirterek, ''İyi mücadele ettik, ama iyi mücadeleye puan vermiyorlar. Grupta şansımız devam ediyor. Real Sociedad bizi evimizde yenebiliyorsa, biz de onları deplasmanda mağlup edebiliriz, o güçteyiz'' dedi. 
     Dürüst, ortaya koydukları futbolla güçlerini gösterdiklerini dile getirirken, ancak gerekli sonucu alamadıklarını ifade etti. 
     
     KADRO KONUSUNDA TEK YETKİLİ TERİM 

     Teknik direktör Fatih Terim'in, takımı oluşturma konusunda tek yetkili olduğunu ifade eden Dürüst, ''Hocamız inandığı kadroyu sahaya çıkartır, oyuncularla 24 saatini geçiren O'' dedi. Ali Dürüst, ''Bu işin patronu Fatih Terim'dir. İnandığı kadroyu tabii ki sahaya sürecektir. Ancak kişisel hatalar olabilir. Bu her futbolcunun ya da teknik direktörün başına gelebilir'' şeklinde konuştu. 
     Saha sonuçları iyi olmadığı zaman, eleştirilerin de olabileceğine değinen Dürüst, tenkitlerin terbiye kuralları içinde olması halinde normal karşılanacağını vurguladı. 
     Dürüst, bu hafta sonunda Birinci Süper Lig'de oynayacakları Akçaabat Sebatspor'u yenerek, milli maç için verilecek araya moralli girmek istediklerini de sözlerine ekledi. 
     Öte yandan, dün akşamki maçta tribünlerde yakılan meşaleler nedeniyle Galatasaray Kulübü'ne para cezası geleceği öğrenildi. 

     
</TEXT>
</DOC>
