<DOC>
<DOCNO> 187623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/dunya/adun.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sünni Üçgeni'ndeki Felluce'nin Belediye Başkanı Fevzi Şafi İrfan 
</HEADLINE>
<TEXT>
   'Türklere direniriz' 
   İşgal güçlerine karşı direnişin meşru olduğunu söyleyen Felluce Belediye Başkanı, ABD'nin Türk askerini kente konuşlandırarak Felluce halkını cezalandırmış olacağını da öne sürdü 
      DIŞ HABERLER SERVİSİ 

   
   Irak'a Türk askeri gönderilmesi konusunda hükümete bir yıl süreyle yetki verilmesinin ardından, Türk askerinin görev alması beklenen bölge içindeki Felluce kentinin Belediye Başkanı Fevzi Şafi İrfan, işgal güçlerine karşı direnmenin meşru olduğunu, bu çerçevede Türk askerine karşı da direneceklerini söyledi. 
   Irak'ta Amerikan askerlerine yönelik en şiddetli saldırıların düzenlendiği Felluce kentinin Belediye Başkanı Fevzi Şafi İrfan, Fransa Basın Ajansı'na AFP verdiği demeçte, Türk askerlerini kente konuşlandırmakla, ABD'nin Felluce halkına ceza vermiş olacağını savundu. 
   
   Türklerin gelişi, işgali uzatır 
   Türk askerinin Irak'a girmesiyle, işgalin uzayacağını savunan İrfan, Türkiye Büyük Millet Meclisi'nin, Irak'a Türk askeri gönderilmesine engel olmasını beklediklerini belirtti. Felluce Belediye Başkanı, "Türklerin gelişi işgali uzatacaktır, ama Irak halkı direnecektir. İşgal karşısında direnmek meşrudur" dedi. 
   Felluce Belediye Başkanı, Türklerin, Irak'ın yeniden yapılandırılması için "girişimci" sıfatıyla gelmeleri halinde iyi karşılanacaklarını, askeri üniformayla ise reddedileceklerini söyledi. 
   
   Bölgenin en hareketli noktası 
   Irak'ın başkenti Bağdat'ın 50 kilometre batısındaki Felluce kenti, ABD askerlerine sık sık saldırıların düzenlendiği, "Sünni üçgeni" olarak adlandırılan bölgenin en hareketli noktası. "Vahşi Batı" olarak da nitelendirilen, Bağdat'ın batısındaki kent, geçtiğimiz salı günü TBMM'nin hükümete verdiği yetkiyle Irak'a gönderilecek olan Türk askerlerinin görev yapması beklenen bölgenin içinde yer alıyor. Dışişleri Bakanı ve Başbakan Yardımcısı Abdullah Gül, tezkere kabul edilmeden önce toplanan Bakanlar Kurulu'nda, bakanların soruları üzerine, Türk askerinin gideceği bölge hakkında kesin bir karar verilmediğini, ancak Felluce, Tikrit ve Bakuba'yı içine alacak biçimde, Bağdat'ın kuzeyi ya da batısındaki bir bölgenin planlandığını söylemişti. 
   
   'Vahşi Batı'    Felluce, Saddam yanlısı altyapısıyla, Amerikan birliklerinin en çok başını ağrıtan kentlerden biri. ABD askerleriyle, kent halkı sık sık karşı karşıya geliyor. Bağdat'ın 50 km. batısında olan kent, çıkan kanlı olaylar nedeniyle "Vahşi Batı" diye anılıyor. 
   
   
</TEXT>
</DOC>
