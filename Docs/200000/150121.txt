<DOC>
<DOCNO> 150121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/yasam/yas06.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Porno kasetlerdeki adam o mu 
</HEADLINE>
<TEXT>

'Kaçamak' ilişkilerini kameraya alıp 'ölümsüzleştiren' Ankaralı işadamının, pornoyu aratmayan ve evliliğini yıkan kasetlerini şimdi de bilirkişi izleyecek 
     GÖKÇER TAHİNCİOĞLU Ankara 

     Ankara'da, eşini 21 ayrı kadınla aldatarak, ilişkilerini kasede çeken ve eşinin bunları bulmasıyla 21 yıllık yuvası yıkılan G.E. adlı işadamının kasetlerini bilirkişi inceleyecek. 
     Bilirkişinin, mahkemenin "pornodan farksız" diye nitelendirdiği kasetlerdeki kişinin G.E. olduğunu saptayamaması durumunda, kasetlerin yargıç ve avukatların katılacağı duruşmada izlenmesi kararı alınabilecek. 21 ayrı kadınla anal ve oral yollardan cinsel ilişkiye giren ve bu ilişkilerin hepsini kamerayla kaydeden G.E.'nin mutlu yaşamı, eşinin kasetleri evde bularak izlemesiyle son buldu. 
     
     'Eskidendi' dedi ama.. 
     Boşanma davası açan G.E.'nin eşi, kasetlerin ruh sağlığında tahribata yol açtığını, bir süre psikolojik tedavi gördüğünü belirtti. Mahkeme, "Kasetler evliliği temelinden sarsmıştır" görüşüyle boşanmaya karar verdi. G.E.'nin, "evlilik öncesinde yaşanılan ilişkilerdi" savunması ise işe yaramadı. G.E.'den ayrılan eş davayı burada da bırakmadı. Ankara 14. Asliye Hukuk Mahkemesi'ne, boşanmalarına neden olan kasetleri delil göstererek tazminat davası açan eş, G.E.'den 160 milyar lira talep etti. 
     
     Fotoğraftan karşılaştırma.. 
     Dava dilekçesinde, bu olayın özgüvenini yok ettiğini ve kadınlık onurunun incindiğini ifade eden eş, evliliğinin böyle bir olayla sonuçlanmasının kendisini ve iki çocuğunu ağır ölçüde mağdur ettiğini bildirdi. 
     Şimdi bilirkişi, kasetleri inceleyerek G.E.'nin fotoğrafı ile karşılaştıracak ve bu tür bir olayın tazminat gerektirip gerektirmediğini de karara bağlayacak. 
     
     


YAŞAM 


















</TEXT>
</DOC>
