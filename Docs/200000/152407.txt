<DOC>
<DOCNO> 152407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sonspo39.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadettin Saran Bugün itibariyle istifa edeceğim... 
</HEADLINE>
<TEXT>

     Fenerbahçe Kulübü Futbol Şube Sorumlusu Sadettin Saran, yönetim kurulundaki bu görevinden bugün itibariyle istifa edeceğini açıkladı. 
     Teknik direktör arayışları için dün Almanya'ya giden Sadettin Saran, İstanbul'a dönüşte Atatürk Havalimanı'nda basın mensuplarının sorularını yanıtladı. 
     Kendisinden Mayıs ayına kadar bu göreve devam etmesinin istendiğini kaydeden Saran, ''Bu bilinen bir şeydi. Bugünkü ortam gereği yönetimdeki arkadaşlara yeni yapılandırma çerçevesinde daha geniş imkan sağlayabilmek için bugün itibariyle futbol şube sorumluluğu görevimden istifa edeceğim. Bu konuda daha fazla konuşmak istemiyorum. Yönetim kurulundaki ve transfer komitesindeki çalışmalarım devam edecek'' dedi. 
     
     ''ADAY SAYISI 3'E DÜŞTÜ'' 

     Yeni sezon için teknik direktör arayışlarında aday sayısını 3'e düşürdüklerini ifade eden Sadettin Saran, bu konudaki çalışmaların hafta içinde sonuçlanabileceğini kaydetti. 
     Sadettin Saran, ''6-7 teknik adam adayımız vardı. Şimdi bu sayı 3'e düştü. En fazla bir seyahat daha yaparız. Çalışmalarımızın yurtdışı bölümünü tamamlamış oluruz'' diye konuştu. 
     Yabancı hoca adaylarından Fernandez'in, yerli çalıştırıcı olarak da Ersun Yanal'ın isminin geçtiği hatırlatılması üzerine de Saran, ''Daha belli değil, oturup değerlendireceğiz. Bu hafta içinde her şey netlik kazanır'' dedi. 
     





</TEXT>
</DOC>
