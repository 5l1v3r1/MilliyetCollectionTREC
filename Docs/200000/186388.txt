<DOC>
<DOCNO> 186388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/spor/spo05.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ada havası yaradı 
</HEADLINE>
<TEXT>

   Şenol Güneş tarihi İngiltere maçının aday kadrosunu açıkladı. Chelsea maçının kahramanı Sergen'in yanı sıra İlhan Mansız ve Emre Aşık da kadroya çağrıldı 
      
   AVRUPA Şampiyonası Grup Elemeleri'nde 11 Ekim'de İngiltere ile oynayacağımız kritik maçın aday kadrosu açıklandı. Şenol Güneş, Chelsea maçında harikalar yaratan Sergen'i de kadroya dahil etti. Slovakya ve Makedonya maç kadrosundan sakatlığı nedeniyle çıkarılan yıldız futbolcu, Ay - Yıldızlı formayı en son 14 Kasım 2001'de Avusturya ile oynanan maçta giymişti. 
   GÜNEŞ, İlhan Mansız'ı 4 ay, Emre Aşık'ı yaklaşık 6 aylık aradan sonra kadroya aldı. Milli Takım, İngiltere karşılaşması için pazartesi günü Polat Renaissance Otel'de kampa girecek. Ay - Yıldızlılar aynı gün sponsor firmanın sözleşme törenine katıldıktan sonra, saat 18.00'de Florya Tesisleri'nde ilk antrenmanı yapacak. Çarşamba günü ise oyunculara piknik düzenlenecek. 
   
   A Takım kadrosu    Sergen, İlhan, İbrahim, Emre Beşiktaş , Fatih, Tuncay F.Bahçe , Bülent, Hakan Şükür, Ergün, Hasan Şaş G.Saray , Gökdeniz Trabzon , Zafer A.Gücü , Ömer G.Antep , Deniz G.Birliği , Tugay B.Rovers , Rüştü Barcelona , Alpay A.Villa , Okan, Emre Inter , Ümit Davala W.Bremen , Nihat R.Sociedad , Tayfun Espanyol , Yıldıray B.Leverkusen . 
   
   Ümitler'in kadrosu    Sinan, Okan Koç Beşiktaş , Volkan, Recep, Kemal, Mahmut, Selçuk, Servet Fenerbahçe , Suat, Sabri Galatasaray , Tayfun Trabzonspor , Erdal, İlhan, İbrahim Gazintep , Baki, Serkan Gençlerbirliği , İbrahim Adanaspor , Egemen Bursaspor , Beyhan Kayserispor , Halil Kaiserslautern , Uğur G.Furth , Fatih Roda . 
   
   Beckham yetişiyor    İNGİLTERE Milli Takım kaptanı David Beckham'ın Türkiye maçına kadar düzeleceği açıklandı. Real Madrid'in Porto ile oynadığı maçta sakatlığı nedeniyle takımdaki yerini alamayan yıldız futbolcunun, yeniden antrenmanlara başladığı bildirildi. Bu arada İngiltere Teknik Direktörü Eriksson, Türkiye maçının aday kadrosunu yarın açıklayacak. 
   
   Skandal çözülüyor    NEVSAL ELEVLİ 

   İNGİLTERE'Yİ sarsan tecavüz skandalında, 17 yaşında bir genç kıza tecavüzle suçlanan Premier Lig oyuncularından Chelsea forması giyen bir futbolcuya, kulübü tarafından 90 bin sterlin para cezası verildiği öğrenildi. The Sun gazetesinde yer alan haberde, kulüp yöneticileri tarafından "kasabanın budalası" olarak tanımlanan ve para cezası alan kişinin Carlton Cole olduğu tahmin ediliyor. 
   AYNI futbolcunun daha önce de disiplinsiz davranışları nedeniyle iki haftalık ücretinin kesildiği de ifade edildi. The Sun, bu futbolcunun tecavüze uğrayan genç kızla yakın ilişkisi olduğunu ve olay akşamı da birlikte yemek yediğini açıkladı. Öte yandan olayın gerçekleştiği tarihte Londra'da kampta bulunan Aston Villa'nın başkanı Doug Ellis, hiçbir futbolcusunun olayla uzaktan yakından ilgisinin bulunamıdığını ifade etti. 
   
   
</TEXT>
</DOC>
