<DOC>
<DOCNO> 154914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sontur06.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Okula mı gidiyorlar yoksa savaşa mı 
</HEADLINE>
<TEXT>

     İstanbul ve Yıldız Teknik üniversitelerinde son günlerde meydana gelen öğrenci olaylarının önlenmesi amacıyla polisin bu sabah yaptığı uygulamalarda, 24'ü kız 137 öğrenci gözlem altına alınırken, kavgalarda kullanılmak üzere hazırlanan 153 parça alet ele geçirildi. 
     Yıldız Teknik Üniversitesi'nde YTÜ dün yaşanan kavganın İstanbul Üniversitesi'ne İÜ bağlı fen ve edebiyat fakültelerinde tekrarlanabileceğini düşünen polis, sabahın erken saatlerinden itibaren gerçekleştirdiği uygulama sonucu 24'ü kız 137 öğrenciyi gözlem altına aldı. 
     Bu öğrencilerin üzerleri ve sırt çantalarında, 4 adet döner bıçağı, 3 adet ''kelebek'' olarak tabir edilen bıçak, 5 adet komando bıçağı, 1 adet çekiç, 1 adet keser, 5 adet göz yaşartıcı sprey, 3 adet demir boru, 20 adet demir çubuk, 70 adet ağaç sopa, 40 adet taş ile 1 adet sapan ele geçirildi. 
     Gözaltına alınarak Güvenlik Şube Müdürlüğü'ne götürülen öğrencilerin önce sağlık kontrolünden geçirilecekleri, daha sonra yapılacak incelemelerde de herhangi bir suça karışmadıklarının anlaşılması halinde serbest bırakılacakları belirtildi. 
     Bu arada, YTÜ'de dün 2 polis memuru ile 40 öğrencinin yaralandığı olaya ilişkin gözlem altına alınan 58 kişinin de, Terörle Mücadele Şube Müdürlüğü'nde sorgulandıkları kaydedildi. 
     
</TEXT>
</DOC>
