<DOC>
<DOCNO> 164964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sonspo05.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kupalara ne oldu Bir zamanlar... 
</HEADLINE>
<TEXT>

     Türkiye'de bir dönem ''futbolun en prestijli kupaları'' olarak kabul edilen kupalar tarihe karışıyor. Cumhurbaşkanlığı ve Başbakanlık kupası maçları 1998, Atatürk Kupası maçları ise 2000 yılından bu yana yapılmıyor. 
     1966 yılında Galatasaray-Beşiktaş arasında oynanan ve sarı-kırmızılıların 2-0 galibiyeti ile sonuçlanan Cumhurbaşkanlığı Kupası karşılaşmaları, 1998 yılından bu yana yapılmıyor. 
     Tarihte 35 kez oynanan Başbakanlık Kupası maçları da son olarak 1998 yılında yapıldı. İlk kez 1955 yılında yapılan ve ''Türkiye'nin en anlamlı kupası'' olarak nitelendirilen ''Atatürk Kupası'' da son olarak 2000 yılında sahibini buldu. 
     Futbol Federasyonu Başkan Vekili Orhan Saka, yaptığı açıklamada lig takviminin ve milli maç programının yoğunluğu nedeniyle bu kupaların oynatılmadığını ifade etti. 
     Bu karşılaşmaların takımlar için ''riskli karşılaşmalar'' olduğunu dile getiren Saka, ''Bu maçlar için uygun bir tarih yok. Kulüplerimiz de oynanmamasını istediler. Biz de kulüplerin federasyonu olduğumuz için onların bu isteklerini kabul ettik'' diye konuştu. 
     
     KUPALAR 
     Bir dönem ''Türkiye'de futbolun en büyük kupası'' diye anılan Cumhurbaşkanlığı Kupası, 1966 yılından itibaren Birinci Lig şampiyonu ile Federasyon Kupası birincisi arasında oynanmaya başlandı. 
     1981, 1982 yıllarında Cumhurbaşkanlığı Kupası ismi ''kesintiye'' uğrarken, bu yıllarda Birinci Lig Şampiyonu ile Türkiye Kupası sahibi arasında yapılan karşılaşma, ''Devlet Başkanlığı Kupası'' ismini taşıdı. 
     1983 yılında yeniden Cumhurbaşkanlığı Kupası ismine dönüldü ve son olarak kupayı 1998 yılında Galatasaray'ı uzatmada 2-1 mağlup eden Beşiktaş kazandı. 
     Tarihte 33 kez oynanan Cumhurbaşkanlığı Kupası'nı, Galatasaray 10, Beşiktaş ve Trabzonspor 7, Fenerbahçe 6, Ankaragücü, Eskişehirspor ve Göztepe ise 1 kez müzesine götürdü. 
     
     BAŞBAKANLIK KUPASI 
     Başbakanlık Kupası ise 1944 yılında Beşiktaş'ın Fenerbahçe'yi 4-1 yendiği karşılaşma ile verilmeye başlandı. Kupayı son olarak, 1998 yılında Trabzonspor'u uzatmada 1-0 yenen Fenerbahçe kazandı. 
     1982, 1983 ve 1984 yıllarında Başbakanlık Kupası maçlarına ara verildi. 1985 yılında Trabzonspor'un, Kayserispor'u 7-2 yendiği karşılaşma ile bu maçlar yeniden oynanmaya başlandı. 
     Başbakanlık Kupası'nı 8 kez kazanan Fenerbahçe, bu kupayı en fazla müzesine taşıyan ekip olurken, Beşiktaş 6, Galatasaray ve Trabzonspor 5'er, Eskişehirspor 3, Ankaragücü, Boluspor ve Bursaspor 2'şer, Mersin İdman Yurdu ve İzmir Denizgücü ise 1'er kez kupayı kazandı. 
     
     ATATÜRK KUPASI 
     Atatürk Kupası, 1955 yılında hasılatı İstanbul Üniversitesi Yerleşkesi'nde ''Atatürk Anıtı'' yaptırmak üzere bağışlanan, Beşiktaş, Fenerbahçe, Galatasaray, Adalet ve Vefa'nın katıldığı turnuva ile başladı. Turnuvayı dönemin güçlü ekiplerinden Adalet kazandı. 
     Kupa ikinci kez, 1964 yılında Cumhuriyet Halk Partisi tarafından düzenlendi. Türkiye Birinci Ligi şampiyonu Fenerbahçe ile Türkiye Kupası sahibi Galatasaray arasında yapılan kupa karşılaşmasında, sarı-lacivertliler, ezeli rakiplerini 3-1 yendi. 
     Uzun bir süre oynanmayan Atatürk Kupası maçları 1998 yılında yeniden canlandırıldı. 10 Kasım 1998'de Fenerbahçe ile Beşiktaş arasında oynanan karşılaşmayı sarı-lacivertiler 2-0 kazanırken, 1999 yılında yaşanan deprem nedeniyle Atatürk Kupası karşılaşması yine oyananmadı. 1 Kasım 2000'de Beşiktaş, Galatasaray'ı 2-1 yenerek kupayı müzesine götüren son kulüp oldu. 
     
</TEXT>
</DOC>
