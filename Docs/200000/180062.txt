<DOC>
<DOCNO> 180062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sonspo21.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Zidane, Fransa-Kıbrıs Rum Kesimi maçında şüpheli... 
</HEADLINE>
<TEXT>

     Yıldız oyuncu Zinedine Zidane'ın, Fransa Milli Takımı'nın, 6 Eylül Cumartesi günü Kıbrıs Rum kesimi ile yapacağı 12. Avrupa Futbol Şampiyonası Eleme Grubu maçında sahaya çıkmasının şüpheli olduğu bildirildi. 
     Fransa Milli Takımı Sözcüsü, basına yaptığı açıklamada, ''Zidane, uyluk kasından geçirdiği sakatlık nedeniyle Paris'te sağlık kontrolünden geçti, ancak Kıbrıs Rum Kesimi maçında sahaya çıkıp çıkmayacağı şüpheli'' diye konuştu. 
     Zidane, İspanya Ligi'nde, 1-1 berabere sonuçlanan Real Madrid-Villareal maçının ilk yarısında sakatlanarak sahayı terk etmek zorunda kalmıştı. 
     Fransa Milli Takımı, 1. Grup'ta 5 maçta 15 puanla liderliğini sürdürüyor. 
     
     HELGUERA DA 2 HAFTA SAHALARDA YOK 
     Öte yandan Real Madrid'in İspanyol milli oyuncusu Ivan Helguera'nın da sağ dizindeki sakatlık nedeniyle 2 hafta boyunca maçlara çıkamayacağı açıklandı. 
     Orta alanda görevlendirilen ancak genellikle savunmanın ortasında yer alan oyuncunun, İspanya Ligi'nde gelecek 2 hafta, maçlarda forma giyemeyeceği bildirildi. 
     Helguera da Zidane gibi 1-1 berabere sonuçlanan Real Madrid-Villareal maçında sakatlanmıştı. 
     Helguera, 13 Eylül'de İspanya Ligi'ndeki Valladolid ve 16 Eylül'de Avrupa Şampiyonlar Ligi'ndeki Olympique Marsilya maçlarında forma giyemeyecek. 
     
</TEXT>
</DOC>
