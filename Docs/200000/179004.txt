<DOC>
<DOCNO> 179004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur11.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mezarlık bakımı da meslek oldu... 
</HEADLINE>
<TEXT>

     İzmit'teki bir mimarlık ve mühendislik şirketi, talep doğrultusunda mezar yeri tahsisi, kabir bakımı, onarımı, yeşillendirmesi, mermer ve isim levhası ile ek toprak koyma işlemleri yapıyor. 
     El ele Mimarlık Mühendislik Limitet Şirketi ortağı Mustafa Elverdi, Mimar Mustafa Soydabaş ve Ebru Kurt'la birlikte kurdukları şirkette, mezarlık bakım hizmeti de sunduklarını söyledi. 
     Çalışmanın fikir babasının Mustafa Soydabaş olduğunu belirten Elverdi, ''Arkadaşımız, babasının mezarını temizlerken mezarlıkların bakımsız olduğunu görünce bu tür hizmet vermeyi kafasına koyup, bize açtı ve öyle yola çıktık'' dedi. 
     İnsanların, yakınlarının mezarlarını yalnızca bayramlarda ziyaret edebildiklerini anımsatan Elverdi, şunları kaydetti 
     ''İnsanlar sadece bayram veya özel günlerinde ziyaret edebildikleri mezarları temizleme fırsatı bulamıyor. Bu yüzden mezarlıklar bakımsız kalıyor. Aslında bu işi yerel yönetimler yapmalı, ancak buna ne ekip ne de para yeter. Bütün bunları düşündüğümüz için bir şirket kurduk. Talep doğrultusunda bizim çalıştıracağımız elemanlarla kabirin bakımı ve temizlenmesi, yeni ağaç, çiçek dikimi, ek toprak koyumu, yabani otların ayıklanması, yeni mezar yapımı, mermer ve isim levhası yapımı hizmetleri sunuyoruz. Şu ana kadar 10 kişi başvurdu. Sayı arttıktan sonra faaliyete geçeceğiz.'' Hizmetin, aynı zamanda çevreci yanı olduğuna da değinen Elverdi, şöyle devam etti 
     ''Hizmet sunarken, kentin yeşil dokusunu artırmayı da amaçladık. Kentin önemli bir parçası olan mezarlıklar yeşillendirilip, ağaçlandırılırsa güzel bir görünüm yaratır. Kendi haline bırakılmış bakımsız mezarlıklar yerine, çiçek bahçesi görünümlü kabirler insanları psikolojik olarak da olumlu etkileyecektir.'' Mustafa Elverdi, hizmetin bedelinin 20 milyon liradan başladığını da sözlerine ekledi. 
     
</TEXT>
</DOC>
