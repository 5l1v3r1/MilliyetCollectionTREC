<DOC>
<DOCNO> 188087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/spor/spo04.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yemek dayağı 
</HEADLINE>
<TEXT>

   Trabzonsporlu Yattara'nın, yemeğe tek başına çıkmasına karşı çıkan eşini dövdüğü iddia edildi 
      DHA 

   
   Maçoluğu aştı 
   BEŞİKTAŞ maçında kadro dışı kalan Trabzonsporlu İbrahima Yattara, şimdi de eşini dövdüğü iddiasıyla gündeme geldi. Evde yemek olmadığını öğrenen Bordo - Mavili futbolcu, önceki gece tek başına dışarı çıkmak istedi. Eşi Aminata'nın, "Bu saatte dışarı çıkamazsın" deyip tokatladığı, buna sinirlenen İbrahima'nın da yumrukladığı ileri sürüldü. Ağzı kanayan Aminata için 112 Hızır Acil Servis'ten hemşire çağrıldığı ve tedavisinin evde yapıldığı ifade edildi. 
   
   Barıştırıldılar 
   OLAY sonrasında Yattara evden ayrılırken, eşi Aminata, çocukları Salif Junior'u üst katlarında oturan Akçaabat Sebatsporlu Erman Özgür'e emanet ettiği vurgulandı. Erman'ın da, Trabzonspor Profesyonel İşler Sorumlusu Caner Çuvalcıoğlu'nu arayarak durumu bildirdiği öğrenildi. Daha sonra olayı duyup eve gelen Oumar ile Augustine'nin de çabalarıyla çiftin barıştırıldığı ve olayın polise intikal etmesinin de engellendiği dile getirildi. 
   
   Seçim soru işareti 
   Trabzonspor Yönetimi'nin kongre kararını geri alabileceği ifade edilirken, muhalifler ise artık bunun mümkün olmayacağını belirtti 
   TRABZONSPOR'DA genel kurul yaklaşırken, ilginç bir iddia ortaya atıldı. Camianın önde gelen isimlerinin mevcut yönetime başvurarak, kongre kararını geri almalarını istediği öne sürüldü. Ahmet Ağaoğlu ve Mehmet Öksüzoğlu'nun aday olarak ortaya çıkmasından sonra, İskender Önal'ın da bir listenin hazırlığı başlaması nedeniyle, üyelerin yönetime, "Güç bölünüyor. Kararını geri alın ve içinizden bir başkan seçin'' dediği öğrenildi. 
   BORDO - Mavili bir yönetici ise bunu doğrulayarak, "Biz de tartışma halindeyiz. Villarreal ve Denizlispor maçlarından sonra kongre kararımızı gözden geçirebiliriz" diye konuştu. Eski başkan Özkan Sümer'in de, aynı düşünceyi paylaştığı öne sürüldü. Seçime hazırlanan muhalif cephe ise bunun şu anki yönetimin düşüncesi olduğunu, camiayı bağlamayacağını, seçimin daha önce belirlendiği gibi 26 Ekim'de olacağını ifade etti. 
   
   Maç tatili 
   VİLLARREAL maçının hazırlıklarını sürdüren Trabzonspor, bir gün ara verdi. İsteyen futbolcuların Türkiye-İngiltere milli maçını izleyebileceği söylenmesi üzerine birçok oyuncu İstanbul'a gitti. Belçikalı futbolcu Van de Paar'ın bir kızı dünyaya geldi. 
   
   
</TEXT>
</DOC>
