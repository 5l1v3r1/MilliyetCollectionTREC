<DOC>
<DOCNO> 189605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/siyaset/siy01.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu davetiye çok tartışılır 
</HEADLINE>
<TEXT>

   Cumhurbaşkanı'nın Cumhuriyet Bayramı resepsiyonu nedeniyle AKP'lilere eşsiz, CHP'lilerle askerlere eşli davetiye göndermesi, AKP'liler arasında şok etkisi yarattı 
      ANKARA Milliyet 

   
   Cumhurbaşkanı Ahmet Necdet Sezer Cumhuriyet Bayramı dolayısıyla Çankaya Köşkü'nde vereceği resepsiyon için, türbanı engelleyecek davetiye yöntemini benimsedi. Sezer, TBMM Başkanı, Başbakan ve AKP'nin erkek milletvekillerine "eşsiz", AKP'li kadın milletvekilleri ile CHP milletvekilleri ve askerlere ise eşli davetiye gönderdi. 
   Bu zamana kadar Köşk'te verilen resepsiyona türbanlı konuklar da alınırken, bu kez türbana açıkça engel konulması, "Cumhuriyete yakışır tablo sergilenmesi için alınan özel önlem" olarak değerlendirildi. Ancak bazı AKP milletvekilleri, "Bu eşlerimize hakerettir" diyerek resepsiyonu protesto etmeye hazırlanıyor. Sezer'in "özel" davetiyeleri AKP milletvekilleri arasında şok etkisi yarattı. Başbakan Recep Tayyip Erdoğan'ın Formenter Forumu çalışmaları için bulunduğu İspanya'nın Mallorca Adası'nda da Sezer'in özel davetiyeleri konuşuldu. Milletvekilleri Erdoğan'a davetiyelerle ilgili bilgi verdi. Diyarbakır Milletvekili Cavit Torun, "Bu ayrımcılık Cumhurbaşkanı'na yakışmıyor. Eşime hakaret eden birinin verdiği resepsiyona katılmayacağım" derken, AKP Adana Milletvekili Abdullah Çalışkan, "Cumhuriyetin 80. yılında, 21. yüzyılda böyle bir ayrımcılık yapılması akıllara durgunluk veriyor." diye konuştu. AKP Adıyaman Milletvekili Mahmut Göksu da, "Hukuku her şeyin üzerinde tutan Cumhurbaşkanı'nın böyle bir ayrım yaptığına inanmıyorum" şeklinde konuştu. 
   AKP Balıkesir Milletvekili Turhan Çömez ise "Davetiye hangi formatta geldiyse o şekilde katılacağım" dedi. 
   
   Davet sorusuna fırsat vermedi    ALTAN BURGUCU 

   Malezya'daki İKÖ Zirvesi'ne katılan Sezer, Türkiye'ye döndü. Esenboğa Havalimanı'nda temaslarına ilişkin açıklama yapan Sezer, 29 Ekim Resepsiyonu'na sadece CHP'li ve AKP'li kadın vekillerin eşleriyle çağrılmasına ilişkin soru sorulmasına fırsat vermeden salondan ayrıldı. 
   
   
   
   
   
</TEXT>
</DOC>
