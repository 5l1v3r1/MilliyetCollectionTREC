<DOC>
<DOCNO> 197220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/yazar/civaoglu.html </URL>
<DATE> 2003/11/22/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Olmaz böyle vakalar 
</HEADLINE>
<TEXT>

   
   Yahut... "Coğrafyanın ölümü..." Terör, artık coğrafya sınırları tanımıyor. "Modüler insan..." Yani "elden çıkarılabilir" insan. 
   İntihar eylemiyle son kullanma tarihinin dolmasıyla, artık tıpkı bir mal gibi elden çıkarılabilir insan türü... 
   Adhokrasi... "Belirli bir hedefe kilitlenen ve yoğunlaşan örgüt." 
   Cyborg "insan - makineler" için kullanılan bir deyim. "Bir patlayıcı düzenekle bütünleşen intihar eylemcisi insan - makine..." Bunlar, yerkürede artık on binlerce... Serseri mayın gibiler. 
   
   Hafiyesi Mahmud'lar 
   Bu "geleceğe göçmüş barbarların istila" girişimi, artık geleneksel "Hafiyesi Mahmud" ya da "Molla Mahmud" türü polis tiplemesiyle önlenemez. 
   Batılı eğitim almış teröristlere kök söktüren, çağının ötesinde "geleceğe göçmüş" olanlarla "hack" edebilen... Kendisi de "coğrafyanın ölümü" bilincinde, sınır tanımaz bir küresel polis... Küresel güvenlik için adhokrat... Sistem adına modüler insan... Yüksek değerleri savunmak adına gereğinde bir cyborg insan makine... 
   Yani... 
   Hafiyesi Mahmud değil. "Molla Mahmud" da değil. 
   Terörist, üçüncü dünyanın bedevi yaşamından üremiyor. Avrupa'nın ve ABD'nin metropollerinde en iyi okullardan yetişiyor. 
   "Sarmaşıklı" diye anılan en iyi okullardan yetişmiş hocalardan ve onların kamplarından terör eğitimi alıyor. 
   Türkiye, son eylemlerin katillerini hiç zorlanmadan, çok kısa sürede ortaya çıkardı. Başarıdır. 
   Ama "istihbaratla" eylemin daha gerçekleşmeden önlenmesi de gerekir. 
   Bunca insan öldükten, Türkiye, "terörün hassas coğrafyası" kapsamında algılandıktan sonra, iki adamın adı neyi değiştirir 
   İçişleri Bakanı Aksu birikimlidir. Türkiye'de çok değerli ve çağdaş polisler de var... Kızağa çekilmesinler. 
   
   Mısır örneği 
   Dün, Cuma... 
   İstanbul'da müşteri çoğunluğunu yabancıların oluşturduğu restoranlardan birinde öğle yemeğindeydim. 
   Özellikle cuma öğle yemeklerinde, orada yer bulmak hadisedir. 
   Bir yöre ülkesinin bakanı ve birkaç ortak dostla aynı masadaydık. 
   Bizim dışımızda, bir masa daha... O kadar. 
   Koca salon bomboştu. 
   Herkesin korku içinde olduğu, bombalarla havaya uçurulmak kabusunu yaşadığı İstanbul'da, hemen hemen her yer böyle... 
   Türkiye insanının bile çekindiği coğrafyaya, turist ya da yabancı sermaye gelir mi 
   Türkiye korkulu bir rüyaya yatmak üzeredir. 
   
   Sıra dışı eylemler 
   Sinagogların, HSBC Bankası'nın ve İngiltere Başkonsolosluğu'nun önündeki patlamalar, sıradan terör eylemleri değil. 
   Polisin açıkladığı, iki lümpen katilin adları, onlara temin edilen patlayıcı yüklü araçlar, böylesine "çaplı" ölüm eylemlerini izah etmez. 
   Asıl bu "kenarın cyborg" larının, yani "gettolardan insan - makine katillerin" iplerini ellerinde tutanlar bilinmelidir. 
   "Büyük oyun" oynayanlara ve amaçlarına, stratejilerine, taktiklerine iyi teşhis konulmalıdır. 
   Kimileri, bu son eylemlerle "Türkiye'nin batılı olduğu nihayet anlaşıldı. AB'ye tam üyeliğin gerekliliği görüldü" gibi yorumlar yapıyor. 
   Bu tür yorumlar akıp geçen bir filmin "tek karesindeki görüntü" yü yansıtır. 
   Geçicidir. 
   Filmin daha sonraki karelerinde, görüntüler değişir. 
   "Böylesine belalı bir ülkeyi mi AB olarak içimize alacağız" kaygıları zamanla ağır basar. 
   Piramidin tepesindekiler, Anıtkabir görüntülerinde ve defter satırlarında başka... Bürokraside, üniversitede, Diyanet'te, liselerde, güvenlik örgütlerinde başka görüntülerle temsil edildikçe, Türkiye'nin işi zordur. 
   İngiltere'ye ders vermek isteyen El Kaide, acaba bu dersi neden İngiltere'de veremedi Yoksa Türkiye'de meydanı boş mu buldu 
   "Olur böyle vakalar, polis gelir yakalar" dönemi geride kaldı. 
   
      
   
</TEXT>
</DOC>
