<DOC>
<DOCNO> 152383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sonspo15.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Buz hokeyinde dev mücadele... Dünya Şampiyonası başlıyor... 
</HEADLINE>
<TEXT>

     Buz hokeyinde dünyanın en iyi takımı Finlandiya'da ortaya çıkacak. 68. Dünya Buz Hokeyi Şampiyonası, yarın Finlandiya'da başlıyor. 
     Helsinki, Tampere ve Turku kentlerinde, 4 grupta toplam 16 takımın katılmasıyla düzenlenen şampiyona 16 gün sürecek. 
     Şampiyonada A Grubu'nda başkent Helsinki'de, geçen yılın şampiyonu Slovakya'nın yanısıra Almanya, Ukrayna ve Japonya, B Grubu'nda Tampere'de Rusya, ABD, İsviçre ve Danimarka, C Grubu'nda Turku'da İsveç, Kanada, Letonya ve Belarus, D Grubu'nda başkent Helsinki'de evsahibi Finlandiya, Çek Cumhuriyeti, Avusturya ve Slovenya yer alıyor. 
     Şampiyonanın ilk gün programı şöyle 
     
     
15.00 ABD-Danimarka 16.00 Çek Cumhuriyeti-Slovenya ve Kanada-Belarus 19.00 İsviçre-Rusya 20.00 Avusturya-Finlandiya ve Letonya-İsveç 
     Şampiyonada gruplardaki ilk tur müsabakaları 26-30 Nisan, 2. tur maçları 2-6 Mayıs tarihleri arasında Turku ve Helsinki, çeyrek finaller 7, yarı finaller de 9 Mayıs'ta Helsinki'de yapılacak. 
     Yarı finalde galip gelen takımlar, yine Helsinki'de 11 Mayıs Pazar günü finalde karşılaşırken, mağluplar ise 10 Mayıs Cumartesi günü üçüncülük mücadelesine çıkacak. 
     Geçen yılki şampiyonada Slovakya birinciliği elde ederken, Rusya, İsveç ve Finlandiya da sıralamada bu ülkeyi izlemişti. 
     Buz hokeyinin son 4 dünya şampiyonasının 3'ünde Çek Cumhuriyeti, 1'inde Slovakya şampiyon olurken, evsahibi Finlandiya da 1995'ten sonra 2. kez şampiyon olabilme mücadelesi verecek. 
     





</TEXT>
</DOC>
