<DOC>
<DOCNO> 165020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sontur30.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerliğin kısaltılmasına hükümetten de onay çıktı... 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Genelkurmay Başkanlığı'nın askerlik süresinin erbaş ve erlerde 18 aydan 15 aya, yedek subaylarda 16 aydan 12 aya, kısa dönem askerlerde 8 aydan 6 aya indirilmesini öngören teklifinin hükümet tarafından olumlu karşılandığını bildirdi. 
     Çiçek, Bakanlar Kurulu'nun 5.5 saat süren toplantısının ardından, ele alınan konulara ilişkin gazetecilere bilgi verdi. 
     Toplantıda, askerlik süresinin kısaltılması konusunun ele alındığını belirten Çiçek, bunu hükümetin bir görüş olarak benimsediğini ve bu konuyla ilgili prosedür neyse gereğinin yapılacağını söyledi. 
     Çiçek, askerlik süresinin erbaş ve erlerde 18 aydan 15 aya, yedek subaylarda 16 aydan 12 aya, kısa dönem askerlerde 8 aydan 6 aya indirilmesini öngören teklifin olumlu karşılandığını kaydetti. 
     Böylece askerliğin kısaltılmasına ilişkin Genelkurmay teklifinin önü açılmış oldu. 
     Yasanın kabul edilmesinden sonra 18 aylık askerlik 15 aya, 16 aylık yedek subaylık 12 aya, 8 aylık kısa dönem 6 aya inecek. Silah altındakilerden de süresi dolanlar hemen terhis edilecek. Yaklaşık 90 bin asker tezkere alacak... 
     
     KARAR İMZAYA AÇILDI 

     Adalet Bakanı ve Hükümet Sözcüsü Cemil Çiçek, askerlik süresinin kısaltılmasıyla ilgili Bakanlar Kurulu kararının imzaya açıldığını bildirdi. 
     Çiçek, Bakanlar Kurulu toplantısının ardından, gazetecilere toplantıya ilişkin bilgi verdi. 
     Bir gazetecinin, askerlik süresinin kısaltılması için Bakanlar Kurulu kararının yeterli olup olmayacağını sorması üzerine Çiçek, kararın imzaya açıldığını söyledi. 
     Askerlik süresinin kısaltılması kararının ne zaman yürürlüğe gireceğine ilişkin soru üzerine de Çiçek, karar açıklandığı zaman bunun açıkça ortaya çıkacağını ifade etti. Bunun bir teknik konu olduğunu kaydeden Çiçek, ''Onun için siyaseten şudur, budur demek çok uygun olmaz. Bu işin zarureti neyse... Konuşulan konuyu açıkladım ben size'' diye konuştu. 
     Askerlik süresinin kısaltılması için Bakanlar Kurulu kararının yeterli olup olmayacağının tekrar sorulması üzerine Çiçek, ''Herhalde yeterli oluyor'' dedi. 
     
</TEXT>
</DOC>
