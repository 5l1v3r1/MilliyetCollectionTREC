<DOC>
<DOCNO> 181288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/soneko33.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi Bankası Başkan Vekili Çürük elmalar ayıklandı 
</HEADLINE>
<TEXT>

     Yapı ve Kredi Bankası Yönetim Kurulu Başkan Vekili Halit Soydan, ''çürük elmalar ayıklandı, Türk bankacılık sektörü dimdik ayağa kalktı'' dedi. 
     Soydan, Balıkesir Sanayi Odası ile yerel bir ekonomi gazetesinin ortaklaşa düzenlediği ''Balıkesir, Finansal Yatırım Hedeflerini, Gelişim ve Dönüşüm Hamlelerini Gerçekleştirebilir mi '' konulu toplantıda, 1994-1998 yılları arasında Meksika, Malezya ve Rusya'da yaşanan ekonomik krizlerin Türkiye'yi de etkilediğini söyledi. 
     1999'da 82 banka ve 170 bin çalışan bulunduğunu, bugün itibariyle 57 banka ve 120 bin çalışan kaldığını belirten Soydan, Türk bankalarındaki mevduat oranının Ağustos 2003 itibariyle 133 katrilyon lira civarında olduğunu, 40 katrilyon lira kredi, 10 katrilyon lira da tüketici kredisi kullandırıldığını kaydetti. 
     Soydan, Türk bankacılık sisteminin ekonomiye sağlıklı hizmet edebilecek direnç ve kuvvete kavuştuğunu ifade ederek, ''Krizde en çok mali sektör yara aldı. Ama, gelinen noktada hemen makberi söylemeye başlamayalım. Şimdi karayel esiyor, ancak yarın meltem esecek. Türkiye'deki mali kesime artık güvenebiliriz. Çürük elmalar ayıklandı, Türk bankacılık sektörü dimdik ayağa kalktı'' diye konuştu. 
     Bankacılık Düzenleme ve Denetleme Kurumu BDDK tarafından el konulan İmar Bankası'nın sahipleri Uzan ailesinin devlete olan borçlarını ödeyeceklerine inandığını söyleyen Soydan, ''Uzanlar'ın serveti buna yeter'' görüşünü savundu. 
     
</TEXT>
</DOC>
