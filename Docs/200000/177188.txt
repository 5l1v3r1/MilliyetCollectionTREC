<DOC>
<DOCNO> 177188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/soneko06.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kaçak cep telefonualan başına belayı da almış demektir" 
</HEADLINE>
<TEXT>

     Kaçak olarak yurda sokulan cep telefonları, ''garantili'' ve ''sigortalı'' olanlarının çok altında fiyatla piyasada satılırken, yetkili bayiler, bu telefonları alanları karşılaşacakları sorunlar konusunda uyardı. 
     Cep telefonu pazarındaki kıyasıya rekabet Sony Ericsson, Panasonic, Siemens, Nokia, Motorola gibi markaların yetkili satıcılarını ''yeni ürünle müşterinin karşısına çıkma'' arayışına iterken, ''2. el'' olarak adlandırılan eski telefonları alıp satan kişi ya da firmaların dükkanlarının vitrinlerinde ise son zamanlarda kaçak olarak yurda sokulan ''sıfır'' telefonlar yer almaya başladı. 
     Garantili ve sigortalı olanlardan farklı olarak Türkiye'ye ''belgesiz'' yani ''kaçak'' olarak giren bu cep telefonların fiyatları, garanti, sigorta ve satış sonrası servis hizmeti sunan yetkili mağazalardakilere göre, marka ve modele göre yüzde 30 ila 40 arasında ucuza satılıyor. 
     Nokia'nın ''entegre kamera, multimedya mesajlaşma, Fm radyo'' gibi özellikleri bulunan ''7250'' modeli, yetkili satıcıda 830, kaçak olarak ise 580 milyon liradan alıcı buluyor. Kaçağı 520 milyon liradan satılan ''3650'' modelinin yetkili satıcıdaki fiyatı 680 milyon lirayı buluyor. Kaçak cep telefonu satıcılarında 242 milyon lira olan ''Nokia 2100''ı 180 milyona, 510 milyon lira olan ''Nokia 6100'' 450 milyona, 182 milyon lira olan ''Motorola C 300''ü ise 150 milyon liraya satın almak mümkün. 
     Yetkili satıcılar, kısa vadede karlı gibi gözüken kaçak cep telefonu alışverişinin uzun vadede kullanıcı için cezaevinde yatacak kadar önemli sorunlar doğurduğunu bildirdi. 
     Bu cep telefonlarının gümrükten belgesiz geçirildiği için ''kaçak'' olmanın ötesinde çalıntı olabileceğinin, içinden bir ya da birkaç orijinal parçasının çıkarılabileceğinin, bataryasının değiştirilmiş olabileceğinin gözardı edilmemesi gerektiğini anlatan yetkili satıcılar, kaçak telefon alan kişilerin öncelikle teknik bir sorun yaşadıklarında karşılarında muhatap bulamayacaklarını vurguladı. 
     Kaçak telefon satışı yapanların, ''cep telefonu bir yıldan önce bozulmaz, garantiye ihtiyaç yok'' gibi telkin yöntemleriyle vatandaşların ''akıllarını çelmeye çalıştıklarını'' anlatan yetkili satıcılar, bazılarının da fatura keserek satışın ''meşru'' olduğu yönünde izlenim de uyandırmak istediklerini kaydettiler. Müşterilerin satış sonrasında bir sorun yaşamaya başlamasıyla bu tür uygulamaların aslında ''göz boyamaktan öteye geçmediğinin görüldüğünü'' ifade eden yetkili satıcılar, şunları söylediler 
     '' Birkaç lira kar edeyim diye ucuz olduğu için kaçak telefon alan kişi, başına belayı almış demektir. Çünkü bu alışveriş yasal değildir ve fatura verilmesi bile alışverişi yasallaştırmaz. Telefon eğer çalıntı malsa, bunu alan kişi bulunur. Bu durumda olup da telefonu geri alınan, cezaevine düşen insanlar var.'' 
     
</TEXT>
</DOC>
