<DOC>
<DOCNO> 166066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/sontur09.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanakkale'de "literatürde" bulunmayan balık yakalandı 
</HEADLINE>
<TEXT>

     Çanakkale Boğazı'nda, ''literatürde adı bulunmayan'' balık yakalandı. 
     Sarıçay'ın denize döküldüğü, tatlı su ile deniz suyunun birleştiği mevkide elle yakalanan, 45-50 santimetre boyundaki balık, gençler tarafından deniz suyu dolu kovaya konularak, Su Ürünleri Fakültesi'ne götürüldü. 
     Balığı inceleyen Çanakkale Onsekiz Mart Üniversitesi ÇOMÜ Su Ürünleri Fakültesi öğretim üyesi Doç. Dr. Mustafa Alpaslan, balığın tip olarak ''Kayış Balığı''na benzediğini, ancak yüzüş ve morfolojik özellikleri nedeniyle bu balıktan ayrıldığını belirterek, ''Balık, buraya getirildiğinde şoka uğramış haldeydi. Bu balığın yüzüş şekli aynen denizatına benziyor ve onun gibi yüzeye dik şekilde yüzüyor. Bu tür balık, bizim karasularımızda görülmeyen bir cins. Adını da literatürde bulamadık. Pulsuz ve narin bir balık cinsi. Balığı üniversitemizde daha detaylı bir şekilde inceleme fırsatı bulacağız'' dedi. 
     Doç. Dr. Alpaslan, balığın muhtemelen okyanusta yaşadığını, yolunu kaybederek bölgeye geldiğini de ifade etti. 
     
</TEXT>
</DOC>
