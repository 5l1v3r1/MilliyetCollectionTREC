<DOC>
<DOCNO> 181992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sontur31.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bakan yeğeniyim" diyerek dolandırıcılık yapmışlar... 
</HEADLINE>
<TEXT>

     Kendilerini Milli Eğitim Bakanı Hüseyin Çelik'in yeğeni olarak tanıtıp Eskişehir, Bursa, Gaziantep, Sinop ve Antalya'da, 99 kişiden iş vaadiyle 159 milyar lira toplayan 3 kişinin yargılanmasına başlandı. 
     Ağır Ceza Mahkemesi'nde görülen davanın ilk duruşmasında, tutuklu sanıklar Yaşar Çelik 42 , Edip Çelik 33 ve Nazım Kara 37 hazır bulundu. 
     Mahkeme heyeti, savcının iddianameyi okumasının ardından tutuklu sanıklardan savunma yapmasını istedi. 
     Yaşar Çelik, Milli Eğitim Bakanı Hüseyin Çelik'in yeğeni olduğunu öne sürüp dolandırıcılık yapmadığını iddia ederek, mağdurlardan antepfıstığı ile bal karşılığında para aldığını söyledi. Diğer sanıklar Edip Çelik ve Nazım Kara da aynı yönde savunma yaptı. 
     Mahkeme heyeti, 3 sanığın tutukluluk halinin devamına karar vererek, duruşmayı erteledi. 
     
     OLAY 
     Eskişehir'de yaşayan Engin Işıker ve İbrahim Şenyel ile 30 yakını, kendilerini Milli Eğitim Bakanı Kemal Çelik'in yeğeni olarak tanıtarak, bazı kamu kurumları ve Merkez Bankası'na alınacak eleman temini konusunda müsteşarlık ile ekip olarak çalıştıklarını söyleyen Yaşar Çelik'in banka hesabına toplam 3 milyar 200 milyon lira yatırmıştı. 
     Eskişehir'e okul açılışı için gelen Bakan Çelik'in, Yaşar Çelik adında yeğeni olmadığını öğrenen Engin Işıker ve İbrahim Şenyel, İl Cumhuriyet Başsavcılığı'na şikayette bulunmuştu. 
     Başlatılan soruşturma sonucu 9 Haziran'da yakalanan Yaşar Çelik, Edip Çelik ve Nazım Kara'nın, Eskişehir, Bursa, Gaziantep, Sinop ve Antalya'da iş vaadiyle 99 kişiyi dolandırdıkları belirlenmişti. 
     
</TEXT>
</DOC>
