<DOC>
<DOCNO> 158554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sontur19.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya Büyükşehir Belediye Başkanı, sevgilisi için eşinden boşandı 
</HEADLINE>
<TEXT>

     Antalya Büyükşehir Belediyesi'nin CHP'li Başkanı Dr. Bekir Kumbul, kendisiyle rahat birliktelik yaşamak için aynı soyadı alan sevgilisi Ayşe Kumbul uğruna 33 yıllık eşi Dr. Nurhan Kumbul'dan boşandı. 11 yıllık dava maratonunda birbirini dayak, aldatma, alkolik ve şişman olmakla suçlayan 3 çocuklu çifti mahkeme sonunda boşarken Başkan Kumbul'un bir kızının olduğu sevgilisiyle evleneceği öne sürüldü. 
     52 yaşındaki çiftin boşanma davası 11 yıl sürdü. Ayrılmak istemeyen eşine dava üstüne dava açan Başkan Kumbul, Antalya 6'ncı Asliye Hukuk Mahkemesi'ndeki son duruşmada nihayet boşandı. Mahkeme 22 Aralık 1998 tarihinden buyana ayrı yaşadıkları gerekçesiyle çiftin boşanmasına karar verdi. Özel muayenehanesi olan fizik tedavi uzmanı Dr. Nurhan Kumbul, tazminat ve nafaka talebinde bulunmadı. 
     Bekir ve Nurhan Kumbul'un 29 yaşında Duygu, 28 yaşında Gonca ve 23 yaşında Onur isminde üç çocuğu bulunuyor. Bir dönem CHP milletvekilliği de yapan Başkan Kumbul'un SSK Başhekimi iken tanışıp birlikte olduğu aynı kurumda memur Ayşe Kumbul'dan da kendi nüfusuna kayıtlı Ayşegül' ismini verdiği bir kızı var. 38 yaşındaki Ayşe Kumbul, sevgilisi Bekir Kumbul'la daha rahat birlikte olabilmek için bir süre önce Toprak olan soyadını, mahkeme kararıyla Kumbul olarak değiştirmişti. 
     

     
</TEXT>
</DOC>
