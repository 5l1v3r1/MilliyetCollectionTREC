<DOC>
<DOCNO> 176251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/yasam/yas01.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ufacık bir kaza yüzünden cinayet 
</HEADLINE>
<TEXT>

   Merter'de trafik kazası yüzünden tartışan sürücülerden tekstilci Mehmet Demir Baytekin, 5 kurşunla öldürüldü 
      SİNAN TOROS, HALUK ATALAY İstanbul 
   
   İstanbul Merter'de, iki sürücü arasında küçük çaplı maddi hasara neden olan trafik kazasının ardından çıkan tartışma cinayetle noktalandı. Tekstilci Mehmet Demir Baytekin 40 , tabancayla vurularak öldürüldü. 
   Mesut Uçan'ın 31 kullandığı otomobil ile Baytekin 40 yönetimindeki cip, dün saat 10.40 sıralarında Merter Mehmet Akif Caddesi'nde çarpıştı. Her iki araçta küçük çapta maddi hasara yol açan kazanın ardından sürücüler tartışmaya başladı. Bu sırada silahını çeken Uçan, Baytekin'e beş el ateş etti. Kafa ve göğsünden vurulan Baytekin, hayatını kaybetti. Olay yerine gelen polis, Uçan'ı suç aleti ruhsatsız tabancasıyla birlikte gözaltına aldı. 
   İstanbul'dan aldığı kıyafetleri İzmit'te işportada satarak geçimini sağlayan Uçan, ifadesinde "Kazadan sonra öfkeyle arabadan indi. Bana küfrederek yumruk atmaya başladı. Birden elini beline doğru attığını gördüm. Silahını çıkaracağını sandım. Paniğe kapıldım. O beni vurmadan, ben onu vurdum. Öldürme kastım yoktu" dedi. 
   Baytekin'in ortağı olduğu Styleset Tekstil'in Londra'da dört, Makedonya'da bir, İstanbul'da iki, Manisa ve İzmir'de de birer mağazasının olduğu belirtildi. 
   
   Öldüğünü bilmiyordu 
   Baytekin'in Londra'daki eşi Esin Baytekin, haberi alınca 18.00 sıralarında İstanbul'a geldi. Esin Baytekin, Atatürk Havalimanı'nda başsağlığı dileğinde bulunanlara "Ölmedi daha. Şu anda ameliyatta" karşılığını verdi. 
   
   
</TEXT>
</DOC>
