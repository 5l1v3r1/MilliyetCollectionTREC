<DOC>
<DOCNO> 188868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sontur19.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükelçiliğe saldırı, asker gönderme sürecini etkilemiyor... 
</HEADLINE>
<TEXT>

     Türkiye'nin Irak'a asker göndermesine yönelik alınan yetkinin ardından, Türkiye ile ABD arasında başlaması beklenen teknik görüşmeler için Ankara, Washington'dan yanıt bekliyor. 
     Diplomatik kaynaklar, konuya ilişkin ''top ABD'de'' derken, Bağdat'taki Türk büyükelçiliğine yapılan intihar saldırısının sürece bir etkisinin olmayacağı belirtildi. 
     Sürecin devamına ilişkin ''Ankara'nın hazır olduğuna'' işaret eden kaynaklar, Washington'dan beklenen yanıtın gecikmesinde, Türkiye'nin Irak'a asker göndermesine ilişkin tezkere sürecinin bu kez hızlı olması ve Irak'ın yeniden yapılandırılmasına ilişkin ABD'de gidilen görev değişikliklerinin etkisi olabileceğini ifade ettiler. 
     Kaynaklar, bu çerçevede sürecin uzamasının, daha iyi bir resim görmesi çerçevesinde Türkiye'nin avantajına olabileceğini ifade ettiler. 
     Görüşmeler için henüz bir takvim oluşturulmadığını kaydeden kaynaklar, görüşmelerin ardından iki ülke arasında siyasi-teknik müzakere muhtırasının imzalanacağını belirttiler. 
     Irak'ın kuzeyinde PKK KADEK terör örgütünün bertaraf edilmesine yönelik iki ülke arasındaki anlayış birliğinin devam ettiğini hatırlatan kaynaklar, bu konunun sürecin başlaması için bir koşul teşkil etmediğini belirttiler. Kaynaklar, Türk askeri bölgeye gitse de, gitmese de ABD'nin bu terör örgütüyle mücadeleye devam etmesi gerektiğini kaydettiler. 
     Ankara daha önce, Türk askerinin bölgeye gönderilmesine karşı olan grupların ikna edilmesinin ve Türk askerinin bölgeye sadece askeri değil, ülkenin yeniden yapılandırılmasına katkı çerçevesinde gideceğinin vurgulanmasının önemli olduğunu Washington'a iletmişti. 
     
</TEXT>
</DOC>
