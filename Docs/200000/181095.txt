<DOC>
<DOCNO> 181095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sontur04.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Miras kavgasında 3 kardeş öldü.. 
</HEADLINE>
<TEXT>

     GAZİANTEP AA 

Gaziantep'in Yavuzeli İlçesi'nde, miras kavgası nedeniyle çıkan kavgada 3 kardeş silahla vurularak öldürüldü, bir kişi ağır yaralandı. 
     Hacımallı Köyü'nde, miras nedeniyle uzun zamandan beri aralarında husumet bulunan Mehmet Ali Türkaslan ile kardeşi Hasan Türkaslan'ın çocukları arasında dün miras anlaşmazlığı nedeniyle kavga çıktı. 
     Kavganın ardından köy muhtarı olan Mehmet Ali Türkaslan ile oğlu Mehmet Kasım Türkaslan, evlerine giderek tabanca ve pompalı tüfeklerini alıp, Hasan Türkaslan ile çocuklarının bulunduğu bahçeye gitti. Burada iki aile arasında tekrar başlayan kavga da, muhtar Mehmet Ali Türkaslan ile oğlu tabanca ve pompalı tüfekle Hasan Türkaslan'ın çocukları Ömer, Kasım, Osman ve Mehmet Şaban Türkaslan'a ateş etti. 
     Olayda, Ömer, Kasım ve Osman Türkaslan kardeşler olay yerinde hayatını kaybederken, ağır yaralanan diğer kardeş Mehmet Türkaslan, Gaziantep Devlet Hastanesi'nde tedavi altına alındı. Olaydan sonra yakalanan muhtar Mehmet Ali Türkaslan ile oğlu Mehmet Kasım Türkaslan gözaltına alındı. 
     
</TEXT>
</DOC>
