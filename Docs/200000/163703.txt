<DOC>
<DOCNO> 163703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/soneko24.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu, ÇEAŞ ve Kepez'in imtiyaz haklarını kaldırdı 
</HEADLINE>
<TEXT>

     Bakanlar Kurulu, 1988 ve 1989 tarihli kararnamelerle Çukurova Elektrik A.Ş. ÇEAŞ ile Kepez Elektrik T.A.Ş'ye elektrik üretim, dağıtım, ticaret ve iletim konularında verdiği 70 yıllık imtiyazları yürürlükten kaldırma kararı aldı. 
     Resmi Gazete'nin bugünkü sayısında yayımlanan Bakanlar Kurulu kararınca, 1985 yılında çıkarılan kararname eki yönetmeliğin 2. maddesinde gösterilen görev bölgesinde ÇEAŞ'a 70 yıl süre ile elektrik üretim, iletim, dağıtım ve ticareti yapma görevi verilen ilgili maddeleri ile ikinci maddesinde gösterilen ikinci görev bölgesinde Kepez ve Antalya Havalisi Elektrik Santralları T.A.Ş'nin 70 yıl süre ile elektrik üretimi, iletimi, dağıtımı, işletilmesi ile ticaretin yapılması ve tesislerin kurulması hususunda görevlendirilmesine ilişkin kararnamenin ilgili maddeleri yürürlükten kaldırıldı. 
     Kamu kurum ve kuruluşlarına ait elektrik üretim, iletim ve dağıtım tesislerinden işletme haklarını Çeaş ve Kepez'e veren 1989 yılında çıkartılan kararnamenin ilgili bölümleri de yürürlükten kaldırıldı. 
     Bakanlar Kurulu, Çukurova Elektrik A.Ş'ye ÇEAŞ Adana, Mersin, Hatay, Osmaniye ile Kahramanmaraş'ın 3 köyü, Kepez Elektrik T.A.Ş'ye de Antalya ile Burdur'un Bucak İlçesi'ne bağlı üç köyü için elektrik üretim, dağıtım, ticaret ve iletim konularında 2058 yılına kadar imtiyaz vermişti. 
     
</TEXT>
</DOC>
