<DOC>
<DOCNO> 159297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sonspo25.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Samsunspor ile anlaşamadı... 
</HEADLINE>
<TEXT>

     Birinci Süper Lig'de bitime 1 hafta kala şampiyonluğunu ilan eden Beşiktaş'ın, son hafta Samsunspor ile deplasmanda oynayacağı maçı İstanbul'a alıp, taraftarının önünde şampiyonluk turu atma düşüncesi gerçekleşmiyor. 
     Beşiktaş Kulübü İletişim Komitesi Başkanı Mete Düren, İkinci Başkan Hüsnü Güreli'nin bugün Samsunspor yönetimiyle görüştüğünü, ancak maçın İstanbul'da oynanması için anlaşmaya varılamadığını söyledi. 
     Düren, ligin son haftasındaki Samsunspor maçını programdaki gibi 31 Mayıs Cumartesi günü Samsun'da oynayacaklarını belirterek, ''Şampiyonluk kutlamamızı da 1 Haziran Pazar günü İstanbul'da yapmayı planlıyoruz. Yapılan görüşmelerde maalesef sonuca varılamadı'' dedi. 
     Bu arada Samsunspor'un, maçı İstanbul'da oynamak için Beşiktaş'tan 1 trilyon lira istediği, bu nedenle de anlaşmaya varılamadığı öğrenildi. 

     
</TEXT>
</DOC>
