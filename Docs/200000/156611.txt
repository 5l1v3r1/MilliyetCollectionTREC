<DOC>
<DOCNO> 156611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/soneko12.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler, euroya geçileceğine inanıyor... 
</HEADLINE>
<TEXT>

     İngiltere'de YouGov kamuoyu araştırmaları kuruluşunun SKY televizyonu için gerçekleştirdiği bir yoklamanın sonuçları, halkın büyük bölümünün sterlinin eninde-sonunda terkedileceğine ve tek Avrupa para birimi euroya geçileceğine inandığını ortaya koydu. 
     Halkın üçte ikisinin eoruya geçişe karşı oy kullanacağı, sadece üçte birinin bu gelişmeye ''evet'' diyeceğine dikkat çeken YouGov araştırması, ''karşıt oy kullanacaklarını söyleyenler bile ne olursa olsun eninde sonunda sterlin tarihe karışacak inancında'' dedi. 
     Halkın yüzde 49'unun euroya beş yıl içinde geçileceğine, yüzde 26'sının ise bu süreyi 10 yıl olarak gördüğüne dikkat çeken YouGov, sadece yüzde 8'lik bir azınlığın sterlinin asla terk edilmeyeceği inancında olduğunu bildirdi. 
     Bilindiği gibi ikinci iktidar döneminde seçim bildirgesine euro referandumunu yapacağına dair bir madde koyan İşçi Partisi yönetimi, ortaya çıkan olumsuz havayla gerilemişti. Maliye Bakanı Gordon Brown'ın para birimini değiştirmenin ön şartı olarak ortaya koyduğu beş maddelik bir ''ekonomik zorunluluklar'' listesi üzerindeki son gözden geçirmeyi de tamamladığı, ülkenin bu beş maddeyi yerine getirip getirmediğini yakın zamanda açıklayacağı da belirtiliyor. 
     7 Haziran'a kadar bu açıklamayı yapması beklenen Brown'ın, bu beş maddelik ''ekonomik şartlar'' listesinin tümünün yerine getirilemediğini açıklayacağı tahmininde bulunan ekonomistler, Brown ile Blair'in bir sonraki genel seçim öncesinde referandumun yapılıp yapılamayacağı konusunda görüş ayrılığına düşebileceklerini de belirtiyor. 
     
</TEXT>
</DOC>
