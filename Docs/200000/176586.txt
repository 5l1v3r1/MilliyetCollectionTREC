<DOC>
<DOCNO> 176586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/ekonomi/eko01.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
360 bin hesap, katrilyonluk fark 
</HEADLINE>
<TEXT>

   BDDK'dan Şişli Adliyesi'ne gönderilen yazıda, Pamukbank'a başvuran mudilerin bildirimleriyle İmar'daki kayıtlar arasında 3 katrilyon 380 trilyon fark olduğu belirtildi 
   ERDAL KILINÇ, SERHAT ÜNAL, SEMRA PELEK, TAHSİN AKSU İstanbul 
   
   İmar Bankası soruşturmasını yürüten savcılardan Şişli Cumhuriyet Savcısı Mecit Ceylan, soruşturma için Ankara'dan gelen Emniyet Genel Müdürlüğü Kaçakçılık ve Organize Suçlarla Mücadele Daire Başkanı Hanefi Avcı, İstanbul Emniyet Müdür Yardımcısı Şammaz Demirtaş, İstanbul Mali Şube Müdürü Mustafa Aktaş, BDDK yetkilileri ve hesap uzmanları ile bir araya geldi. 
   Bu arada, bazı bilgisayarların, Bilgi İşlem Şube Müdürlüğü'nden, Mali Şube Müdürlüğü'ne taşındığı görüldü. Söz konusu cihazların, "Merkez Yatırım ve Ticaret AŞ'de ele geçirilen disket ve bilgi kayıtlarının çözümünde kullanılacağı" öğrenildi. 
   
   280 bin kişi, 360 bin hesap 
   Bankacılık Düzenleme ve Denetleme Kurumu'ndan BDDK Şişli Adliyesi'ne gönderilen bir yazıda, "Pamukbank'a başvuran mudilerin bildirimleri ile İmar Bankası kayıtları arasında 3 katrilyon 380 trilyon liralık fark bulunduğu" belirtildi. Bankadaki resmi mevduat 912 trilyon liraydı. Ayrıca 2 katrilyon liralık bono işlemi de tespit edildi. 
   Alınan bilgilere göre bugüne kadar Pamukbank şubelerine 280 bin kişiye ait 360 bin adet hesap için bildirim oldu. İmar Bankası'nın resmi kayıtlarına on binlerce mudiyi geçirmediğini ortaya koyan bu başvurularda bildirilen mevduatın eylüle kadar toplam 5 milyar dolara yaklaşık 7 katrilyon lira ulaşması bekleniyor. BDDK yetkilileri, ilk adımda ya sadece genel müdürlükte de kaydı bulunan mudilere ödeme yapılması ya da örneğin "herkese 5'er milyar lira" gibi bir adımla mağduriyetin hafifletilmesi formüllerinin üzerinde çalıştıklarını söylediler. 
   
   Antikalara tespit 
   Polis, Uzanlar'a ait Ulus'taki bir depo ile Florya ve Heybeliada'daki aile yakınlarına ait evlere giderek bazı tablo ve antik değer taşıyan eşyaların tespitini yaptı. Hakan Uzan'ın Ulus Palmiye Evleri'ndeki dairesi aranırken ile İmar Off Shore'un işlemlerini yürüten Tavşanoğlu Hukuk Bürosu'nda savcı nezaretinde araştırma yapıldı. Uzanlar'ın kalabilecekleri bütün oteller de kontrol edildi. 
   
   
</TEXT>
</DOC>
