<DOC>
<DOCNO> 185604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sonspo30.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray - Real Sociedad 1-2 
</HEADLINE>
<TEXT>

     Avrupa Şampiyonlar Ligi D Grubu'nda mücadele eden Galatasaray, İspanya'nın Real Sociedad takımına 2-1 yenildi. 
     
     İLK YARI 

     Karşılaşmaya Tamas'ın büyük hatasından kaynaklanan golle adeta yenik başlayan Galatasaray, bir anda şok oldu. Golün ardından toparlanmakta güçlük çeken sarı-kırmızılı futbolcular, üst üste pas hataları ve top kayıpları yaptı. İlk yarının 20. dakikasından sonra oyunda hakimiyeti ele geçiren Galatasaray, tüm hatlarıyla rakip kaleye yüklendi. Genelde kanatlardan yapılan ortalarla gol arayan, zaman zaman da pozisyon bulan ev sahibi ekip, tüm çabasına karşın gol bulamayınca devreyi yenik kapadı. 
     Sarı-kırmızılılarda Hasan, Ayhan, Cihan ve Tamas'ın etkisiz oyunu dikkat çekerken, Hakan Şükür de uygun pozisyonlarda etkili olamadı. 
     Maça golle başlayan Real Sociedad ise daha sonra bu avantajını koruma çabası içine girdi. Oyun kurmaktan çok, Galatasaray'ın organize olmasını engellemek isteyen konuk ekip, kalabalık savunmasıyla bunu başarıp, ani ataklarla gol aradı. İspanyol ekibi, ilk yarıyı istediği skorla kapatmayı bildi. 
     1. dakikada Frank De Boer'in kaptırdığı topa ceza alanı çizgisi üzerinde Nihat gelişine vurdu. Meşin yuvarlak yandan auta gitti. 
     3. dakikada solda topla buluşan Nihat, karşısındaki Tamas'ı şık bir hareketle rahat bir şekilde geçti ve pasını kale alanındaki Kovacevic'e gönderdi. Bu oyuncu, De Boer'in önünden düzgün bir vuruşla topu filelere gönderdi 0-1. 
     9. dakikada sol çaprazdan Prates'in kullandığı serbest atışta, kaleci Westerveld topu parmaklarıyla kornere çeldi. 
     26. dakikada ceza alanı sol çaprazında topla buluşan Hakan Şükür, şut çekmek için uygun pozisyon bulamayınca, meşin yuvarlağı arka direkteki Prates'e aktardı. Bu oyuncu istediği kafa vuruşunu yapamayınca kaleci topa sahip oldu. 
     28. dakikada sağ çaprazdan Prates'in ortasında, ceza alanı içinde iyi yükselen Cihan kafayı vurdu. Meşin yuvarlak yandan auta gitti. 
     33. dakikada sağdan Prates'in orta olarak kullandığı serbest atışta, Hakan Şükür kafayı vurdu, top auta gitti. 
     36. dakikada sağdan hızla çıkan Nihat, Mondragon'u etkisiz hale getirmesine rağmen topa yetişmekte gecikince pozisyonunu kaybetti. Nihat topu Karpin'e çıkarırken, bu oyuncu da ceza yayı üzerindeki Kovacevic'i gördü. Galatasaray ceza alanı içinde oluşan karambolde, Kovacevic'in şutunda top Mondragon'da kaldı. 
     37. dakikada Ayhan'dan kaptığı topla hareketlenen Xabi Alonso, Mondragon ile karşı karşıya kaldı. Kolombiyalı kaleci, yetişen savunma oyuncularının da yardımıyla topa sahip oldu. 
     40. dakikada Galatasaray'da Prates sakatlanınca yerini Batista'ya bırakmak durumunda kaldı. 
     45. dakikada sağ taraftan çalımlarla ceza alanına giren Sabri'nin yerden pasında, penaltı noktası üzerinde Hasan topa çok sert vurdu. Meşin yuvarlak Hakan Şükür'e çarpınca, sarı-kırmızılılar bir büyük fırsatı değerlendirememiş oldu. 
     Karşılaşmanın ilk yarısı, 1-0 Real Sociedad'ın üstünlüğüyle sona erdi. 
     
     İkinci yarı 

     Maçın ikinci yarısına, savunmada aksayan Tamas'ın yerine Arif'i alarak başlayan Galatasaray, rakibi üzerinde müthiş bir baskı kurdu. Real Sociedad'a adeta top göstermeyen sarı-kırmızılılar, geliştirdikleri ataklarla sürekli tehlike yarattı. Bunlardan birinde Hakan ile golü bulup rahatlayan Galatasaray, galibiyet için ümitlenirken, Xabi Alonso'nun kafa golüyle bir kez daha yenik duruma düştü. Hasan'ın da atılmasıyla oyunda etkinliğini yitiren Galatasaray, Juventus deplasmanında aldığı yenilginin ardından sahasında da Real Sociedad'a yenilerek puansız kaldı. 
     Konuk ekip ise ikinci yarının büyük bölümünde sahasında kaldı. Galatasaray baskısından kurtulmaya çalışan İspanyol ekibi, golü yemesine rağmen beklenmeyen bir anda yeniden öne geçince büyük moral buldu. Real Sociedad, Şampiyonlar Ligi'nde ikinci maçını da kazanarak yoluna kayıpsız devam etti. 
     47. dakikada Arif'in pasında ceza alanı sağ çaprazında topla buluşan Hakan, daralan açıya rağmen şutunu attı. Top savunmadan döndü. 
     52. dakikada soldan Arif'in kullandığı korner atışında, Hakan Şükür topa kafayı vurdu. Meşin yuvarlak az farkla üstten auta çıktı. 
     59. dakikada Arif'in gönderdiği topla ceza alanı içinde buluşan Hakan, pasını uygun durumdaki Sabri'ye çıkardı. Bu oyuncunun çok sert vuruşunda, top Potillon'dan döndü. 
     61. dakikada Arif'in derinlemesine pasında, penaltı noktası üzerinde topla buluşan Hakan Şükür, şık bir plaseyle kaleci Westerveld'in solundan filelere gönderdi 1-1. 
     63. dakikada Hasan'ın soldan orta şut karışımı vuruşunda, kaleye yönelen topu Westerveld tokatlayarak kornere çeldi. 
     64. dakikada Cihan ile verkaç sonrası çalımlarla ceza alanına giren Sabri, son vuruşu iyi yapamayınca top kalecide kaldı. 
     72. dakikada Karpin'in sağdan kullandığı korner atışında, ceza sahasında Xabi Alonso topa kafayı vurdu. Meşin yuvarlak üst direğe çarparak kale çizgisinin içine düştü. Yardımcı hakemin uyarısıyla, maçın hakemi Fandel gol kararı verdi ve konuk ekip yeniden öne geçti 1-2. 
     77. dakikada Arif, ceza alanı içinde topu arkasındaki Sabri'ye çıkardı. Bu oyuncunun vuruşunda top üstten auta gitti. 
     82. dakikada Hasan, girdiği ikili mücadele sonrası Alkiza'ya yaptığı hareket nedeniyle kırmızı kart gördü. 
     87. dakikada Arif'in duvar pasıyla ceza alanı sağ çaprazında topla buluşan Hakan Şükür, meşin yuvarlağı kale içine doldurdu. Kale alanı içinde Arif'den önce yatan kaleci Westerveld topa sahip oldu. 
     90. dakikada Sabri'nin yaklaşık 25 metreden yerden sert şutunda, kaleci Westerveld uzanarak topu güçlükle kornere çeldi. 
     Karşılaşma, Real Sociedad'ın 2-1'lik üstünlüğüyle sona erdi. 
     
     NOTLAR 

     -Hakan Şükür, bu sezon resmi maçlarda attığı 7 golün 6'sını, Galatasaray'ın Olimpiyat Stadı'ndaki maçlarında kaydetti. 
     Diyarbakırspor 2 , CSK Sofya, Gençlerbirliği, Fenerbahçe ve bu akşamki Real Sociedad maçlarında fileleri havalandıran Hakan, deplasmanda ise sadece Juventus'a gol atabildi. 
     Hakan, Atatürk Olimpiyat Stadı'nda oynanan tüm maçlarda gol atmayı başarırken, Real Sociedad karşısında da etkili ve akıllı futboluyla göz doldurdu. 
     -Galatasaray'da kaptan Bülent, maç boyunca hakem Fandel'e itirazlarda bulundu. 
     -Sarı-kırmızılı taraftarlar, tezahüratları ve zaman zaman yaktıkları meşalelerle, iki kez yenik duruma düşen takımlarını ateşlemeye çalıştı. 
     Maçta başarılı bir performans sergileyen Prates, sakatlanınca 40 dakikada oyundan alındı. Bu oyuncunun sakatlandığını bilmeyen taraftarlar, Prates'i oyundan aldığı için Fatih Terim'i ıslıklarla protesto etti. 
     
     GALATASARAY 7 MAÇTIR KAZANAMIYOR 

     Galatasaray, Avrupa Şampiyonlar Ligi'nde oynadığı son 7 maçı kazanamadı. 
     Geçtiğimiz sezon Şampiyonlar Ligi'ne doğrudan katılan ve ilk maçında Lokomotiv Moskova'yı 2-0 yenen sarı-kırmızılılar, o maçtan bu yana galip gelemedi. 
     -Maçın 82. dakikasında kırmızı kart gören Hasan, soyunma odasına giderken bazı taraftarlarca protesto edildi. 
     -Maç sonrasında iki takım futbolcuları centilmence birbirini kutlayıp, forma değiştirdi. 
     -Maçın sonlarında bir pozisyonda şut atan Sabri'ye kızan Hakan Şükür, karşılaşmanın bitiminde de kaleci Mondragon'un yanına gidip, hareketlerle ''elinin üzerinden gol yiyorsun'' dedi. Mondragon da Hakan'ı tersledi. 
     
</TEXT>
</DOC>
