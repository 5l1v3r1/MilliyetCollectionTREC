<DOC>
<DOCNO> 189279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sondun43.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül'den kurtuldular, feribot kazasında can verdiler 
</HEADLINE>
<TEXT>

     New York'ta 11 Eylül 2001'deki terör saldırılarından kurtulmayı başaran BM güvenlik görevlisi Darius Marshall ve avukat John Healy, ölüme feribot kazasında yakalandı. 
     BM'de diplomatik güvenlik görevlisi olarak çalışan 25 yaşındaki Marshall'ın trajik ölümü, BM çalışanları ve çevresinde şok etkisi yarattı. 
     BM'de güvenlik biriminin başında bulunan Michael McCann, çevresinde çok sevilen Marshall'ın ölümünün herkesi çok üzdüğünü söyledi. 
     Terör saldırıları sırasında Dünya Ticaret Merkezi'nin yakınında bulunan Darius Marshall, sığındığı kitapçıda yıkılan binalardan düşen bir cismin kafasına çarpması sonucu ağır yaralanmıştı. 
     Ticaret Merkezi'nin 35 ve 36. katlarındaki sigorta şirketinin ofisinden son anda kaçarak terör saldırılarından kurtulmayı başaran 44 yaşındaki sigorta avukatı John Healy de feribot kazasında can verenler arasında. 
     Kemper Sigortacılık'tan yapılan açıklamada, oğluna beyzbol idmanı yaptırmak için işten erken ayrılan ve evine gitmeye çalışan Healy'nin trajik ölümünün büyük üzüntü yarattığı belirtildi. 
     Bu arada, Manhattan-Staten Adası seferini yapan feribotun beton iskeleye bindirmesi sonucu 10 kişinin ölümü ve 42 kişinin yaralanmasıyla sonuçlanan kazanın nedeninin anlaşılması için başlatılan soruşturma sürüyor. 
     Federal Soruşturma Bürosu'nun FBI da dahil olduğu soruşturmada yetkililer, kaza sırasında dümende bulunan 2. kaptan Richard Smith'in bayılarak bilincini yitirmiş olmasının trajik kazanın nedeni olabileceği üzerinde duruyorlar. 
     Yetkililer, Smith'in kaza sırasında kesinlikle alkollü olmadığının belirlendiğini, herhangi bir ilaç alıp almadığı yönündeki testlerin devam ettiğini belirttiler. 
     Kazadan sonra intihara teşebbüs eden ve hastaneye kaldırılan 2. Kaptan Smith'in durumunun hala kritik olduğu kaydediliyor. 
     
</TEXT>
</DOC>
