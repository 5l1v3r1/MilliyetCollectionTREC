<DOC>
<DOCNO> 197069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sonspo17.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor, Galatasaray için kampa girdi... 
</HEADLINE>
<TEXT>

     Denizlispor Futbol Şubesi Başkanı Turgut Dalaman, Galatasaray maçında gülen taraf olacaklarını savundu. 
     Şampiyonluk kovalayan Galatasaray ile üst sıraları hedefleyen Denizlispor arasındaki mücadelenin zevkli ve kaliteli geçeceğini belirten Dalaman, ev sahibi olmanın avantajını kullanarak, sahadan 3 puanla ayrılmak istediklerini söyledi. 
     Rakiplerinden çekinmediklerini de ifade eden Dalaman, ''Sahaya ne yaptığını bilen, kazanmak için maç öncesi hazırlanan stratejiyi uygulayan bir takım olarak çıkacağız. Rakibimizin silahlarını etkisizleştirip, kendi silahlarımızı iyi kullanacağız. 90 dakika tamamlandığında da gülen taraf Denizlispor olacak'' dedi. 
     Öte yandan, Galatasaray maçının hazırlıklarını bugün yaptığı antrenmanla tamamlayan yeşil-siyahlı futbolcular, Karahayıt Beldesi'nde kampa girdi. Takımda sakat ya da kart cezalısı futbolcu bulunmuyor. 
     Yönetim kurulu da galibiyet halinde futbolculara 5, beraberlik halinde de 2 milyar lira prim verilmesini kararlaştırdı. 
     
</TEXT>
</DOC>
