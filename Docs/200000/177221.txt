<DOC>
<DOCNO> 177221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/soneko39.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Şahin'den sert yanıt Sami Evren, siyaseti ön planda tutuyor 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, memur maaşlarına yapılacak artış ile ilgili olarak, ''Sendikalara, işte size yüzde 15, yüzde 20 zam vereceğiz dememiz için elimizde 2004 yılı bütçe büyüklüklerinin olması lazım'' dedi. 
     Şahin, Başbakanlık merkez binasında bazı memur sendikaları ile yaptığı toplu görüşme toplantısının ardından açıklamalarda bulundu ve soruları yanıtladı. 
     Memurlarla yapılan toplu görüşmeyi düzenleyen yasada bazı eksiklikler bulunduğuna işaret eden Şahin, ''Memur sendikalarının siyasi irade ile uyum içinde olmaları lazım. Kavga, gürültü ile bu iş aşılmaz. KESK Genel Başkanı Sami Evren, siyaseti ön planda tutuyor. Siyasi endeksli sendika hem kendisine hem memura bir fayda getirmiyor. Siyaset yapılacaksa siyasi partiler var. Orada siyaset yapabilirler'' dedi. 
     Görüşmeler sonunda bir mutabakat metni imzalamayı hedeflediklerini ifade eden Şahin, Uzlaşma Kurulu'nda tarafların kabul edebileceği bir metin ortaya çıkmasının önemine işaret etti. 
     Hükümetin mevcut şartlar içinde memura en iyisini vermeyi hedeflediğini anlatan Şahin, memurların kendilerinin mesai arkadaşı olduğunu ve birlikte halka en iyi hizmeti verme gayreti içinde bulunduklarını söyledi. 
     Türkiye'nin ekonomik açıdan sıkıntılı bir dönemden geçtiğini ifade eden Şahin, problemlerin çözülmesi ve ekonomik istikrarın sağlanmasını amaçladıklarını ancak bu geçiş sürecinde gönüllerinden geçen rakamları işçilere ve memurlara tam olarak verememenin üzüntüsünü yaşadıklarını kaydetti. 
     Şahin, tarafların anlaşabilmesi için masaya anlaşma niyeti ile gelmesi gerektiğine işaret ederek, şöyle devam etti 
     ''Eğer siz görüşme masasına anlaşma niyeti ile gelmezseniz, bir sonuca varmak mümkün değildir. Evren, öncelikle sendikal haklar, toplu sözleşme ve grev hakkına sahip olma ve memurlara siyaset yapma imkanı sağlayan düzenleme konusunda bizden söz istedi. Biliyorsunuz, Anayasa'da memurlara grev imkanı tanınmıyor. Ayrıca, memurların siyaset yapma hakkına sahip olmaları için Anayasa'nın 68. maddesinde değişiklik gerekiyor. 15 günlük toplu görüşme sürecinde Anayasa değiştirme taahhüdünde bulunmamız söz konusu değil. Kaldı ki içinde geçtiğimiz bu süreçte memurların siyaset yapma hakkına sahip olmasını isabetli görmüyoruz. Evren, devletin memurunun siyasi parti memuru haline gelmesini, vatandaş kamu kurumlarına gittiğinde yakalarında parti rozeti olan memurlarla karşılaşmasını umut ediyor ve hükümetten söz istiyor. Bu toplu görüşmelerin konusu değil.'' Bakan Şahin, ''Keşke 2004 yılı ile ilgili bütçe büyüklükleri belli olsaydı, biz de hükümet olarak memur sendikalarına şu artış sağlanacak deme imkanına sahip olsaydık'' diye konuştu. 
     Toplu görüşmeler ile ilgili yasanın gözden geçirilmesi gerektiğini, bu konuda Çalışma ve Sosyal Güvenlik Bakanlığı'nda bir komisyon oluşturulduğunu belirten Şahin, bir soru üzerine, Hazine ve Maliye olarak 2003 yılında, memura verilmesi gerekenin üzerinde bir zam verdiklerini düşündüklerini, bütçede öngörülenin üzerinde, 400 trilyon liralık ilave para verdiklerini kaydetti. 
     Şahin, uzlaşma sağlanıp sağlanmadığına ilişkin bir tutanağın Bakanlar Kurulu'na gönderileceğini, Bakanlar Kurulu'nun da lehte veya aleyhte bir yol çizeceğini bildirdi. 
     Bu yıl yasayı uygulayarak bir mutabakata varılması temennisi içinde olduklarını ifade eden Şahin, basın açıklamasının ardından Türkiye Kamu-Sen Genel Başkanı Bircan Akyıldız ile ayaküstü bir süre görüştü. 
     Görüşmeden sonra Akyıldız, sakalını göstererek, ''İşe yarıyor'' şeklinde ifade kullandı. 
     
</TEXT>
</DOC>
