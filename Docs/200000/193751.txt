<DOC>
<DOCNO> 193751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/soneko10.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Orta Avrupa'nın en büyük tekstil pazarı kapanıyor... 
</HEADLINE>
<TEXT>

     Macaristan'ın başkenti Budapeşte'de bulunan ve Orta Avrupa'nın en büyük tekstil pazarı olarak nitelendirilen Jozsef Varoş pazarının gelecek yıl Şubat ayında kapatılacağı bildirildi. 
     Yaklaşık 200 Türk şirketinin söz konusu pazarda iş yaptığı ve Türkiye'den getirilen tekstil ürünlerini satışa sunduğu belirtilerek, Türk firmalarının buradaki yıllık toplam cirolarının da 100 milyon dolara yaklaştığı kaydedildi. 
     Pazarın bulunduğu 8. bölgenin Belediye Başkanı Bela Csecsei, konuya ilişkin yaptığı açıklamada, Macaristan'ın önümüzdeki Mayıs ayında AB üyesi olacağını, AB'nin bu gibi açık pazarlara sıcak bakmadığını, bu nedenle de 2004 yılı Şubat ayında kapatılacağını bildirdi. 
     Pazarda toplam 1500 yabancı ve Macar şirketinin iş yaptığını hatırlatan Csecsei, pazarın kapanması ile vergi gelirlerinde büyük düşüş yaşayacaklarını, ancak bu pazarda yaşanan yasa dışı olaylardan bıktıklarını bu yüzden de mutlu olduklarını söyledi. 
     
</TEXT>
</DOC>
