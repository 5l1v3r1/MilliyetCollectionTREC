<DOC>
<DOCNO> 156629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/soneko30.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hyundai, Starex modeline 3 binin üzerinde sipariş aldı... 
</HEADLINE>
<TEXT>

     Kibar Holding Yönetim Kurulu Başkanı Asım Kibar, sanayideki yatırımların uzun vadeli işler olduğunu söyledi. 
     Kibar, İzmit'in Alikahya Beldesi'ndeki Hyundai Assan fabrikasında Starex modelinin ihracatı dolayısıyla düzenlenen törende yaptığı konuşmada, son yıllarda büyük ekonomik sıkıntılar yaşayan Türkiye'nin, yabancı yatırımcıların teknoloji ve finansman imkanlarından azami derecede istifade etmek istemesinin doğal olduğunu belirterek, ''Yatırımlar spot işler değil, uzun vadelidir'' dedi. 
     Hyundai Motor Company'nin, 2010 yılına kadar dünyanın en büyük 5 üreticisinden biri olmayı hedeflediğini, kendilerinin de, stratejilerini bu hedefe yönlendirdiğini ifade eden Kibar, şunları kaydetti 
     ''Binlerce kilometre uzaktan teknoloji ve finansman getirerek yatırım yapmış ve yatırımlarına ülkemizin en sıkıntılı döneminde dahi devam eden müteşebbisler, imalat için gereken parçaları, diğer Avrupa Birliği menşeli yatırımcılarla aynı koşulda ithal edebilmelidir. Starex modeli, bir ay içerisinde 3 bin adetin üzerinde sipariş alarak, daha şimdiden başarısını kanıtlamıştır. Avrupa, Afrika, Ortadoğu, Rusya ve Türk Cumhuriyetleri'ni kapsayan yaklaşık 60 ülkeye yapılan Starex ihracatının, Türkiye ekonomisine bu yıl 250 milyon doların üzerinde döviz kazandırması planlanmıştır. Bu rakamın, gelecek yıl ise 350 milyon doların üzerinde olması hedeflenmektedir.'' 
     
     KİM'İN KONUŞMASI 
     Kore Cumhuriyeti'nin Ankara Büyükelçisi Young-Ki Kim de, Kore ve Türk firmalarının işbirliğinin parlak bir gelecek vaat ettiğini söyledi. 
     Hyundai-Assan fabrikasının, iki ülkenin ekonomik işbirliğinin geliştirilmesinde önemli bir rol oynadığını ifade eden Kim, şöyle konuştu 
     ''1997'de faaliyete geçip Accent binek arabalarının üretimine başlayan bu fabrika, Starex modelini Avrupa, Ortadoğu ve Afrika ülkelerine ihraç ederek yeniden atlama zemini kazanmıştır. Bu ihracat, iki ülkenin ekonomik işbirliğinin geliştirilmesinde güzel bir emsal teşkil edecektir. Kore'nin teknoloji yeteneğiyle Türk firmalarının yönetim yeteneğini bağlayan bunun gibi sanayi işbirliğinin geleceği çok parlaktır.'' Konuşmaların ardından, Kibar Holding Yönetim Kurulu Başkanı Asım Kibar, Dışişleri Bakanlığı'na armağan edilen Starex'in anahtarını, Dışişleri Bakanı ve Başbakan Yardımcısı Abdullah Gül'e teslim etti. 
     Abdullah Gül, Starex'in direksiyonuna geçerek kısa süreli bir kontrol yaptıktan sonra fabrikayı gezdi. İhracat için yola çıkacak olan TIR'ların bulunduğu bölümün kurdelasanı Başbakan Yardımcısı Gül, Çevre ve Orman Bakanı Osman Pepe, Kocaeli Valisi Erdal Ata ve Asım Kibar birlikte kestiler. 
     
</TEXT>
</DOC>
