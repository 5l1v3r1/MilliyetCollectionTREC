<DOC>
<DOCNO> 162409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/yazar/uras.html </URL>
<DATE> 2003/06/11/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Hillary Clinton yaşadıklarını yazdı 
</HEADLINE>
<TEXT>

     Pazartesi sabahı ABD'deki kitapçılar Hillary Clinton'ın "Tarihi Yaşamak" Living History başlığını taşıyan kitabını satmaya başladı. New York'ta Rockefeller Center'daki ünlü Barnes Noble isimli kitabevinde saat 11.00'de Hillary kitabını imzalayacaktı. Erken gidersem Hillary'i görebilirim ümidi ile yollara düştüm... Ama ne mümkün .. Ünlü Beşinci Cadde üzerindeki kitabevinin önüne yaklaşılamıyordu. TV yayın araçları, fotoğrafçılar, kamera elemanları ve de kitap alarak Hillary'e imzalatmak için kuyruğa girenler yolları doldurmuştu... Hillary saat 14.00'e kadar kitap imzaladı. O saatten sonra kitabevinin içindeki uzun kuyrukta bekleyerek bir kitap alabildim. 
     Kitabı yayımlayan "Simon Schuster" yayınevi, Clinton çiftine hatıralarını yazmaları için önceden 20 milyon dolar ödemiş. Bu paranın 8 milyon dolarını Hillary alıyor. Kalanı hatıraları 2004 yılında yayımlanacak olan kocası Bill Clinton'ın. 
     Yayıncısı Hillary'nin kitabının 9 Haziran Pazartesi günü bütün kitabevlerinde aynı saatte satışa çıkarılması için çok ciddi çalışmalar yaptı. Ama geliniz görünüz ki, Associated Press haber ajansı Hillary'nin kocasının aşk macerası ile ilgili olarak kitapta yazdıklarını medyaya aktarınca kıyamet koptu. Yayınevi yönetimi, haber ajansını dava etmeye hazırlanıyor. 
     Kitabın satışa sunulmasından bir akşam önce pazar akşamı "ABC" televizyon kanalında ünlü TV yorumcusu Barbara Walters'ın Hillary ile daha önce yaptığı bir saatlik söyleşisi banttan verildi. Kitabın kamuoyunun ilgisini en fazla çekecek bölümü Bill Clinton'ın aşk maceraları olmalı ki, söyleşide bu bölümleri öne çıkarıldı. Hillary "buğulu gözlerle", "...Kocam önce böyle bir maceram olmadı" dedi. "Sonra her şeyi itiraf etti... Çok sarsıldım... Dostlarım bana yardımcı oldu..." şeklinde "dramatik" konuşmalar yaptı. 
     Bir günde 562 sayfalık kitabı okuyamadım ama, yazılanlara hızla baktım... Kitapta o kadar çok yer ve şahıs ismi var ki... İlk dikkatimi çeken bu oldu. Kitabın arkasında tam 28 sayfa, bu yer ve şahıs isimlerine ayrılmış. Acaba Türkiye ile ilgili bir yer ve şahıs ismi var mı diye baktım... Bulamadım... Belki vardır da ben aceleden görememişimdir. 
     Hillary hatıralarını yazmaya "Ben cumhurbaşkanı karısı veya senatör olarak doğmadım. Ben demokrat olarak doğrum" diye başlıyor. "Beyaz Saray'ın mermer holünden kapıya doğru yürürken kocam beni kollarına aldı. Vals ederek kapıya yaklaştık... Ve sekiz yıl boyunca yaşadığım tarihe ve Beyaz Saray'a 'Elveda' dedim .." diyerek hatıralarını noktalıyor. 
     Hillary Rodham, 1947'de Illinois'de doğdu. Babası varlıklı bir işadamı idi. 1973'te Yale Üniversitesi'nin hukuk bölümünden mezun oldu. İki yıl önce aynı bölümden mezun olan Bill Clinton ile evlendi. Avukatlık yaptı. Kocası Arkansas valisi seçildi. Sağlık reformu, kadın ve çocuk hakları konularında çalıştı. 1991'de ABD'nin en başarılı yüz avukatı listesine girdi. 2000'de New York senatörü seçildi. 2004 seçiminde Demokratların başkanlık şansı yok. Bush gene seçilecek. Ama Hillary'nin hedefi 2008 seçimlerine, Demokrat Parti'nin başkan adayı olarak katılmak. 
     
     

</TEXT>
</DOC>
