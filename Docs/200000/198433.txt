<DOC>
<DOCNO> 198433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sonspo06.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İstikrar abidesi Ronaldo'nun gurur günü... 
</HEADLINE>
<TEXT>

     Beşiktaş'ın Fenerbahçe ile 30 Kasım Pazar günü yapacağı derbi maç, Brezilyalı futbolcu Ronaldo Guiaro için ayrı bir anlam taşıyor. 
     Siyah-beyazlı kulüpte 3. sezonunu geçiren ve sözleşmesini 3 yıl daha uzatan Brezilyalı savunma oyuncu, derbi maçta da forma giymesi durumunda, 77 kezle Nijeryalı Daniel Amokachi'ye ait bulunan siyah-beyazlı takımda lig maçlarında en çok oynayan yabancı futbolcu unvanına ortak olacak. 
     İstikrarlı oyunuyla dikkat çeken 29 yaşındaki Ronaldo, siyah-beyazlı formayla şimdiye dek 98 resmi maçta sahaya çıktı ve 8'i ligde olmak üzere toplam 11 gol attı. 
     Ronaldo, Beşiktaş'ın son 3 sezonda şimdiye dek oynadığı 81 lig maçından 76'sında forma giyerek, takımının vazgeçilmez isimlerinin başında geldi. 
     
     BEŞİKTAŞ TARİHİNE GEÇECEK 

     Sezon sonunda sözleşmesi bitecek Ronaldo'nun mukavelesi geçen günlerde 3 yıl daha uzatılmıştı. Brezilyalı futbolcuyla, 2004-2005 sezonundan başlamak üzere, 1 yılı opsiyonlu 3 yıllık anlaşma imzalanmıştı. 
     Siyah-beyazlı kulübün tarihine geçmeye hazırlanan Ronaldo, Beşiktaş Futbol Takımı'nda en uzun süre forma giyen yabancı futbolcu unvanını almak için gün sayıyor. 
     Sözleşmesi gereği siyah-beyazlı takımda toplam 6 yıl görev yapmış olacak Ronaldo, en uzun süre oynayan yabancı oyuncu unvanını alacak. 
     Beşiktaş'ta daha önce en uzun süre forma giyen yabancı futbolcular, 3'er sezonla, 1992-1995 arasında oynayan Güney Afrikalı Fani Madida ile 1996-1999 arasında ter döken Nijeryalı Daniel Amokachi olmuştu. Amokachi 77, Madida ise 76 lig maçında Beşiktaş forması giymişti. 
     
     TARİHE GEÇEN YABANCILAR 

     Beşiktaş Kulübü'nde futbol takımında en uzun süre görev yapan yabancı futbolcuların lig maçlarındaki performansları şöyle 
     

Oyuncu Ülkesi Sezon Mevki Maç Gol Daniel Amokachi Nijerya 1996-99 Forvet 77 19 Ronaldo Guiaro Brezilya 2001-.. Savunma 76 8 Fani Madida G.Afrika 1992-95 Orta Saha 76 16 Rade Zalad Yugoslavya 1987-89 Kaleci 73 - Mirsad Kovaçeviç Yugoslavya 1984-86 Forvet 70 34      
</TEXT>
</DOC>
