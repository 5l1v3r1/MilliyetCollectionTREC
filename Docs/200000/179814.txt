<DOC>
<DOCNO> 179814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sonspo11.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor Galatasaray'a kilitlendi... 
</HEADLINE>
<TEXT>

     Geçtiğimiz hafta Gaziantepspor karşısında aldığı mağlubiyetle şok yaşayan Konyaspor, zorlu Galatasaray maçına kilitlendi. 
     Konyaspor Teknik Direktörü Hüsnü Özkara, yeşil-beyazlı ekibin geçtiğimiz hafta Gaziantepspor karşısında çok sayıda pozisyona girmesine rağmen, basit goller yiyerek mağlup olduğunu söyledi. 
     Konyaspor'un ligin başından bu yana oynadığı futbolla en az 10 puanı hak ettiğini, fakat yaşanan bazı şanssızlıkların kendilerini 5 puanla yetinmek zorunda bıraktığını ifade eden Özkara, ''Süper Lig'de henüz yeni olan Konyaspor'un şu ana kadar 5 puan alması da ciddi bir başarıdır. Lig uzun bir maraton. Bir maçı kaybetmek dünyanın sonu değil'' dedi. 
     Milli maç için verilen bir haftalık aranın ardından Konya'da oynanacak Galatasaray maçına kilitlendiklerini belirten Özkara, şunları kaydetti 
     ''Galatasaray'ın gücünü herkes biliyor. Galatasaray bir dünya takımı, ancak Konyaspor da ortaya koyduğu futbolla kötü bir takım olmadığını gösterdi. Lige verilen aradan da yararlanarak Galatasaray maçına en iyi şekilde hazırlanacağız. Bu süreyi rakibimizi daha iyi tanıyıp karşı taktikler geliştirmek için kullanacağız. İki takım için de zor bir maç olacağı kesin. Kırmızı kart cezalısı olduğu için son üç haftadır takımda yer alamayan Ogün'ün bu maçta görev yapacak olması da bizi sevindiriyor.'' Özkara, geçtiğimiz hafta alınan mağlubiyete rağmen futbolcuların ve teknik heyetin moralinin çok iyi olduğunu, seyircinin desteğiyle de Galatasaray karşısında en iyi sonucu alacaklarına inandığını sözlerine ekledi. 
     
</TEXT>
</DOC>
