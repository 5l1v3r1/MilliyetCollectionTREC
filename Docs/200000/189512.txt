<DOC>
<DOCNO> 189512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sondun21.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sudan'ın eski İlamcı lideri El Turabi, herkes için demokrasi istedi 
</HEADLINE>
<TEXT>

     Sudan'ın eski İslamcı lideri Hasan El Turabi, ülkede bir an önce seçim yapılmasını, merkezi yönetim yerine federal bir yerinden yönetim kurulmasını ve herkes için demokrasi istedi. 
     İki yıldır tutulduğu ev hapsinden geçen hafta serbest bırakılan Turabi, bugün evinde Reuters ve Sudan'da yayınlanan El Hartum gazetesine verdiği demeçte, güney bölgesinin Sudan'dan ayrılmasını önlemek için seçimin yaşamsal olduğunu belirtti ve ''Seçim mümkün olan en kısa zamanda yapılmalı'' dedi. 
     Sudan'ın tek bir merkezden yönetilemeyecek kadar büyük olduğunu söyleyen Turabi, devletin yerinden yönetimin sistemine geçmesi gerektiğini belirtti. 
     
     ŞERİATLA İLGİLİ FİKİRLERİMİ ÇARPITTILAR 
     Bir zamanlar dünyanın önde gelen İslamcı ideologlarından biri olarak görülen ve terör örgütü Usame bin Ladin'e 1. Körfez Savaşı sonrası Sudan'da sığınma sağlamakla suçlanan Hasan El Turabi, iktidardaki Ömer El Beşir yönetiminin de kendisinin şeriatın uygulanması ile ilgili fikirlerini çarpıttığını iddia etti. 
     İnanç özgürlüğü, alkol tüketimi ile ilgili kuralların devlet tarafından değil, bireyler tarafından belirlenmesi gerektiğini söyleyen Turabi, ''Aile hukuku, kişisel haklar, ne içtiğin, ne giydiğin, insanlarla biraraya geliş tarzınla ilgili yasaların kişiselleştirilmesi zorunludur. Bazı başka yasalar ise yerel olmak zorunda. Her federal devletin parlamentosu kendi yasalarını koymalı'' dedi. 
     ''Herkes için, hatta sözde ve yazıda kaldığı sürece İslama saldıranlar için bile özgürlük istediğini'' söyleyen Turabi, ''Sonra demokrasi, aşağıdan yukarıya tüm halk için demokrasi'' diye konuştu. 
     
     AMERİKALILAR İSLAM KARŞITI 
     Sorbone Üniversitesi mezunu olan Turabi, ABD'nin terörizme karşı savaşının Müslümanların ABD karşıtı olmasına yol açtığını belirterek, ''Şimdi en kötü şey oluyor, çünkü bütün İslam dünyası Amerikanın şeytan olduğunu ilan ediyor. Amerikalılar İslam karşıtı. Terörizm kelimesi sadece İslama karşı savaşı gizlemek için kullanılıyor'' dedi. 
     Turabi, Amerikanın sürdürdüğü kampanyanın Bin Ladin'i birçok insan için kahraman haline getirdiğini de ileri sürdü. 
     Devlet Başkanı Ömer El Beşir'in yayınladığı başkanlık kararnamesiyle serbest bırakılan Turabi'nin lideri olduğu Ulusal Halk Kongresi UHK hakkındaki yasaklama kararı da kaldırılmıştı. 
     Turabi, Beşir'in 1989'da darbeyle iktidarı ele geçirmesine yardımcı olmuş, ancak Beşir, Turabi'nin başkanlık ettiği Meclisi 1999'da feshetmişti. 
     Turabi, 2001'de Hartum'da devlete ait bir evde göz hapsine alınmıştı. 
     
</TEXT>
</DOC>
