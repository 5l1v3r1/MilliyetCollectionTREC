<DOC>
<DOCNO> 180023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/soneko21.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı Türk Telekom'da değer tespiti yapılıyor 
</HEADLINE>
<TEXT>

     Ulaştırma Bakanı Binali Yıldırım, Türk Telekom'da uzun zamandan beri danışman firmaların değer tespit çalışmaları yaptıklarını belirterek, ''bunu belirli bir noktaya getirdiler, sonuçlanmak üzere'' dedi. 
     Yıldırım, Bilişim Zirvesi kapsamında düzenlenen Telekom Forumu'nun ardından basın mensuplarının sorularını yanıtladı. 
     Binali Yıldırım, Türk Telekom'da topyekün bir özelleştirmenin söz konusu olacağını belirterek, ''Yani kısımlara ayırarak özelleştirme öngörülmüyor'' dedi. 
     Özelleştirmenin Ulaştırma Bakanlığı, Hazine'den sorumlu bakanlık ve Özelleştirme İdaresi ile müştereken yürütüldüğünü hatırlatan Yıldırım, şunları kaydetti 
     ''Geçmişteki denemeler ve onun başarısız sonuçları doğrudur. Dünyanın telekomünikasyon alanında bir krizde olduğu da doğrudur. Ama bir yandan da sektörün serbestleştirilmesi adına Türk Telekom'un ses tekelinin sona ereceği 2004 yılı başından itibaren özelleştirilmesi de kaçınılmaz gibi gözüküyor. Bu amaçla Ekim ayı sonu itibariyle Özelleştirme İdaresi bunun takvimini açıklayacak.'' Türk Telekom'da uzun zamandan beri danışman firmaların değer tespit çalışması yaptıklarını belirten Bakan Yıldırım, ''Bunu bir noktaya getirdiler, sonuçlanmak üzere'' dedi. 
     Bir basın mensubunun, ''Türk Telekom'un özelleştirilmesinde beklenenin altında bir rakamda kalma ihtimali var mı '' sorusu üzerine Yıldırım, ''Bekleyip göreceğiz. Şimdiden bir tahmin yapmak gerçekçi olmaz. Biz olabilecek en iyi şartların oluşmasının gayreti içerisindeyiz'' diye konuştu. 
     Ekim ayından sonra yeni bir mobil operatörün söz konusu olup olmayacağı sorusu üzerine de Yıldırım, planlarında böyle bir şeyin bulunmadığını söyledi. 
     Telekömünikasyon sektörünün çok hızlı geliştiğini, buna karşılık kurumun düzenleyici özelliğinin bulunduğunu ancak sektörde tecrübe yetersizliği olduğunu anlatan Yıldırım, ''O bakımdan buradaki zaman kaybı telafisi zor sonuçlar doğurabiliyor'' dedi. 
     Telsim'de gelinen son noktaya ilişkin bir soru üzerine de Yıldırım, ''Bu konuda kurum gerekli çalışmaları yapıyor. Onlar bağımsız kurullar... Onun sonucuna göre herhalde bir şey açıklayacaklar'' diye konuştu. 
     Binali Yıldırım, Aria ve Aycell'in birleşmesine ilişkin bir soruya da şu karşılığı verdi 
     ''Aria'nın bir yandan roaming ve diğer sorunlarda düştüğü sıkıntı, Aycell'in de en son operatör olarak beklenen sıçramayı yapamaması böyle bir birleşmeyi zorunlu kıldı. Bu birleşmenin iki şeye faydası oldu. Sektörde yeni bir sinerji oluştu. Diğer yandan da yabancı sermayenin ülkemize yatırım yapmada karşılaştığı tereddütler ve zorlukların aşılmasına neden oldu. O bakımdan çok faydalı bir girişim olduğunu düşünüyorum.'' 
     
</TEXT>
</DOC>
