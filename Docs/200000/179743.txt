<DOC>
<DOCNO> 179743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sondun15.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan gurbetçilere "Alman vatandaşı olmaktan çekinmeyin" 
</HEADLINE>
<TEXT>

     Almanya'nın başkenti Berlin'de bulunan Başbakan Recep Tayyip Erdoğan, Almanya'da yaşayan Türklere hitaben, ''Alman vatandaşı olmaktan şüphe etmeyin'' dedi. 
     Başbakan Erdoğan, bugün Berlin'deki Türkevi'nde Türk dernek temsilcileriyle bir araya geldi. 
     Erdoğan, toplantıda şöyle konuştu 
     ''Şahsım olarak ben Almanya'dan fiziki olarak belki uzağım, ancak Almanya'nın meselelerine uzak olan birisi değilim. Sorunlara az çok vakıf olan birisiyim. Almanya'da 2,5 milyon vatandaşımız yaşıyor. 600 bini Alman vatandaşlığına geçti. Bu vatandaşların 450 bini de seçmen durumunda. Bu tabii ki ciddi bir rakam, ancak bunun önü açık. Alman vatandaşı olabilecek vatandaşlarımız var. Nedense bu vatandaşlarımız Alman vatandaşı olmamak gibi bir şüphenin içindeler. Halbuki böyle bir şüphenin içinde olmanın bir anlamı yok. Buradaki vatandaşlarımız, şüphe içinde olmamalı ve Alman vatandaşı olmalıdırlar. Alman vatandaşı olmak sizin genlerinizi değiştirmez. Sizin değerlerinizden bir şeyler kaybetmeniz anlamına gelmez.'' Türklerin Alman toplumuna entegre olma konusunda da şüphe etmemeleri gerektiğini ifade eden Erdoğan, ''Çünkü entegrasyon farklı bir olay, asimilasyon farklı bir olaydır. Biz ne Türkiye'de yaşayan Alman vatandaşları için asimilasyon isteriz, ne de yurtdışındaki vatandaşlarımıza karşı asimilasyon çabası içinde olunmasını isteriz. Ancak entegrasyon bu toplumun geleceği, daha sağlıklı bir toplum olması için önemlidir. Bir toplumun huzurunu kaçırmaya kimsenin hakkı yoktur. Bize şu ana kadar bu konuda ciddi bir şikayet yansımış değil. Ufak tefek sıkıntılar tabii ki olacaktır. Bu her toplumda olan bir şeydir'' diye konuştu. 
     
     ''TÜRKİYE İLE ALMANYA ARASINDAKİ İLİŞKİLER ARTIYOR'' 
     Almanya'ya yaptığı bu ilk resmi ziyarette AB sürecini, Irak ile ilgili gelişmeleri ve Almanya'daki Türk vatandaşlarının sorunlarıyla ilgili durumları konuşma fırsatını bulacağını belirten Erdoğan, şunları kaydetti 
     ''Tabii Almanya ile Türkiye arasındaki ilişkiler, özellikle son zamanda daha sık ve sıcak gelişmelerle artıyor. Selanik zirvesinde bu gayet güzel bir noktaya geldi. Kopenhag bunun ilk adımı oldu. Şu anda da güzel bir gelişme içinde devam ediyor. Başbakan Gerhard Schröder, Dışişleri Bakanı Joschka Fischer ve Hıristiyan Birlik Partisi Genel Başkanı Angela Merkel ile yapacağımız görüşmeler, bunun yanı sıra Almanya'daki Türk dernekleri ve Alman insan hakları dernekleriyle yapacağımız görüşmelerle bu ziyaretimizi zenginleştirmek istiyoruz.'' Almanya'da Türk şirketlerinin her yıl 7 buçuk milyar euroluk yatırımı olduğuna dikkati çeken Erdoğan, ''Tabii bu rakam, bir kenara konulabilecek bir rakam değil. Bu yatırımların yarısı da Alman şirketleriyle ortaklık şeklindedir. Yani bir iç içe olma durumu vardır. Bunu geliştirmek, inanıyorum ki iki ülke arasındaki hukukun da çok daha anlamlı bir şekilde gelişmesini sağlayacaktır'' ifadesini kullandı. 
     Erdoğan, ''Bu asrın en önemli yanlarından bir tanesi, siyaset artık belirleyici olmaktan çıkmıştır. Artık belirleyici olan ekonomi olmuştur. Öyleyse, müteşebbisi desteklemek, bizim de hükümet olarak en önemli görevimizdir. Girişimcilerin önündeki bürokratik engelleri kaldırdık. Sizler de yabancı sermayenin Türkiye'ye getirilmesine öncülük edebilirsiniz'' dedi. 
     Erdoğan, 3 ayrı siyasi çizgileri bulunduğunu ifade ederek, dine dayalı milliyetçilik anlayışını reddettiklerini, Müslüman, Hıristiyan ve Musevilerin karşılıklı saygı anlayışı içinde Türkiye'de güvence altında olduğunu kaydetti. 
     Bölgesel milliyetçiliğe de karşı olduklarını ifade eden Erdoğan, ırka dayalı milliyetçiliği de reddettiklerini ve Türkiye'de yaşayan herkesin Türkiye Cumhuriyeti vatandaşlığı haklarından istifade ettiğini belirterek, ''Almanya'da dernekler arasında herhangi bir ayrım gözetmiyoruz. Ortak paydamız, Türkiye Cumhuriyeti vatandaşı olmaktır'' diye konuştu. 
     
</TEXT>
</DOC>
