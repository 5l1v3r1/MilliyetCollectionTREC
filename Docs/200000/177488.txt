<DOC>
<DOCNO> 177488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sonspo23.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmed Hassan ümitli İnşallah 11'de oynayacağım... 
</HEADLINE>
<TEXT>

     Beşiktaş'ın yıldız futbolcuları, bugün açılan BJK Store'da taraftarlara imza dağıttı. 
     BJK İnönü Stadı'ndaki organizasyonda saat 14.00'den 18.00'e dek 11 futbolcu, gruplar halinde BJK Store'a gelerek imza dağıttı. 
     Organizasyonda adı belirtilen 12 futbolcudan yalnızca Sergen Yalçın, imza gününe katılmadı. 
     Taraftarlar, futbolculara büyük sevgi gösterilerinde bulundular. 
     
     İLHAN ''POP STAR'' GİBİ 
     Beşiktaş'ın sakatlığı nedeniyle bir süredir futbol oynayamayan yıldızı İlhan Mansız, imza gününde ''pop star'' gibi ilgi gördü. 
     Taraftarlar stada gelişinde ve gidişinde İlhan'a büyük ilgi gösterirken, futbolcuyu ancak 6-7 özel güvenlik görevlisi taraftarların aşırı ilgisinden koruyabildi. 
     İlhan, spor motosikletiyle geldiği organizasyondan yine spor motosikletiyle ayrılırken, taraftarlar kırmızı ışıkta duran futbolcunun peşinden bir süre koştu. 
     Bu arada taraftarlar ''Seni bekliyoruz, bir an önce sahalara dön'' diyerek İlhan'a moral verdi. 
     
     OKAN'A ''HEYECANLANMA'' UYARISI 
     İmza gününe katılan futbolculardan Okan Koç, özellikle genç kızlardan büyük ilgi gördü. 
     Forma imzalatan bir bayan taraftar, genç yıldıza ''Okan maçlarda heyecanlanıyorsun, fazla heyecanlanma'' dedi. 
     
     AHMED HASSAN ''İNŞALLAH OYNAYACAĞIM'' 
     Yeni transferlerden Ahmet Hassan, çocuğu Hasan ile geldiği organizasyonda imza dağıtmaktan adeta yorgun düşerken, bu hafta ilk 11'de oynayacağının sinyalini verdi. 
     Ahmed Hassan, ''Ankaragücü ile çok önemli bir maç yapacağız. İyi bir ekiple karşılaşacağız. Ancak biz de hazırız. İnşallah bu hafta oynuyorum. Ben de ilk 11'de oynamak istiyorum, ama moralimin bozuk olması söz konusu değil'' diye konuştu. 
     
     İLHAN MANSIZ 
     İlhan Mansız ise kendisinin şu anda maçlarda oynayıp, oynamamasının önemli olmadığını belirterek, ''Önemli olan galip gelmek. Takımımız lige iyi başladı'' dedi. 
     2-3 gündür takımla birlikte idmanlara çıktığını kaydeden İlhan, ''2 günlük idmanla 2 aylık antrenman yapan futbolcunun duruma aynı olmaz. Yüzde 100 hazır değilim. Ekstra uyguladığım programlarla hazır olmaya çalışıyorum'' diye konuştu. 
     
     KAPTAN TAYFUR 
     Kaptan Tayfur da, hafta sonunda zorlu bir maçın kendilerini beklediğini ifade ederek, şunları söyledi 
     ''Zorlu bir maç bizi bekliyor. Hedefimiz Ankaragücü'nü yenip, galibiyet serisini sürdürmek. Alacağımız bu galibiyeti de taraftarlarımıza hediye etmek istiyoruz.'' Tayfur, takım kadrosunu oluştururken, kararı teknik direktör Mircea Lucescu'nun verdiğini kaydederek, ''Hocamız öyle layık görüyor. Kazanıyorsak da kendisi haklıdır'' dedi. 
     İmza gününe İlhan Mansız, Zago, Tümer, Tayfur, Cordoba, Ahmed Hassan, Okan, İbrahim, Ahmet Dursun, Sinan ve Emre katıldı. 
     BJK Store'nin açılış gününde en çok Sergen ve İlhan Mansız'ın formalarının satıldığı öğrenildi. 
     Öte yandan Beşiktaş, Ankaragücü maçının hazırlıklarını, basına kapalı olarak yaptığı antrenmanla sürdürdü. 
     
</TEXT>
</DOC>
