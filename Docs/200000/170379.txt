<DOC>
<DOCNO> 170379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/yazar/bila.html </URL>
<DATE> 2003/07/19/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ankara'nın beklentileri 
</HEADLINE>
<TEXT>

     Asker göndermek dahil ABD'nin taleplerine olumlu yaklaşarak tutumunu belirleyen Ankara, ABD'nin tavrının da netleşmesini istiyor. 
     Süleymaniye baskınının, ortamı ve kafaları karıştırdığı bir gerçek. Ancak buna karşın ulusal bir bakışla Türkiye, Irak'ın bütünlüğü ve istikrarı konusunda elinden gelen katkıyı sağlamaya hazır. 
     Süleymaniye olayıyla yeniden tartışmaya açılan Irak politikası konusunda, Dışişleri Bakanı Abdullah Gül, ABD ziyareti sırasında Ankara'nın bakışını ve beklentilerini bir kez daha gündeme getirecek. 
     Türkiye'nin iki önemli beklentisi var 
     1- PKK - KADEK'in Türkiye için tehdit olmaktan çıkması, 
     2- Irak'ın bütünlük içinde yeniden yapılandırılmasında Türkmenlerin haklarının da korunması. 
     Bugüne kadar ABD'nin bu iki konuda izlediği politika, Ankara'yı tatmin etmekten uzak. Ankara, Topluma Kazandırma Yasası'yla PKK - KADEK mensuplarına yönelik bir adım atmaya hazırlanırken, ABD'nin de bu konuda yardımcı olması beklentisi içinde. Kuzey Irak'ta silahsızlandırma amacı güttüğünü belirten ABD'nin PKK - KADEK için de aynı yaklaşımı göstermesi, Ankara'nın talepleri arasında. 
     Irak'ın yeniden yapılandırılması sürecinde, tek bir ordu ve tek bir polis gücü oluşturulması, Kuzey Irak'ta bağımsız veya özerk silahlı güçler bulundurulmaması üzerinde duruyor. Ankara, Kuzey Irak'ta yeni Irak'ın merkezi ordusu ve polisi dışında silahlı güç bulundurulmasını bölge istikrarı ve güvenliği açısından sakıncalı buluyor. 
     Siyasi yapılanma içinde ise Türkmenlerin haklarının göz ardı edilmesi Ankara'yı rahatsız ediyor. Bu yolda atılan ilk sivil adım olarak geçici konseyin oluşumunda Türkmenlere yer verilmeyişi, Ankara'nın gündeme getirdiği bir eleştiri. Dışişleri Bakanı Gül, hiçbir şiddet olayına, silahlı eyleme katılmamış, eğitim düzeyi yüksek Türkmen toplumunun, tümüyle göz ardı edilmesinin yanlışlığını ABD'lilere bir kez daha aktaracak. Türkmen toplumunun Irak'a bağlılığını vurgulayacak. Bu konumda olmalarına karşın Türkmenlerin yeni yapılanmada temsil edilmeyişleri Ankara'nın en önemli itiraz noktalarından birini oluşturuyor. 
     
     

</TEXT>
</DOC>
