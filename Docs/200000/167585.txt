<DOC>
<DOCNO> 167585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/spor/spo04.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İŞLEM TAMAM 
</HEADLINE>
<TEXT>

Trabzonspor Başkanı Özkan Sümer ile görüşen Gökdeniz, kendisine önerilen yıllık 700 milyar lirayı kabul etti ve iki sene daha Bordo-Mavili kulüpte kaldı 
     Tavan ücret alacak 
     HAFTALARDIR yılan hikayesine dönen Gökdeniz Karadeniz sorunu, Trabzonspor'da mutlu sonla noktalandı. Başkan Özkan Sümer ile dün kulüpte biraraya gelen Bordo - Mavili oyuncu, kulübün kendisine önerdiği yıllık 700 milyar liraya "Tamam" dedi. Daha önce menajeriyle verdiği yıllık 800 bin dolarlık öneriyi geri çeken yıldız futbolcu, Fatih ve Mehmet Yılmaz'ın aldığı tavan transfer ücretini kabul ettiğini belirtti. 
     
     'Üzülenler olacak' 
     GÖKDENİZ, "Burası benim kulübüm, burada var oldum. Başkan Sümer de benim bugünlere gelmemde en büyük pay sahibi oldu. 2 yıl daha buradayım. Daha sonrasını konuşmadık" ifadesini kullandı. Sümer de, "Gökdeniz'e güveniyorduk. Kendisi de bize güvendiği için pazarlık bile söz konusu olmadı. Bu karara üzülecek olanlar elbette var. Fakat Trabzonsporlular'ın sevindiğine eminiz. Şimdi kampa katılacak" dedi. 
     
     Fatih'e izin yok 
     TRABZONSPOR kampının en iyisi olarak göze çarpan Fatih Tekke ağrılarından dert yanıyor. Sakatlığı nedeniyle milli takımdan çıkarılan ve ameliyat olan Bordo - Mavili oyuncunun, Almanya'ya giderek kontrol olma isteğine sağlık kurulu karşı çıktı. Başarılı futbolcu, "Hem sağlığım, hem de moralim bozuk. İstanbul'da Prof.Dr.Ömer Taşer'in yaptığı atroskopiden fayda göremedim. Gerekirse yine ameliyat olurum" dedi. Kulüp Doktoru Mesut Çelebi ise sakatlığının ameliyat olduğu yerden değil, sol diz arka tendondaki problemden kaynaklandığını belirtti. 
     
     

</TEXT>
</DOC>
