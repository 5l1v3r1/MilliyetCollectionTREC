<DOC>
<DOCNO> 194753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sondun15.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizlerin çoğu Bush'u beğenmiyor 
</HEADLINE>
<TEXT>

     İngiltere'de yapılan bir kamuoyu yoklaması, İngilizlerin çoğunun, ABD'nin, Başkan George Bush yönetimi altında uluslararası saygınlığının zarar gördüğüne inandığını ortaya koydu. 
     George Bush'un eşiyle birlikte gelecek hafta Kraliçe II. Elizabeth'in davetlisi olarak İngiltere'ye yapacağı resmi ziyaret öncesinde The Times gazetesinde yayımlanan kamuoyu yoklamasına göre, İngilizlerin çoğu, ABD Başkanı'nın Irak konusundaki yaklaşımlarını beğenmiyor. 
     Yoklamada, katılımcıların yüzde 59'u, Başkan Bush yönetimi altındaki ABD'nin dünyadaki saygınlığının azaldığını, yüzde 60'ı da Bush'un Irak'taki durumu ele alış biçimini onaylamadığını söyledi. 
     Washington yönetiminin terörle savaş adıyla başlattığı süreçte en yakın müttefiki ve Irak savaşında koalisyon ortağı İngiltere Başbakanı Tony Blair, halkın çoğu tarafından, Bush ile yakın ilişkisi nedeniyle eleştiriliyor. 
     
</TEXT>
</DOC>
