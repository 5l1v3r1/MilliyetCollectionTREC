<DOC>
<DOCNO> 196494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/spor/spo04.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba'dan uyarılar 
</HEADLINE>
<TEXT>

      
   'Elazığ zor rakip' 
   TRABZONSPOR Teknik Direktörü Samet Aybaba, Elazığspor ile oynayacakları lig maçının önemli bir viraj olduğunu açıkladı. Aybaba, "Son haftalarda iyi bir çıkış yakaladık. Ama bu çıkışın bir anlam ifade etmesi için sahamızda Elazığspor'u da yenmemiz gerekiyor. Rakibin şu anda küme düşme hattında olması hiç bir şey ifade etmez. Son dakikaya kadar savaşmalıyız" yorumunu yaptı. 
   
   Augustine'ye yasak 
   AİLEVİ sorunları nedeniyle sık sık ülkesine giden Augustine'nin izinleri kaldırıldı. Samet Aybaba'nın isteği doğrultusunda tecrübeli futbolcunun devre arasına kadar izin yapmaması kararlaştırıldı. Bu arada Trabzonspor, yaptığı tek idmanla Elazığ maçının hazırlıklarını sürdürdü. 24 yaşına giren Hasan Üçüncü ile 27 yaşına basan Emrah için antrenmandan sonra pasta kesildi. 
   
   Yattara isyan etti 
   BORDO - Mavililer'in Gineli yıldızı Yattara, ilk on birde forma giymek istediğini açıkladı. Futbol hayatında ilk kez kulübeye düştüğünü söyleyen Yattara, "Maalesef kadroda düşünülmüyorum. Sürekli yedek kalıyorum. Bana şans verildiğinde iyi oynuyorsam on bire girmem gerekir. Daha önce formum düşüktü, ama şimdi iyiyim. Oynayınca takıma büyük katkı sağlarım" diye konuştu. 
   
   
</TEXT>
</DOC>
