<DOC>
<DOCNO> 198657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sonspo20.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi gitti, tartışması bitmedi... 
</HEADLINE>
<TEXT>

     Bursaspor'un teknik direktörlüğüne gelişiyle yeşil-beyazlı camiada büyük yankı uyandıran Gheorghe Hagi'nin, 4 ay sonra görevinden ayrılmasına karşın, istifasıyla ilgili tartışmalar sürüyor. 
     Bir internet sitesinin anketine katılan taraftarların yüzde 41.9'u Rumen teknik adamın ayrılmasının Bursaspor'u olumsuz etkileyeceğini düşünüyor. 
     İstifasının üzerinden 2 hafta geçmesine karşın Hagi'nin gidişi Bursa kamuoyunda hala tartışılırken, intermet siteleri bu konuyla ilgili anketler düzenlemeye devam ediyor. 
     ''Bursa1963.com'' adlı sitede düzenlenen ankette, Hagi'nin gidişinin Bursaspor'u nasıl etkileyeceği soruldu. Ankete katılan taraftarların yüzde 41.9'u, ''olumsuz etkiler'' yönünde görüş bildirirken, ''olumlu etkiler'' diyenlerin oranı yüzde 32.6 oldu. 
     Katılımcıların yüzde 25.6'lık kısmı ise, Gheorghe Hagi'nin gidişiyle hiçbir şeyin değişmeyeceği düşüncesinde olduklarını bildirdiler. 
     
</TEXT>
</DOC>
