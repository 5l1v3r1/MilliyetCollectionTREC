<DOC>
<DOCNO> 158822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sondun07.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sertab Erener Belçika'nın zorlayacağını hiç tahmin etmedim... 
</HEADLINE>
<TEXT>

     Letonya'nın başkenti Riga'da yapılan 48. Eurovision Şarkı Yarışması'nda Türkiye'ye birincilik getiren Sertab Erener, yarışmada Belçika'nın çok büyük sürpriz yaparak böyle zorlamasını hiç tahmin etmediğini söyledi. 
     Erener, yaptığı açıklamada, çok mutlu olduğunu, çok büyük heyecan yaşadığını, bir ara ''kazanamayacağız'' diye umudunu kestiğini, ama sonunda hak ettikleri birinciliği aldıklarını belirtti. 
     Sertab Erener, Eurovision şarkı yarışmasının çok büyük politik etki altında olduğunu belirterek, insanların komşu ülkelere ve yakın oldukları ülkelere çok duyarlı ve hassas davrandıklarını ve bunun puanlamada büyük rol oynadığını kaydetti. 
     ''Kıbrıs Rum Kesimi'nden puan almamıza çok sevindim'' diyen Erener, ''İnşallah ileride de ilişkilerimiz daha iyi olur'' dedi. 
     Erener, Türkiye'nin şarkısının İngilizce olması konusunda şunları söyledi 
     ''Artık bu geride kaldı. Birinci olmakla herkesi ikna ettik. Kazandık ve kimsenin yüzünü kara çıkarmadık. Ülkemiz ve kendim adına burada bulunan herkesin yardımıyla gerçekleşen bu büyük ve profesyonel organizasyon için teşekkür ediyorum. Özellikle yurtdışında yaşayan vatandaşlarımızı candan öpüyorum.'' 
     
     İSTANBUL'DAKİ ORGANİZASYONDA OLMAK İSTİYORUM'' 
     Önümüzdeki yılın Türkiye için çok hareketli ve zor bir yıl olacağını ifade eden Erener, ''Eurovision'u biz düzenleyeceğiz. Tüm organizasyon içinde olmak istiyorum. Bu bebeği birlikte doğurduk. Birlikte büyüteceğiz'' dedi. 
     Riga'da Eurovision'un ne kadar büyük, profesyonel bir organizasyon olduğunu gördüğünü ifade eden Erener, ''İstanbul'da bunun çok daha iyisini yapmamız gerekiyor. Bunun için dünyada en profesyonel yöntemleri ve mimarları kullanmamız gerekiyor. Şu an belki altyapımızda bazı eksiklikler olacak ama bunları en kısa sürede gidermemiz gerekiyor, çünkü zamanımız çok kısıtlı'' dedi. 
     
     ŞARKI YARIN SATIŞA SUNULUYOR 
     Sertab Erener, şarkısının yarından itibaren satışa sunulacağını, şu anda aldıkları bilgilere göre, yüzbinlerce kişinin CD'yi almak için sıraya girdiklerini söyledi. Erener, ''Yalnız bu CD artık böyle tek CD olmayacak. Bunu büyüteceğiz. Ve hemen Sony'nin benden istediği 2. single CD'yi çıkaracağım'' dedi. 
     Öte yandan, Erener, yarışmadan sonra oteline gelince çok büyük ilgiyle karşılandı. Otel lobisinde Erener ve ekibi 10 litrelik şampanya şişesi patlattı ve birinciliği kutladı. Daha sonra Sertab Erener ve yanındaki ekibi, otelin diskoteğine indiler. Diskotekte bir yandan şampanyalar patladı, bir yandan dev ekranda Erener'in şarkısı, puanlama ve o anki heyecanlar yayınlandı. 
     
     DİSKOTEKTE EĞLENCE 
     Diskotekte bulunan yüzlerce kişi, Erener'i ayakta alkışlarken, sıraya girerek hatıra fotoğrafları çektirdi, imza aldı ve birçok kişi Erener'in boynuna sarılarak öptü. 
     Diskjokey, Sertab Erener'in eski ve yeni parçalarını, Tarkan'ın bazı parçalarını çalarak diskotektekileri coşturdu. 
     Erener, TSİ 13 00'de Skonto konser salonunun basın merkezinde bir basın toplantısı düzenleyecek. Erener, yarın TSİ 08 00'de Riga'dan ayrılarak Türkiye'ye dönecek. 
     
</TEXT>
</DOC>
