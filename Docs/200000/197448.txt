<DOC>
<DOCNO> 197448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/soneko03.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ticari araç üretiminde tarihi rekor... 
</HEADLINE>
<TEXT>

     Türkiye, kamyonet sınıfındaki hafif ticari araç üretiminde geçen yıl ulaşılan tarihi rekoru, bu yılın 10 aylık bölümünde aştı. 
     Geçen yıl 116 bin 872 adet olarak gerçekleşen bu segmentteki üretim adedi, Ekim sonunda 152 bin 441 adede yükseldi. 
     Otomotiv Sanayii Derneği OSD Genel Sekreteri Prof. Dr. Ercan Tezer, ihracattaki hızlı artışla birlikte iç pazardaki hareketlenmenin bu segmentteki üretimi rekora taşıdığını bildirdi. 
     Tofaş Doblo'nun bu sınıftaki versiyonlarının yüksek hacimli ihracatıyla birlikte, Ford Otosan'ın Connect modelinin de devreye girmesiyle toplam üretimin hızla arttığını anlatan Tezer, şunları söyledi 
     ''Bu gibi gelişmeler üretimde çok ciddi artışlar getiriyor. 3.5 tonun altındaki yük ve yolcu taşıyan araçlar aşağı yukarı aynı üretim teknikleri ile üretiliyorlar. Türkiye bu alanda, hem ihracatın geliştirilmesinde, hem de bir merkez olma yolunda çok ciddi atılım yapıyor. 
     İç pazarda da bu araçların satışları hareketli. Kamyonet başlığı altında toplanan bu araçlara baktığımızda, bunlar genelde çok amaçlı kullanılıyor. İşyeri sahipleri hafta içinde işinde kullandığı bu araçlardan hafta sonunda ailesiyle birlikte yararlanabiliyor. Dolayısıyla daha fazla ilgi görmeye başladı.'' 
     
     HER ÜÇ ARAÇTAN İKİSİ İHRAÇ EDİLDİ 
     OSD verilerine göre, Türkiye Ocak-Ekim döneminde ürettiği kamyonet sınıfındaki her üç araçtan ikisini ihraç etti. 
     10 aylık dönemde kamyonet üretimi 152 bin 441 adet, ihracatı ise 100 bin 383 adet olarak gerçekleşti. Geçen yılın tamamında yapılan üretime göre 10 ayda yüzde 30.4'lük üretim artışı kaydedildi. 
     Kamyonet sınıfında yer alan araçların üretiminde 81 bin 620 adet ile Ford Otosan ilk sırada yer alırken, Tofaş 49 bin 850 adet ile ikinci, Hyundai Assan 13 bin 46 adet ile üçüncü oldu. 
     Bu sınıfta, Karsan 2 bin 778, Anadolu Isuzu 828 adet, Askam 204 adet, BMC 2 bin 760 adet, Otokar 433, Otoyol 442, Temsa 480 adet araç üretti. 
     
</TEXT>
</DOC>
