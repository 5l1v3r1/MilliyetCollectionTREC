<DOC>
<DOCNO> 186613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/soneko09.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Heyeti, Ulusal Ajans için geliyor... 
</HEADLINE>
<TEXT>

     Avrupa Birliği AB Komisyonu bürokratlarından oluşan bir heyetin, AB Eğitim ve Gençlik Programları Merkezi'nin Ulusal Ajans gerçekleştirdiği programları yerinde görmek üzere ay ortasında Türkiye'ye gelmesi bekleniyor. 
     Edinilen bilgiye göre, AB Komisyonu Eğitim ve Kültür Genel Müdürlüğüne mensup üst düzey yöneticilerin yer aldığı heyetin temaslarının ardından Ulusal Ajans bütçesine AB tarafından konulan katkının ikinci dilimi olan yüzde 40'lık bölüm serbest bırakılacak. 
     
     İLK DİLİMİN YÜZDE 72'Sİ KULLANILDI 
     Daha önce bu yıla ait AB katkısının yüzde 40'ına denk gelen 1 milyon 492 bin Euro'luk ödenek serbest bırakılırken, 17 Eylül tarihi itibariyle bunun yüzde 72'lik bölümü harcandı. 
     Bu temasların ardından da AB katkısının yüzde 40'ının serbest bırakılması beklenirken, son dilim olan yüzde 20'lik bölümün ise yıl sonuna doğru açılması hedefleniyor. 
     Bu yıl için Ulusal Ajansa, toplam 4 milyon 801 Euro'luk AB katkısı planlanırken, bunun 2.5 milyon Euro'sunun Socrates Programı, 1.4 milyon Euro'sunun Leonardo da Vinci Programı, 889 bin Euro'sunun ise gençlik programları kapsamında harcanması planlanıyor. 
     
</TEXT>
</DOC>
