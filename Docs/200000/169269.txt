<DOC>
<DOCNO> 169269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sondun04.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika Ermeni asamblesi'nden Türkiye'ye mektup... 
</HEADLINE>
<TEXT>

     ABD'deki Ermeni lobisini oluşturan gruplardan Amerikan Ermeni Asamblesi AAA , Ermenistan ile ilişkileri normalleştirme sinyali veren Türkiye'nin, Ermenilere karşı kuvvetli bir söylem kullandığını ileri sürerek, bu konudaki tutumun açıklığa kavuşturulmasını istedi. 
     AAA İcra Kurulu Direktörü Peter Vosbikian imzasıyla, geçen ay ABD'deki Ermeni gruplarla görüşmelerde bulunan Büyükelçi Ecvet Tezcan'a, Washington Büyükelçiliği kanalıyla bir mektup gönderildi. 
     Mektupta, Türk hükümetinin Ermenistan'a karşı ''düşmanca'' tutum takınması ve sözde Ermeni soykırımını tanımamasına karşın AAA'nin, Dışişleri Bakanlığı'ndan gelen görüşme talebini kabul ettiği belirtildi. AAA mektubunda, Tezcan'a hitaben, ''Geçen ay gerçekleştirilen görüşmelerde, pek çok konuda samimi fikir alışverişinde bulunmuştuk. Hükümetinizin, Ermenistan ve Ermeniler ile yeni bir ilişkiyi ciddi şekilde düşündüğüne inanmamızı sağlamıştınız'' denildi. 
     Mektupta, Tezcan'ın temaslarının gerçekleştiği hafta basında yer alan, Başbakan Recep Tayyip Erdoğan'ın, Ermeni lobisi sözde soykırımın tanınması çabalarını sürdürdükçe Ermenistan ile sınırın açılmayacağı yönündeki sözlerine işaret edildi. 
     Türkiye'nin Azerbaycan Büyükelçisi Ahmet Ünal Çeviköz'ün, ''Türkiye, Ermenistan ile sadece uluslararası kuruluşlarda işbirliği yapabilir, doğrudan değil'' yönündeki sözlerinin de Türk basınında yer aldığı kaydedildi. 
     Mektupta, ''Bu açıklamalar ve eylemler, bizim daha önceki görüşmelerimizin tonu ve içeriğiyle keskin bir çelişki içindedir. Ülkenizin izlediği politikanın amaçları konusunda ciddi şüpheye yol açmaktadır. Bu yüzden, Türk Dışişleri Bakanlığı'nın, farklı görüşlerimizin olduğu konularda gelecekte de fikir alışverişi yapabilmemiz için, bu tutumu açıklamasını memnuniyetle karşılarız'' denildi. 
     Büyükelçi Tezcan, geçen ay New York, Los Angeles ve Washington'da Ermeni grupların temsilcileriyle biraraya gelmişti. Amerika Ulusal Ermeni Komitesi ANCA gibi bazı Ermeni gruplar, Tezcan ile görüşmek için, sözde soykırımın kabul edilmesini önşart olarak sürmüş ve bu çerçevede görüşme gerçekleşmemişti. 
     
     SENATO'DA ERMENİ TASARISI 
     Ermeni lobisi, ABD Senatosu'nda görüşmelerine bu hafta da devam edilecek olan 2004 yılı ABD Dışişleri Bakanlığı bütçe yasa tasarısına, soykırım iddialarını da içeren bir ifadeyi ekleterek kabul ettirmek için uğraşıyor. Ancak ABD yönetiminin, Başkan yardımcısı Dick Cheney ve ABD Savunma Bakanı Paul Wolfowitz gibi en üst düzeyde senatörlere telkini, bu çabayı şimdilik geriletmiş görünüyor. Senato'da Dışişleri Bakanlığı bütçe görüşmeleri bitinceye kadar, teorik olarak, sözde soykırımın gündeme gelme ihtimali de bulunuyor. Bütçe yasa tasarısının, bu hafta içinde Senato'da tamamlanarak kabul edilmesi bekleniyor. 
     
</TEXT>
</DOC>
