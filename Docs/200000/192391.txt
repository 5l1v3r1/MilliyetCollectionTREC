<DOC>
<DOCNO> 192391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/yasam/yas05.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
8 aylık bebek kobay mı oldu 
</HEADLINE>
<TEXT>

   Hastanede can veren 8 aylık bebekle ilgili davanın tanığı, 'Çocuğun ölümü, dört gün gizlendi' iddiasında bulundu 
      BAHRİ KARATAŞ İzmir DHA 
   
   İzmir'de, Keziban ve Atalay Ermiş'in 8 aylık kızları Ümmü'nün Ege Üniversitesi Tıp Fakültesi Hastanesi'nde ölümüyle ilgili açtığı davaya dün devam edildi. 
   Denizlili Ermiş çiftinin, Bornova 1. Asliye Hukuk Mahkemesi'nde görülen ve bebeklerinin yanlış teşhis ve tedavi nedeniyle öldüğü iddiasıyla Ege Üniversitesi Rektörlüğü ve 6 doktordan 300 milyar lira tazminat istediği davanın dünkü duruşmasında, tanıklar dinlendi. 
   
   'Yaşıyormuş gibi...' 
   Ermiş çiftinin tanıklarından Zühre Küçükaslan, kızının da aynı hastanede tedavi gördüğünü belirterek, ifadesinde şunları söyledi 
   "Ümmü geldikten bir gün sonra kemik iliği aldılar. Geldiğinde her tarafından kan akıyordu. Pansumanla durdurmaya çalıştılar. İki ay sonra, çocuk ölmesine rağmen tedaviye devam ettiler. Bir doktor çocukta lösemi olmadığını, tahlillerden sonra karar vereceklerini söyledi. Diğer doktorlar, çocuğa yaşıyormuş gibi dört gün kemoterapi uyguladı. Ölüyken kalp pili takıldı, bu, babadan gizlendi. Çocuğu göz göre göre öldürüp kobay gibi kullandılar." 
   Sanıklardan Dr. Tahir Atik ise, mahkemeye gönderdiği cevap ve itiraz dilekçesinde suçlamayı reddetti. Atik, bebeğin hastaneye geldiğinde kan kanseri olduğunu söyledi. Mahkeme heyeti, duruşmayı erteledi. 
   
   
</TEXT>
</DOC>
