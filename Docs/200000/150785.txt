<DOC>
<DOCNO> 150785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sonspo25.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor Ankaragücü'ne bileniyor... 
</HEADLINE>
<TEXT>

     Birinci Süper Futbol Ligi'nde yarın kendi sahasında Ankaragücü ile karşılaşacak olan İstanbulspor, 3 puan alıp tehlikeli bölgeden uzaklaşmak istiyor. 
     Menajer Sinan Dinler, son haftalarda iyi bir performans yakaladıklarını ve Ankaragücü'nü yenerek çıkışlarını sürdürmeyi hedeflediklerini söyledi. 
     Ankara ekibine karşı bugüne dek şanssız maçlar yaptıklarını vurgulayan Dinler, ''Ankaragücü'nü uzun zamandır yenemiyoruz. Ligin ilk yarısında da deplasmanda 1-0 yenilmiştik. Yarınki maçta bu şanssızlığımızı kırıp rakibimizi yenerek, tehlikeli bölgeden uzaklaşmak istiyoruz'' dedi. 
     Ligde 24. haftada Galatasaray'a 2-1 yenildikten sonra çıkışa geçen İstanbulspor, Diyarbakırspor ve Trabzonspor ile deplasmanda berabere kalıp Göztepe'yi kendi sahasında yenerek, 30 puanla 12. sıraya yükseldi. 
     
     İLKER VE SAFFET YOK 
     Sarı-siyahlılarda, sakatlıkları bulunan Saffet ve İlker, yarınki maçın kadrosuna alınmadı. 
     İstanbulspor'un, Ankaragücü karşısına şu muhtemel 11 ile çıkması bekleniyor 
     Zdravkov, Niyazi, Deniz Uygar, Bekir, Petkov, Musa, Selçuk, Saidou, Güven, Bushaj, Cenk Mehmet . 
     Güngören Belediye Stadı'nda saat 14.30'da başlayacak karşılaşmayı, hakem Taner Balbay yönetecek. 
     





</TEXT>
</DOC>
