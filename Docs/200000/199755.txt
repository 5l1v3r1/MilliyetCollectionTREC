<DOC>
<DOCNO> 199755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/soneko21.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
HSBC Bank Genel Müdürü İşimize devam ediyoruz 
</HEADLINE>
<TEXT>

     İntihar saldırısının gerçekleştiği HSBC Bank A.Ş'nin Genel Müdürü Piraye Antika, saldırı sonrası yatırım planlarında bir gözden geçirmenin, geri adımın ya da ertelemenin söz konusu olmadığını belirterek, ''İnancımız sürüyor. İşimize devam ediyoruz. İşimizin başındayız'' dedi. 
     Bombalama olayından sonra ilk kez basın mensuplarıyla biraraya gelen Antika, olay sırasında bankada bulunduğunu belirterek, o anda yaşadığı duyguları, ''Dehşete kapıldık. Şahsen deprem oluyor sandım'' sözleriyle aktardı. Piraye Antika, eşi soğukkanlı karşılarken, annesini yatıştırmada çok güçlük çektiğini ifade etti. 
     Acil eylem planı çerçevesinde sukunetle tahliyeyi gerçekleştirdiklerini belirten Piraye Antika, kendisinin yara almadığını, binada ise ciddi hasar bulunduğunu söyledi. 
     TMSF'ye ait sigortalı binanın 1. kattan 11. kata kadar kullanılamayacak durumda olduğunu kaydeden Antika, maddi hasarı tespit çalışmaları yapıldığını bildirdi. Piraye Antika, binanın tekrar kullanılıp kullanılmayacağı konusunda bir soruya, ''Şu anda geriye dönülmesi imkansız gibi. Maddi ve manevi olarak değerlendirme yapacağız. Binaya dönmeme ihtimalimiz var'' dedi. 
     Türk kamuoyu ve basının elim olaydan sonra gösterdiği sağduyulu desteğe teşekkür eden Antika, kendilerini çok duygulandıran çok yoğun bir destek ve sevgi seli ile karşılaştıklarını söyledi. 
     Türkiye ve dünyadan yoğun ''geçmiş olsun'' mesajı bombardımanı aldıklarını bildiren Antika, ''Demek ki bu kadar çok dostumuz varmış diye düşündük. Türk milleti necip bir millet olduğunu yine gösterdi'' dedi. 
     
     NAKİT GİRİŞİ YAŞANDI 

     Olayın yaşandığı gün nakit çıkışı olabilir düşüncesiyle tedbirlerini aldıklarını, ancak tam tersi nakit girişi yaşadıklarını, beklemedikleri işlem girişi olduğunu anlatan Genel Müdür Antika, ödemeleri aksatmamalarının da güveni sağladığını vurguladı. Antika, Merkez Bankası ve BDDK'dan da takdir aldıklarını ifade etti. 
     Olay sırasında 3 arkadaşlarını kaybettiklerini, 40 kadarı önemli yaralanma olmak üzere 60'ın üzerinde hastaneye giden yaralıları bulunduğunu aktaran Antika, HSBC Grubu Başkanı Sir John Bond'un Türkiye'ye özel bir ziyaret planladığını bildirdi. 
     Ortak bir gün üzerinde görüşmelerinin sürdüğünü belirten Piraye Antika, Sir Bond'un ziyaretinin tamamen insani amaçla olacağını, yaraları sarmak için geleceğini ifade etti. 
     Bir soru üzerine, daha önce tehdit almadıklarını belirten Antika, saldırının neden Türkiye'deki HSBC'yi hedeflediğine ilişkin bir soruya, ''Bir fikrimiz yok. Yetkililer açığa kavuşturunca belli olacak. Güvenlik güçlerinin açıklamalarını bekliyoruz'' dedi. 
     Piraye Antika, ABD'de terör saldırılarının gerçekleştiği 11 Eylül sonrası global olarak güvenliğe özel bir ilgi gösterildiğini, güvenlik artırımlarına gidildiğini kaydetti. 
     
     YATIRIMLARDAN GERİ ADIM YOK 

     Piraye Antika, saldırı sonrası yatırım planlarında bir gözden geçirmenin, ertelemenin gündeme gelmediğini, geri adımın kesinlikle söz konusu olmadığını, normal programa devam ettiklerini belirtti. 
     Saldırının kendileri için büyük bir manevi yıkım olduğunu vurgulayan Antika, manevi etkileri konusunda, ''Ben hiçbir zaman aynı insan olmayacağım'' ifadesini kullandı. 
     Antika, güvenlik konusunda, saldırı sonrası özel bir tedirginliğin kendisine aksetmediğini, tehdidin devam ettiği düşüncesinde de olmadıklarını söyledi. 
     Olay sırasında, bilgisayar ortamında saklama ve yedekli olması nedeniyle, bilgi kaybı yaşanmadığını, Genel Müdürlük binasındaki Merkez Şube'de de nakit kaybın sözkonusu olmadığını belirten Antika, çok sağlam olan kasalarının da etkilenmediğini aktardı. 
     Acil yardım ekiplerinin çok çabuk ulaştığını, yarasını sarıp işinin başına koşan çalışanlarına da müteşekkir olduklarını belirten Antika, Türk Psikologlar Derneği'nin verdiği destekle, çalışanlarına psikolojik yardım sağladıklarını söyledi. 
     
     LEVENT ÇARŞISI ESNAFINA JEST 

     ''Olayın müsebbibi değil, mağduruyuz'' diyen Antika, olaydan sonra HSBC merkezinin mağdur olan çalışanlar için 1 milyon dolarlık bir yardım ve dayanışma fonu oluşturduğunu anımsattı. Antika, fondan öncelikle hayatını kaybedenlerin yakınlarına yardım ve destek sağlanacağını, ölenlerin geride bıraktığı 4 çocuğa da yaşam boyu eğitim olanağı sağlanacağını bildirdi. 
     Ayrıca çalışanların fiziki kayıplarının giderileceğini belirten Piraye Antika, saldırıdan etkilenen Levent Çarşısı esnafına da bir jest düşünüldüğünü açıkladı. 
     Antika açıklamaları sırasında, saldırının 3500 Türk'ün çalıştığı bir kuruma yapıldığının da unutulmamasını istedi. 
     Saldırının yabancı sermayeyi ürküteceğini sanmadığını kaydeden Piraye Antika, saldırının ardından piyasaların gösterdiği reaksiyonları ise, ölçülü ve sağduyulu bulduğunu belirterek, ''Piyasanın reaksiyonunu örnek olarak görüyorum. Bence iyi yönetildi'' dedi. 
     
     SORULAR 

     Piraye Antika, Genel Müdür Yardımcıları Demet Cimilli, Hüseyin Özkaya ve Öktem Kalaycıoğlu'nun da katıldığı toplantıda soruları yanıtlarken, 2004 yılında bir küçülme beklemediklerini söyledi. 
     Türk ekonomisinin sağlıklı bir trend içinde bulunduğunu belirten Antika, mali disiplin devam ettiği sürece bu trendden kolay kolay geri dönüş olacağını düşünmediklerini bildirdi. 
     Piraye Antika, ''2004 yılının sorunlu bir yol olacağını düşünmüyoruz. 2004 için iyimseriz. Program hedeflerinin tutturulacağını düşünüyoruz'' dedi. 
     Antika, HSBC olarak ise 2004 yılı için ekonomideki büyümeye paralel bir büyüme öngördüklerini söyledi. 
     Reel faizdeki düşüş hızını normal bulduğunu belirten Antika, mali sektörün büyümesi için devletin iç borçlanma gereğinin azalması gerektiğini, iç borçlanma düştükçe, mali sektörün de önünün açılacağını vurguladı. 
     ''Geçiş yasası'' denilen yeni bankacılık yasasının nedenlerini çok iyi anladıklarını, geçmişte yaşanan olaylara karşı reaktif bir yasa niteliği taşıyacağını kaydeden Antika, söz konusu yasa tasarısında katılmadığı maddeler bulunduğunu söyledi. Piraye Antika, bağımsız kurulların takdir yetkisinin kısıtlandığı, sermayenin bankacılığa akmasını teşvik etmediği görüşlerini dile getirdi. 
     Antika, yeni yasayla ilgili kişisel bir endişesi bulunmadığını ifade ederken de, ''Doğru işi yapıyorsam, korkmam için bir neden yok'' dedi. 
     Piraye Antika, HSBC olarak şu anda gündemlerinde yeni bir satın alma bulunmadığını, ancak bunun hiç olmayacağı anlamı da taşımadığını söyledi. 
     Antika, satın aldıkları Advantage Card ile 1 milyon yeni müşteri edindiklerini kaydetti. 
     Toplantıda verilen bilgiye göre, HSBC Bank 38 ilde 160 kadar şubeyle faaliyet gösteriyor. 1.8 milyar doları kurumsal olmak üzere 2.3 milyar dolar kredi kullandırıldı. Açılan akreditifler, teminat mektupları ile birlikte bu rakam 2.5 milyar doların üzerine çıktı. 
     Bu arada, HSBC Bank Genel Müdürü Antika, bir soru üzerine, bombalı terör olaylarından sonra İngiltere'nin Türkiye'ye yönelik seyahat uyarısını kişisel olarak üzücü bulduğunu, HSBC üst yönetiminin Türkiye ziyaretlerinde ise herhangi bir durdurma olmadığını söyledi. 
     
</TEXT>
</DOC>
