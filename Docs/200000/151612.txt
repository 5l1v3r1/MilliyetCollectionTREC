<DOC>
<DOCNO> 151612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/soneko17.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Aselsan- Thales Airborne Systems anlaşması imzalandı... 
</HEADLINE>
<TEXT>

     Aselsan Elektronik Sanayi ve Ticaret A.Ş. ile Fransız Thales Airborne Systems firması arasında toplam 42.2 milyon dolarlık iki ayrı sözleşme imzalandı. 
     Aselsan'dan Borsa'ya gönderilen açıklamada, Meltem Programı kapsamında dün imzalanan elektronik harp kendini koruma sistemlerinin satışına ilişkin birinci sözleşmenin, opsiyonlar dahil toplam tutarının 22 milyon 207 bin 799 dolar olduğu bildirildi. 
     Açıklamaya göre, birinci sözleşmede kesinleşen birinci parti cihaz teslimat tutarı 11 milyon 137 bin 745 dolar. 
     Opsiyonlar dahil toplam tutarı 20 milyon 30 bin 895 dolar olan ikinci sözleşme, kızılötesi termal gece görüş sistemi ve çeşitli avionik cihazların satışını kapsıyor. İkinci sözleşmede kesinleşen birinci parti cihaz teslimat tutarının 8 milyon 757 bin 315 dolar olduğu kaydedildi. 
     Aselsan açıklamasında, sözleşmeler kapsamında teslimatların 2004 ve 2008 yılları arasında gerçekleştirilmesinin planlandığı duyuruldu. 
     





</TEXT>
</DOC>
