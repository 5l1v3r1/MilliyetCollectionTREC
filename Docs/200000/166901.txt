<DOC>
<DOCNO> 166901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur06.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan'a özel jakuzi 
</HEADLINE>
<TEXT>

     İbrahim OKUMAMIŞ ANTALYA, DHA 
     Tarkan'ın Antalya Kemer'de vereceği konser öncesi, konaklayacağı oteldeki odası yeniden düzenlenmeye başlandı. Sanatçı için ayrılan Kral Dairesi'ne King Suite masaj özelliği bulunan iki jakuzi yapıldı. Odanın duvar kağıdına varıncaya kadar herşeyi yenileniyor. Tarkan'ın kalacağı otele rezervasyon yaptırmak için Ruslar sıraya girdi. 
     Antalya'nın Kemer İlçesi, megastar Tarkan'ı ağırlamaya hazırlanıyor. 18 Temmuz'da Ayışığı Plajı'nda deniz üzerine kurulacak platformda konser verecek olan Tarkan'ın konaklayacağı otelde de menajerleri tarafından değişiklikler istendi. Kemer Resort Otel'de sanatçı için ayrılan kral dairesi için masaj özelliği bulunan iki jakuzi istendi. Sanatçının odasının bulunduğu ve 26 odanın yer aldığı koridor, Tarkan'ın kaldığı süre içinde diğer müşterilere kapalı tutulacak. Koridoru iki güvenlik görevlisi bekleyecek. 
     Megastar Tarkan'ın istekleri, otel odasının yeniden düzenlenmesi ile de bitmedi. Sanatçı konsere Kemer Resort Otel'in iskelesinden özel bir yat ile gidecek, havuz ile iskele arasında yürüyeceği alana da 200 metre kırmızı halı serilecek. 
     
     TARKAN İÇİN GELİYORLAR 

     Kemer Resort Genel Müdürü Ruhi Çuhadaroğlu, Tarkan'ın kalacağı kral dairesinin camlarının black out' türü perde ile kapatılacağını söyledi. Çuhadaroğlu, "Sanatçımızın gün ışığından rahatsız olmaması için perdeleri özenle seçtik. Ayrıca odasına istek üzerine iki adet büyük yatak koyduk. Mobilyaları yeniden aldık. Ona herşey feda olsun'' dedi. 
     Çuhadaroğlu, Tarkan'ın konser öncesi otellerinde konaklayacağının acenteler tarafından Rusya'da duyurulduğunu belirtti. Çuhadaroğlu, Rusya'dan sanatçının kalacağı 17- 20 Temmuz arası için rezervasyon talebi gelmeye başladığını söyledi. Bu arada, Tarkan'ın otelde kalacağı sürede neler yiyip içeceği, neleri kullanacağının ve neleri istediğinin listesinin menajerleri tarafından konserden bir hafta önce otel yönetimine bildirilecek. 
     
</TEXT>
</DOC>
