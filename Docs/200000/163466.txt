<DOC>
<DOCNO> 163466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/soneko08.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fındıktan ortalama 700 milyon dolar döviz elde ediliyor... 
</HEADLINE>
<TEXT>

     Dünya fındık üretiminin yaklaşık yüzde 75'ini elinden bulunduran Türkiye'de, bu üründen yılda ortalama 700 milyon dolar döviz elde ediliyor. 
     Dünya fındık üretiminin yüzde 75'ini Türkiye gerçekleştirirken onu, İtalya, İspanya, Yunanistan, ABD, Gürcistan ve Azerbaycan izliyor. 
     Dünya fındık üretiminin büyük bir bölümünü elinde bulunduran Türkiye, aynı zamanda dünya pazarının da yüzde 75-80'ine sahip. Türkiye, dünyada yaklaşık 90 ülkeye fındık ihracatı gerçekleştiriyor. Yıllık ortalama ihracat miktarı ise 500-550 bin ton kabuklu fındık. Bu ihracat rakamlarına karşılık olarak ise Türkiye, yılda ortalama 700 milyon dolar civarında döviz girdisi sağlıyor. 
     Resmi kayıtlara göre Türkiye'de 550 bin hektar olarak görülen fındık üretim alanlarının, 700 bin hektardan fazla olduğu tahmin edilirken, yaklaşık 400 bin üretici yılda ortalama 650-700 bin ton fındık üretiyor. Fındık sektörü, Türkiye'de direkt veya dolaylı olarak yaklaşık 5 milyon kişiyi ilgilendiriyor. Toplanırken yeşil, yenirken sarı olan fındık, sağlık açısından da olumlu sonuçlar verirken, E vitamini bakımından oldukça zengin olan fındığın, bağırsakların çalışmasında, kolestrol ve kan trigliseritinin düşürülmesinde ve kalp sağlığı açısından yararlı olduğu bildiriliyor. 
     
</TEXT>
</DOC>
