<DOC>
<DOCNO> 178671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sondun23.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşek, zebradan yavru dünyaya getirdi 
</HEADLINE>
<TEXT>

     Japonya'da bir hayvanat bahçesinde eşeklerden birinin çizgili sıpa doğurması şaşkınlık yarattı. 
     Tokyo'nun 150 km kuzeyindeki Nasu Safari Park adlı hayvanat bahçesinin müdürü Osamo İşikava, ''Otçul hayvanları genellikle bir arada tutarız. Dişi eşeklerden birinin gebe olduğunu fark ettik ve normal bir sıpanın dünyaya geleceğini sanıyorduk, ama doğum herkesi şaşkına çevirdi'' dedi. 
     Bahçe müdürü, 8 Ağustos'ta dünyaya gelen yavrunun bacaklarının zebra gibi çizgili olmasının, dişi eşeğin zebralardan biriyle çiftleştiğini gösterdiğini belirtti. Müdür, eşek ve zebranın uzaktan akraba olduklarını ve çiftleşebildiklerini, ancak bunun pek ender görüldüğünü söyledi. 
     Yaklaşık 25 kilo gelen kırma yavrunun birkaç gün sonra ziyaretçilere gösterileceği kaydedildi. 
     
</TEXT>
</DOC>
