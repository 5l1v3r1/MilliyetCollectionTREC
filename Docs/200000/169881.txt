<DOC>
<DOCNO> 169881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/ekonomi/eko08.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Memur nereye dökülürse, dökülsün... 
</HEADLINE>
<TEXT>

Başbakan Erdoğan, memura 'Yok ki ne vereceğiz', işçi sendikalarına da '5.5 milyon işsizi düşünün' dedi 
     Başbakan Tayyip Erdoğan, memur sendikalarının yapılan zam karşısında sokağa dökülme uyarısına karşılık, "Nereye dökülürlerse dökülsünler. Ne memur karşıtıyım, ne işçi. Onlara canım feda. Onların sırtından siyaset yapanlar var. İdeoloji giydirmeye kalkışanlar var" dedi. 
     Erdoğan, AKP'nin Trabzon il kongresinde yaptığı konuşmada, milletvekili maaşlarının da memurlarınki kadar artacağını kaydetti. "Varsa vereceğiz, yoksa ne vereceğiz" diyen Erdoğan, şöyle konuştu "Kamuda bir işçinin ortalama geliri 1 milyar civarında. Yok ki neyi vereceğiz. Bu yıl, ödenmesi gereken borç 73 milyar dolar. İşçi sendikaları verebileceğimizden daha fazlasını istiyor. Bu parayı verirsek, ülke batar. 5.5 milyon işsizi neden düşünmüyorsunuz ." 
     
     Türk - İş greve hazırlanıyor 
     Bu arada Türk - İş Başkanlar Kurulu, sendikaların kamu toplu sözleşme uyuşmazlık prosedürlerini hızlandırarak grevlere hazır duruma gelmelerini istedi. Başkanlar Kurulu bildirisinde, hükümetin teklifini bir önceki dönemden yaşanan yüzde 14'lük kaybı giderecek, milli gelir artışından işçinin payını almasını sağlayacak, gerçekleşen enflasyondan koruyacak düzeye çıkarması istendi. 
     

</TEXT>
</DOC>
