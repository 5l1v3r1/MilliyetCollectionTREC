<DOC>
<DOCNO> 168317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sonspo15.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz Baykal elendi 
</HEADLINE>
<TEXT>

     Sivas Cumhuriyet Üniversitesi Tenis Kulubü'nün ev sahipliğini yaptığı Türkiye Tenis Federasyonu 12 Yaş Grubu C Klasmanı Yaz Kupası müsabakaları sona erdi. 
     Müsabakalara Ortadoğu Teknik Üniversitesi ODTÜ Tenis Kulübü adına katılan CHP Genel Başkanı Deniz Baykal'ın torunu Deniz Baykal, ilk karşılaşmayı ''Bay'' olarak geçtikten sonra ikinci karşılaşmada rakibine yenilerek elendi. 
     ODTÜ Koleji öğrencisi 12 yaşındaki torun Baykal, müsabakaların ardından, kulüp arkadaşlarıyla Ankara'ya gitmek üzere geldiği otobüs terminalinde, spor alanında unuttuğu raketini kendisine getiren basın mensuplarının görüntü almaması için uzun süre uğraş verdi. 
     
     VALİ DE İZLEDİ 
     Cumhuriyet Üniversitesi Sosyal Tesisleri'nde düzenlenen final karşılaşmalarını izleyen Sivas Valisi Hasan Canpolat, kentte ilk kez düzenlenen turnuvanın il açısından ayrı bir önemi bulunduğunu belirterek, ''Tenis sporu herkesin sandığı gibi pahalı bir spor değil, isteyen herkes bu sporu yapabilir'' dedi. 
     Canpolat, tenisin kentte yaygınlaşması için, okullarda tenis kortları oluşturarak, bu sporun altyapısını hazırlayacaklarını söyledi. 
     Karşılaşmalar sonunda erkeklerde birinciliği kazanan İzmit Tenis Kulübü'nden Berk Sert ve ferdi olarak yarışan Ahmet Sarıoğlu'na kupalarını Vali Hasan Canpolat verirken, kızlarda birinci olan CÜ Tenis Kulübü'nden Aslı Bulut ve Hazal Koptagel'e madalyalarını Vali Canpolat'ın eşi Nuray Canpolat taktı. 
     
</TEXT>
</DOC>
