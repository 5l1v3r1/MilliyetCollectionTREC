<DOC>
<DOCNO> 165485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/guncel/gun03.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kiralık refakatçiler 
</HEADLINE>
<TEXT>

Kimsesi olmayan hastalar, parayla refakatçi tutuyor. Sandalyede sabahlayan maaşlı refakatçiler, hastanın her türlü işini hallediyor 
     ŞÜKRAN ÖZÇAKMAK İstanbul 

     Hastanede hastaya refakat etmenin getirdiği zorluk, "refakatçi" sektörünü doğurdu. Refakat etmenin zorluğunu keşfederek sektöre atılanlardan biri de daha önce doktorların yanında çalışan 50 yaşındaki Hatice Uysal. Bir yakınını ziyarete gittiğinde ücret karşılığı refakatçi olmaya karar veren Uysal, mesleğinin inceliklerini şöyle anlatıyor "Ücreti, hastanın durumuna göre belirliyorum. Daha önce aylığı 400 milyondan bir hastaya refakat ettim. Eğitimli değilim ancak elim yatkın. Her tür tetkiki nerede ve nasıl yaptıracağınızı bilmeniz, hastaya güler yüz göstermeniz, hemşirelere yardımcı olmanız yeterli." Uysal ve onun gibilerin keşfettiği sektörü araştırınca gördük ki refakatçi olmak hiç de kolay değil. Refakatçi, yönetimin verdiği kartla hastanın yanında sandalyede sabahlıyor, hastanın her türlü bakım ve ihtiyacını karşılıyor, bunun yanı sıra zil görevi görüp hastanın durumunu doktora ya da hemşireye bildiriyor. 
     
     BAHÇEDE YATAN DA VAR 
     Madalyonun öteki yüzünde ise hastane bahçesinde bekleyen refakatçiler var. Hasta ismiyle seslenen hastabakıcının sesine koşup gerekli tahlilleri ayrı binada bulunan laboratuvarlara götürüyor, hastanede bulunmayan ilaç ve tıbbi malzemeleri dışarıdan satın alıyorlar. Kimi otomobilinde, kimi de yere serdiği battaniye üzerinde yatıp kalkıyor. Yemekler ise hastane bahçesinde pişiriliyor. 
     

</TEXT>
</DOC>
