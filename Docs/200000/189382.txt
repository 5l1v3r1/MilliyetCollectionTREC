<DOC>
<DOCNO> 189382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sontur30.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Eczacıbaşı, ilaca uygulanan KDV'den yakındı... 
</HEADLINE>
<TEXT>

     Eczacıbaşı Holding Yönetim Kurulu Başkanı Bülent Eczacıbaşı, Türkiye'de ilaca uygulanan vergi oranının, Avrupa ülkelerindeki örneklerin çok üzerinde olduğunu vurgulayarak, ''ilaca uygulanan yüksek oranlı KDV, paranın devletin bir cebinden çıkıp, diğer cebine girmesidir'' dedi. 
     Eczacıbaşı, Çukurova Üniversitesi Tıp Fakültesi'nce düzenlenen, ''2003-2004 Akademik Yılı Mezuniyet Sonrası Eğitim Programı'' kapsamında ''İlaç Sanayisinin Sağlık Sektöründeki Yeri'' konulu konferansa katıldı. 
     İlaç sanayisinin yapısı nedeniyle devlet kontrolünün yoğun kontrolü altında tutulduğunu kaydeden Eczacıbaşı, şunları söyledi 
     ''Hammaddeden, fiyata kadar her aşama devletin kontrolü altında. Bu kontrolün bir kısmı zorunlu ve diğer ülkelerde de uygulanıyor. Ancak kontroller iki önemli noktayı gündeme getiriyor. Birincisi, kontrollerin ne kadar rasyonel olduğu, ikincisi ise denetimlerde siyasi etkileşimin önlenmesi zorunluluğudur. Çünkü siyasi zorlamalar, bazı sektörlerin kaderini değiştirebiliyor. Ne yazık ki, en büyük çarpıklıklar devlet kontrolünün en yoğun olduğu alanlarda yaşanıyor.'' 
     
     AR-GE ÇALIŞMALARININ ÖNEMİ 
     Türkiye'nin ilaç ihtiyacının yüzde 85'inin, yurt içi üretimle karşılandığını ifade eden Eczacıbaşı, sektörün gelişebilmesi için Araştırma Geliştirme AR-GE çalışmalarına büyük önem verilmesi gerektiğinin altını çizdi. Yabancı sermayenin, Türkiye pazarına girişinin ilaç sektöründe standartların yükselmesine ve rekabet ortamının oluşmasına katkıda bulunduğunu vurgulayan Eczacıbaşı, şöyle devam etti 
     ''Son yıllarda sektördeki yatırımlarda durgunluk gözleniyor. Yatırımcı için yeterli fon yaratılamadı. Yılda yaklaşık 100 milyon dolarlık yatırım yapmamız gerek. Ancak biz bu rakamın çok altında kaldık. Bu alanda en önemli aşamayı AR-GE çalışmaları oluşturuyor. Uzun ve yüksek maliyetli bu çalışmalar için, Türkiye'deki teknolojik ortam yeterli değil. Türk ilaç sanayi zaman geçirmeden, teknolojik atılıma kalkarak, dünya pazarlarında rekabet gücü edinmelidir.'' 
     
     İLAÇTA VERGİ SORUNU 
     Eczacıbaşı, Türkiye'de ilaca uygulanan vergi oranının, Avrupa ülkelerindeki örneklerin çok üzerinde olduğunu vurgulayarak, ''Özellikle KDV oranın yüksekliği sektörde sıkıntıya neden oluyor'' diye konuştu. 
     Türkiye'de ilacın en büyük alıcısının devlet olduğunu bildiren Eczacıbaşı, şunları kaydetti 
     ''Bu durum bir çelişki doğruyor. İlaca uygulanan yüksek oranlı KDV, paranın, devletin bir cebinden çıkıp, diğer cebine girmesidir. Bu oranın düşürülmesi yolunda tekliflerimiz var. Eğer gerçekleşirse, devletin kaybı çok az olur. Hükümetin de bu yönde görüşleri olduğunu görüyoruz. Ancak çeşitli nedenlerle ugulamaya geçilemiyor.'' 
     
</TEXT>
</DOC>
