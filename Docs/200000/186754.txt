<DOC>
<DOCNO> 186754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sondun16.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'de minare kavgası sürüyor... İkinci kez para cezası... 
</HEADLINE>
<TEXT>

     Almanya'nın başkenti Berlin'de bulunan Şehitlik Camii'ne, kapı süslemelerinde yasak olan fildişi ve kaplumbağa kabuğu kullanıldığı gerekçesiyle 10 bin euro para cezası kesildi. 
     Caminin bulunduğu Neukölln semti İmar ve İskan Dairesi'nin yöneticisi Stefanie Vogelsang, caminin 3 tahta kapısında kullanılan fildişi ve kaplumbağa kabuklarının Almanya'da olduğu kadar Türkiye'de de yasak olduğunu belirterek, kaçak inşaat yapıldığı gerekçesiyle daha önce verdikleri 100 bin euro cezaya ek olarak, 10 bin euro daha para cezası kestiklerini söyledi. 
     Caminin minarelerinin ve kubbesinin öngörülenden daha büyük olduğu gerekçesiyle cami inşaatının durdurulduğunu, yasağa uyulmayarak kaçak inşaat yapıldığı için daha önce 100 bin euro para cezası verildiğini hatırlatan Vogelsang, şöyle dedi 
     ''İnşaatın sağlam olduğuna dair hazırlanması gereken rapor, bugüne kadar elimize geçmedi. Minarelerin ve kubbenin yeteri kadar sağlam olduğuna dair rapor hazırlanmadığı sürece, inşaat yasağı devam edecektir. İnşaat kurallarımız böyle.'' Şehitlik Camii'nin arsasının 1866 yılında Osmanlı devletine hediye edildiğini hatırlatan Vogelsang, şunları söyledi 
     ''Arsa sahibi olarak aslında Türk devleti bu inşaattan sorumlu. Bu arsada kaçak inşaat yapıldı. Bu, Türkiye'de de yasaktır. Eğer cami derneğinin cezayı ödeyecek parası yoksa bunu Türk devleti karşılamalıdır. 100 bin euronun altında ödenecek bir ceza konusunda anlaşabileceğimizi sanmıyorum.'' Neukölln Türk İslam Cemaati Yönetim Kurulu üyesi Recep Türkoğlu ise para cezalarını ödeyebilecek durumda olmadıklarını açıklayarak, ''Sadece borcumuz var ve kredileri de geri ödemek zorundayız. Ceza parasını nasıl karşılayacağız '' dedi. 
     Berlin'in, bu kadar güzel görünümlü bir camiden dolayı memnuniyet duyması gerektiğini belirten Türkoğlu, 3 Ekim'de düzenlenen ''Açık Cami Günü''nde birçok kişinin camiyi ziyaret ederek, güzelliğinden etkilendiğini, ancak İmar ve İskan Dairesi ile sürekli sorun yaşadıklarını söyledi. 
     
</TEXT>
</DOC>
