<DOC>
<DOCNO> 171284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/siyaset/siy01.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Irak'a asker gönderelim mi ' diye Türkiye'ye sordu 
</HEADLINE>
<TEXT>
   İyi ki 'Pakistan' var 
   Başbakan Erdoğan, Pakistan Başbakanı Cemali'nin, "İtirazınız olur mu " sorusuna, "bölgede söz sahibi olmak için asker gönderilir" yanıtını verdi 
      ABDULLAH KARAKUŞ Ankara 

   
   Türkiye'nin Irak'ta kurulacak istikrar gücüne asker gönderip göndermeyeceği tartışılırken Pakistan Başbakanı Mir Zaferullah Han Cemali, Başbakan Recep Tayyip Erdoğan'a, "Irak'a askerlerimizi gönderelim mi Sizin görüşünüz ne olur " diye sordu. Erdoğan, Cemali'ye "bölgede ve Irak'ın yeniden yapılandırılmasında söz sahibi olmak için asker gönderilebileceği" yanıtını verdi. 
   
   Türkiye bölgesel güç 
   Türkiye'nin Irak'a asker gönderilmesi konusunda İslam dünyasının önde gelen ülkeleriyle diyalog içinde olduğu ortaya çıktı. Dışişleri Bakanı Abdullah Gül'ün İslam Konferansı Örgütü Zirvesi'nde Müslüman ülkelere, "Irak'tan ders çıkarıp, reform sürecini başlatalım. Kendi evimize çekidüzen verelim" mesajının ardından, son dönemde ABD ve Batı dünyasının terör ve kitle imha silahları konularındaki endişelerininin Suriye ve İran'a aktarılmasında Türkiye öncü rol oynadı. 
   Ankara son olarak Irak'ta kurulması planlanan çokuluslu istikrar gücünün oluşumunda Müslüman ülkeleri "teşvik edici" role soyundu. Edinilen bilgilere göre Pakistan'ın Irak'a asker gönderip göndermemesi konusu iki lider arasında ilk olarak Erdoğan'ın İslamabad gezisi sırasında müzakere edildi. Daha sonra diplomatik kanallar aracılığıyla görüş alışverişinde bulunuldu. 
   
   İtirazınız olur mu 
   ABD'nin asker talebini gündeme getirerek Türkiye'nin düşüncesini öğrenmek isteyen Cemali, Erdoğan'a "Biz Irak'a asker göndersek sizin bir itirazınız olur mu" diyerek zemin yokladı. Erdoğan ise çokuluslu güce asker göndermenin bölgesel dengeler açısından önemli olduğuna dikkat çekerek bölgede söz sahibi olmanın önemini vurguladı. 
   Erdoğan, Pakistan'ı ziyaretinde, Irak'ın yeniden yapılandırılmasıyla ilgili Cemali ile fikir alışverişinde bulunurken Türkiye'nin Irak'ta istikrar istediğini ve halkın yönetimde söz sahibi olması gerektiğini söyledi. Cemali de bölge ülkelerinin Türkiye'ye önem verdiğini ve görüşlerine saygı duyduğunu kaydetti. 
   
   
</TEXT>
</DOC>
