<DOC>
<DOCNO> 195738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/soneko07.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Praktiker, Avrupa yakasındaki ilk marketini açtı... 
</HEADLINE>
<TEXT>

     Sanayi ve Ticaret Bakanı Ali Coşkun, büyük marketlerin şehir dışına çıkarılması yasasını çağdaş hale getirdiklerini, bu yasal boşluğu gidermek istediklerini belirterek, ''Ancak 15 bin metrekarenin üzerindeki büyük kuruluşların bakanlar onayıyla mümkünse ve şehir içinde imar planında yeri yoksa yoğunluk bakımından merkezin dışında kurulmasını arzu ediyoruz'' dedi. 
     Metro Group bünyesinde bulunan yapı market pazarında faaliyet gösteren Praktiker, Avrupa yakasındaki ilk, İstanbul'daki 3. marketini Sanayi ve Ticaret Bakanı Ali Coşkun'un katılımıyla Güneşli'de açtı. 
     Açılışta konuşan Coşkun, alınan sosyo ekonomik tedbirlerle ekonominin hızla geliştiğini söyledi. 
     Bu sene 68 katrilyon lira faiz, 73 trilyon lira borç ödediklerini ifade eden Coşkun, ilk defa halkı fazla üzmeden, acı reçeteler uygulamadan kendilerinden önceki hükümetlerin ekonomiyi küçülterek, büzerek enflasyonu kontrol altına almak istedikleri yanlış politikalardan ülkeyi kurtardıklarını belirtti. 
     Yıl sonu enflasyonunun yüzde 20 hedefinin altında gerçekleşeceğini söyleyen Coşkun, ''Şu anda yüzde 16.1. Gelecek sene yüzde 10'larda kalacağız, üçüncü yılda tekli rakamlarla artık AB kriterlerine ermiş olacağız'' dedi. 
     Ali Coşkun, ekonomiyi baskı altında tutan reel faizlerin de küçüldüğünü söyledi. 
     Türkiye'nin karşılaştığı sıkıntıların başında işsizlik ve hayat pahalılığının geldiğine işaret eden Coşkun, ''Biz halkın satınalma gücünü de yükseltmeye çalışıyoruz'' dedi. 
     Gelir dağılımındaki adaletsizliği önlemek için yeni tedbirler aldıklarını ifade eden Coşkun, yatırımların Anadolu'ya, geri kalmış bölgelere yayılmasını istediklerini belirterek, ''Yasayı Başbakanlığa sevkettik. Kişi başına 1500 doların altında geliri olan bölgelerde büyük teşvikler getirerek orada yatırımları hızlandıracağız'' diye konuştu. 
     İstihdamda artış olduğunu dile getiren Coşkun, ihracatta patlama yaşandığını, böylesi işyerlerinin ekonomiye canlılık getirdiğini, adeta hastayı ayağa kaldıran serum, ilaç gibi olduğunu söyledi. Coşkun, ''Başbakanımızın dediği gibi bu ülkede taşı taş üstüne koyanlar başımızla beraber'' dedi. 
     Büyük mağazaların şehir dışına taşınmasıyla ilgili olarak da Coşkun, şunları kaydetti 
     ''Bizden önceki hükümet tarafından hazırlanan büyük mağazaların şehir dışına çıkarılma meselesi vardı. Basınımız sanki biz hazırlamışız gibi faturasını bize çıkarmak istedi. Biz bu yasayı aldık çağdaş hale getirdik. Bu yasal boşluğu gidermek istiyoruz. Böylesine güzel etkili tesislerin hele hele imar planında ticaret merkezi olarak gösterilmiş yerlere kurulmasını teşvik ediyoruz. Çünkü burada istihdam, fiyat istikrarı, güven, kalite var, tüketicinin haklarını koruma bakımından da önemli. 
     Bizim arzumuz bazı büyük mağazaların gücüne güvenerek fiyat kırarak esnafı yok etme politikalarını kontrol altına almak. Şehircilik açısından uygun olmayan yerlere açılmasını kontrol altına almak. Onun için odaların, tüketici derneklerinin görüşünü alarak belediyelere ve valiliklere yetki veriyoruz. Ancak 15 bin metrekarenin üzerindeki büyük kuruluşların bakanlar onayıyla mümkünse ve şehir içinde imar planında yeri yoksa yoğunluk bakımından merkezin dışında kurulmasını arzu ediyoruz. Zaten gelişmiş olan ülkelerde de böyle, Avrupa'da da böyle. Arabanıza binersiniz 10-15 kilometre mesafedeki şehir dışındaki yere gidersiniz alışverişinizi yaparsınız. Fiyatlar da yüzde 3-5 civarında ucuzdur. Dolayısıyla yapmak istediğimiz budur. Kurulu olanların da müktesep hakları geçerli olacaktır.'' Bunun komisyonda tekrar görüşüleceğini, tartışılacağını ve Meclis Genel Kurulu'nda da yasalaşacağını ifade eden Coşkun, yasa çıktıktan sonra da tekrar aksaklık olursa düzeltme şansları bulunduğunu belirtti. 
     Praktiker gibi kuruluşların Türkiye'ye yenilikler, teknoloji getirdiğini söyleyen Coşkun, ''Bu hareketlerini üretime de yansıtmalarını bekliyoruz. Yerli üretim kullanmalarını teşvik ediyoruz. Her şeyi de yurtdışından getirmesinler. Türkiye'de imal edelim Türkiye'de bunları kuralım'' dedi. 
     Metro Group Türkiye Temsilcisi Nurdan Tümbek de, işsizliğin yüzde 14'lere vardığı ortamda bir istihdam kapısının açıldığını, Güneşli Praktiker'in dolaylı olarak 500 kişiye istihdam sağlayacağını belirtti. 
     Metro Group'un Türkiye'de toplam 24 mağazası olduğunu ve 5 bin kişiyi istihdam ettiğini belirten Tümbek, geçen yılki cirolarının da 559 milyon Euro olduğunu kaydetti. 
     Tümbek, ''Ne kadar çok ülkeme yatırım çekebilirsem kendimi bir Türk olarak mutlu hissediyorum. Bu da işimin manevi yönü'' diye konuştu. 
     Praktiker Genel Müdürü Werner Müller de Türkçe olarak yaptığı konuşmasında, Güneşli Praktiker'le İstanbul'da üçüncü Türkiye genelinde sekizinci marketlerini açtıklarını söyledi. 
     İdari ve satış personeli 80 kişiden oluşan ve 7 bin metrekare satış olanı olan Güneşli mağazasında evin, bahçenin daha güzel ve rahat yaşanabilir olması için 50 bin çeşit ürünle hizmet verdiklerini söyledi. 
     Güçlerinin sadece ürün çeşitliliğine değil, kalite, hızlı hizmet ve fiyat üzerine kurulduğunu belirten Müller, en çok satılan ürünleri Türkiye genelinde en iyi fiyatla marketlerinde satışa sunduklarını belirtti. 
     Müller, ayrıca müşterilere taksit kampanyaları da bulunduğunu, müşterilerin satın aldıkları ürünlerin satış sonrası montaj ve teknik hizmetlerine de yer verdiklerini kaydetti. 
     Werner Müller, ''Praktiker'i ülkenin dört bir yanında bulabilirsiniz. İstanbul'un yanında Başkentimiz Ankara, Ege'nin incisi İzmir, Orta Anadolu'nun merkezi Konya, sanayinin kalbi Adana ve Doğuya çıkış kapımız Gaziantep'te Praktiker'i sonsuz hizmetle bulabilirsiniz'' dedi. 
     Müller, bu illerde 58 bin metrekare şatış alanı mevcut olduğunu, 660 çalışanı ile Türkiye pazarında lider konumda faaliyet gösterdiklerini kaydetti. 
     
</TEXT>
</DOC>
