<DOC>
<DOCNO> 163878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sondun08.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, ABD'ye Irak'ta işbirliği önerdi 
</HEADLINE>
<TEXT>

     Dışişleri Bakanlığı Müsteşarı Uğur Ziyal'in, ABD'ye sunduğu Irak paketinde, bu ülkenin elektrikten eğitime birçok ihtiyacının karşılanmasında işbirliği önerilerinin yer aldığı öğrenildi. 
     Edinilen bilgiye göre, Müsteşar Ziyal, özellikle ABD Savunma Bakan Yardımcısı Paul Wolfowitz ve ABD'nin ekonomik işlerden sorumlu Dışişleri Bakan Yardımcısı Alan Larson ile görüşmelerinde, Irak'ın ihtiyaçlarının karşılanmasında işbirliği önerisinde bulundu. Bu işbirliği paketinde, Irak'ın elektrik, yakıt, hastane, eğitim, kanalizasyon gibi temel ihtiyaçlarının yer aldığı belirtiliyor. 
     Ziyal, temasları sırasında, Türk müteahhitleri ve işadamlarının, bütün bu ihtiyaçları herkesten ''daha çabuk ve ucuz'' temin edebileceğini ve dolayısıyla bunun Irak halkının da yararına olacağını kaydetti. 
     Müsteşar Ziyal'in, Türkiye'nin Irak'ta yapabileceklerine ilişkin ortaya koyduğu işbirliği projelerinin bir kısmının Washington'da, bir kısmının da Irak'ta değerlendirilmesi bekleniyor. 
     Türk yetkililer, konuyu Ankara, Washington, Bağdat ekseninde takip edecek. 
     Edinilen bilgiye göre, Ankara bu çerçevede, Irak'ın Amerikalı sivil yöneticisi Paul Bremer ile temaslarını da güçlendirecek. 
     Afganistan'ın yeniden inşasında projelerin yüzde 95'inin Türk şirketleri tarafından başarıyla yapıldığına dikkati çeken Türk diplomatik kaynaklar, aynı şekilde Irak'ta da bu tecrübenin değerlendirilmesi gerektiğini belirtiyorlar. 
     Türkiye'nin sunduğu Irak paketinde, Irak'ın yeniden yapılandırılması ve ekonomik unsurların yanı sıra siyasi unsurlar ve istikrar gücüne katkı gibi askeri unsurların bulunduğu dile getirilmişti. 
     Diplomatik kaynaklar, Ziyal'in Wolfowitz ile görüşmesinde, ABD'nin yaklaşımlarıyla Türkiye'nin vizyonunun büyük ölçüde örtüştüğünün fark edildiğini ve ilişkilerin stratejik yönünün teyit edildiğini de bildirdiler ve bu çerçevede iki ülkenin Irak'ta işbirliği yapmasının doğal olduğunu belirttiler. 
     Kaynaklar, Pentagon'daki temaslarda, bu yıl kasım sonunda yapılacak Yüksek Seviyeli Askeri Grup toplantısının önemi konusunda karşılıklı mutabık kalındığı, savunma sanayii işbirliğinin devam etmesinde anlaşıldığı, her konuda olumlu görüş birliğine varıldığı görüşünü dile getiriyor. 
     Öte yandan, yılda iki kez toplanması öngörülmesine karşılık bu yılın ilk kısmında yapılamayan ABD-Türkiye Ekonomik Ortaklık Konseyi'nin sonbaharda toplanması yönünde de hazırlıklar başlatılacak. 
     ABD Başkanı George W. Bush'un yeni Ortadoğu vizyonu çerçevesinde ortaya koyduğu, ticaret anlaşması ve yatırımların teşviki anlaşması konularının da Ziyal'in temasları sırasında ele alındığı öğrenildi. 
     Türkiye ve ABD, Türkiye'nin bu konuda katkısı olabileceğinde mutabık kaldı. 
     Türk tarafı görüşmelerde, ''Türkiye ile ABD arasındaki stratejik ilişkilerin siyasi ve askeri boyutu gayet iyi işliyor. Ekonomik boyutu da, bu çalışmalarla yerine oturtmalıyız. O zaman bu ilişki çok daha sağlam olacak'' mesajını vurguladı. 
     ABD'nin ek savaş bütçesinde Türkiye'ye ayırdığı 1 milyar dolarlık yardım konusunda da bir problem olmadığına işaret ediliyor. 
     Edinilen bilgiye göre, Amerikan tarafı, en kısa süre içinde yardımın şekli ve ulaştırma biçimi gibi teknik detayların sonuçlandırılmasını istiyor. Bu konuda, Amerikan yönetiminin farklı kurumları arasında görüş farklılığı bulunmadığı da belirtiliyor. 
     Bu arada, Ziyal'in temasları sırasında ABD'nin, görüşmelerde Baku-Tiflis-Ceyhan boru hattına desteğini yinelediği de öğrenildi. 
     
</TEXT>
</DOC>
