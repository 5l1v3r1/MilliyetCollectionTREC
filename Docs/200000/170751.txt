<DOC>
<DOCNO> 170751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sonspo07.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
George Karl artık Milwaukee Bucks'ın başında olmayacak... 
</HEADLINE>
<TEXT>

     ABD Profesyonel Basketbol Ligi'nde NBA antrenör George Karl, gelecek sezon Milwaukee Bucks'ın başında olmayacak. 
     Bucks Kulübü Genel Menajeri Larry Harrison, Karl'ın görevine son mu verdiği, yoksa istifa mı ettiği yolunda açıklama yapmazken, yalnızca 52 yaşındaki antrenörün takıma geri dönmeyeceğini söyledi. 
     Harrison, Karl'ın takımın başarılarına sağladığı katkıların her zaman takdir göreceğini, gelecek sezon yeni bir görünüme kavuşmuş genç bir takımla başarıya ulaşmak istediklerini, bunun için yeni bir antrenör arayışında olduklarını kaydetti. 
     Sözleşmesinin bitmesine 1 yılı kalan George Karl'ın gelecek sezon 7 milyon dolarla NBA Ligi'nde en fazla ücreti alan antrenör olması bekleniyordu. 
     George Karl, 5 sezon başında bulunduğu Bucks'a 205'e 173'lük bir galibiyet serisi yaşattı ve takımı 4 kez play-off turuna çıkardı. 
     Normal sezonda 40-42'lik bir galibiyet serisi yakalayan Milwaukee Bucks, Doğu Konferansı şampiyonu New Jersey Nets'e play-off birinci turunda elenmişti. 
     16 yıllık NBA Ligi kariyerinde toplam 708'e 499'luk bir galibiyet serisi bulunan Karl, NBA Ligi tarihinde en çok galibiyet elde eden 13. antrenör. 
     
</TEXT>
</DOC>
