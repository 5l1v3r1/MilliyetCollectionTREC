<DOC>
<DOCNO> 170280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sontur21.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastane personeli yemekten zehirlendi... 
</HEADLINE>
<TEXT>

     Bursa'da, Göğüs Hastalıkları Hastanesi'nde dün yedikleri köfteden zehirlenen sözleşmeli 16 personelin, SSK Hastanesi'nde tedavi altına alındığı belirtildi. 
     Alınan bilgiye göre, Kaplıkaya Mahallesi'ndeki Göğüs Hastalıkları Hastanesi'nin temizlik işlerini yapan 9'u kadın 16 sözleşmeli personel, mide bulantısı, kusma, halsizlik ve ishal şikayeti ile bu sabah hastane yönetimine başvurdu. 
     SSK Şevket Yılmaz Hastanesi'ne sevk edilen 16 personelin yapılan muayenelerinde, özel yemek şirketi tarafından hazırlanan ve dün öğle yemeğinde verilen köfteden zehirlendikleri belirlendi. 
     SSK Şevket Yılmaz Hastanesi Başhekimi Osman Naci Çelik, bazı zehirlenme vakalarının hemen, bazılarının ise uzun süre sonra etkisini gösterdiğini belirterek, ''Bu olayda da hastanemize gelen kişiler, dün yedikleri öğle yemeğinden 16 saat sonra rahatsızlanmışlar'' dedi. 
     Göğüs Hastalıkları Hastanesi'nde zehirlenme vakaları ile ilgili uzman doktor bulunmadığı için personelin kendi hastanelerine getirildiğini anlatan Çelik, hastaların tedavilerinin yapıldığını ve sağlık durumlarının iyi olduğunu bildirdi. 
     
</TEXT>
</DOC>
