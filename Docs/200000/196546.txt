<DOC>
<DOCNO> 196546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sondun20.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'taki mültecilerin dönüşü konusunda uzlaşmaya varıldı 
</HEADLINE>
<TEXT>

     ABD Dışişleri Bakanlığı'nın nüfus, göç ve mültecilerden sorumlu Müsteşarı Arthur Dewey, Irak'taki mültecilerin Türkiye'ye dönmesine ilişkin, Türkiye, ABD, BM ve Irak arasında bir plan geliştirilmesi konusunda uzlaşmaya varıldığını söyledi. 
     Irak'taki mültecilerin ve özellikle Irak'ın kuzeyinde bulunan Mahmur Kampı'nın kapatılmasıyla, bu kampta yaşayan yaklaşık 9000 Türk vatandaşının Türkiye'ye dönüş süreci ve koşullarıyla ilgili toplantı, Türkiye, ABD, BM ve Irak temsilcilerinin katılımıyla Dışişleri Bakanlığı'nda yapıldı. 
     Toplantıya, Dewey'in yanı sıra Dışişleri Bakanlığı Müsteşar Yardımcısı Nabi Şensoy, BM Mülteciler Yüksek Komiser Yardımcısı Kamel Morgane ve Irak Geçici Yönetim Konseyi'nden bir temsilci katıldı. 
     Dışişleri Bakanlığı'nda yaklaşık 2 saat süren görüşmenin ardından açıklama yapan Dewey, mültecilerin Irak'tan Türkiye'ye dönüşüyle ilgili olumlu görüşmelerde bulunduklarını söyledi. Dewey, sadece Mahmur Kampı'ndakilerin değil, genel olarak Irak'taki mültecilerin dönüşünü ele aldıklarını kaydetti. 
     Mültecilerin dönüp dönmeme konusunda kendilerinin karar vermesi gerektiğini söyleyen Dewey, sürece ilişkin bir soru üzerine, tarafların mümkün olduğunca hızlı hareket edilmesi yönünde görüş birliğine vardığını belirtti. 
     Dewey, toplantıya katılan taraflar arasında ''bir plan geliştirilmesi konusunda uzlaşmaya varıldığını'' ifade etti. 
     Terör örgütü PKK KADEK'in baskısının bulunup bulunmadığına ilişkin bir soru üzerine Dewey, teröristlerle mücadeleye ihtiyaç bulunduğu yönünde ''ortak bir anlayışa'' varıldığını belirterek, kaygılarının, bu insani operasyonda mültecilerin herhangi bir ''karanlık etkiye'' maruz kalması olduğunu kaydetti. 
     
</TEXT>
</DOC>
