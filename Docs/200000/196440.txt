<DOC>
<DOCNO> 196440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sontur39.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
10 bin geçici İngilizce ve bilgisayar öğretmeni atanacak... 
</HEADLINE>
<TEXT>

     Milli Eğitim Bakanı Hüseyin Çelik, İngilizce ve bilgisayar öğretmeni açığını önlemek için 10 bin ''geçici öğretmen'' ataması yapılacağını, buna ilişkin kararnamenin de dün Bakanlar Kurulu'nda imzalanarak Cumhurbaşkanı'nın onayına sunulduğunu bildirdi. 
     Hüseyin Çelik, CHP Şanlıurfa Milletvekili Mehmet Vedat Melik'in Şanlıurfa'daki eğitim sorunlarına ilişkin gündemdışı konuşmasını yanıtlarken, Türkiye'de ideal şartlarda, Avrupa standartlarında eğitim öğretim yapılabilmesi için 100 bin dersliğe ihtiyaç bulunduğunu, bunun için de 10 katrilyon liralık ek kaynağa ihtiyaç olduğunu söyledi. Bunun için kısa sürede kaynak bulunması ve sorunun çözümünün mümkün gözükmediğini belirten Çelik, ancak öncelikle hayırsever yurttaşlara okul yapımı konusunda büyük destek verdiklerini ve özellikle öğretmen açığı bulunan doğu ve güneydoğu illerine yönlendirdiklerini söyledi. Gelecek yıl toplam 25 bin yeni derslik yapılabileceğini ifade eden Çelik, ancak iyi bir planlama ve sınıfların 40 kişi olarak ele alınması durumunda derslik ihtiyacının 3 yılda karşılanabileceğini bildirdi. 
     Devletin eğitimi sadece hayırseverlere havale etmediğini kaydeden Çelik, her yıl bir milyon 300 bin yeni öğrencinin eğitim ve öğretime katıldığını belirterek, ''Toplam 19 milyon öğrencimiz var. Bu da genç ve dinamik bir toplum olduğumuzu gösteriyor ve eğitim ve öğretim konusunun önemini artırıyor. Biz de Hükümet olarak üzerimize düşeni yapıyoruz'' dedi. 
     Belli merkezlerdeki öğretmen yığılmalarını önlemeye çalıştıklarını ifade eden Çelik, ilköğretim ve lisede toplam 13.5 milyon öğrenci bulunduğunu, öğretmen sayısının da 630 bin olduğunu belirterek, ''Bu da öğretmen başına 20 öğrenci demek ki bu pek çok Avrupa ülkesinde daha iyi durumda olduğumuzu gösteriyor. Ama bu yığılmaları önlemek zorundayız. Mesela Milli Eğitim Bakanlığı'nda çalışıyormuş gibi görünen masa başında yüzlerce öğretmen var. Bunları esas işlerinin başına gönderiyoruz. Ama muhalefet kıyım ve siyasi kadrolaşma diye değerlendiriyor. Depo kadrodan söz ediliyor. Öğretmenin deposu olmaz. Bu kabul edilemez. Muhalefet de bunu kabul etmemeli. 
     Türkiye'de öğretmenleri adil bir şekilde, olması gerektiği gibi dağıtırsak öğretmen açığı kalmaz.'' Çelik, öğretmen sayısı bakımından açık bulunmamasına karşın İngilizce ve bilgisayar öğretmeni konusunda açık bulunduğunu ifade etti. Yeni kadro ihdas edilemediği için 10 ay çalışmak üzere geçici öğretmen ataması yapacaklarını bildiren Çelik, bunun için hazırlanan kararnamenin dünkü Bakanlar Kurulu toplantısında imzalandığını ve Cumhurbaşkanı'nın onayına sunulduğunu belirtti. 
     Öte yandan, sunuşlar sırasında TBMM Başkanlığı, eski Ulaştırma Bakanı Ramazan Mirzaoğlu'nun atamalarda yaptığı usulsüzlüklere ilişkin Bakanlık Teftiş Kurulu raporunun Başbakanlık tarafından Meclis'e sunulduğu ve milletvekillerinin incelemesine açık olduğu bildirildi. 
     Daha sonra, TBMM Dışişleri Komisyonu, ''Yolsuzluğa karşı Ceza Hukuku Sözleşmesinin Uygun Bulunduğuna Dair Kanun Tasarısı''nı geri çekti. TBMM Başkanvekili İsmail Alptekin daha sonra Genel Kurul çalışmalarına saat 18.00'e kadar ara verdi. 
     
</TEXT>
</DOC>
