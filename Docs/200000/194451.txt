<DOC>
<DOCNO> 194451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/ekonomi/eko01.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye sınavını geçen Lafarge'a yönetici oluyor 
</HEADLINE>
<TEXT>

   Art arda patlayan krizler, Türkiye'yi şirketlerin eğitim alanına çevirdi. Lafarge'ın da yöneticilerinin yolu Türkiye'den geçiyor 
      EBRU SUNGUR Paris 
   
   Çimento, agrega, beton, alçı levha ve çatı sistemlerinde faaliyet gösteren, özellikle çimento ve çatıda dünya liderliğini elinde bulunduran ve 75 ülkede 77 bin çalışanı olan Lafarge'da 'tepeye' çıkmanın yolu Türkiye'den geçiyor. 
   Şirketin ilk Türkiye Başkanı Bruno Lafont şu an en tepedeki üç isimden biri ve çimentodan sorumlu Başkan Yardımcısı. Lafarge'ın yönetiminde değişik departman ve kademelerde 20'ye yakın da Türk bulunuyor. 
   Paris'teki Batimat İnşaat Fuarı nedeniyle basınla sohbet toplantısı düzenleyen Lafarge yetkilileri, Türkiye'nin birbiri ardına krizler yaşayan ekonomisinin yöneticilere deneyim kazandırdığı ve burada başarılı olanların her yerde, her koşulun üstesinden gelebileceği düşüncesinde birleştiler. 
   
   'Sabrı öğrendim' 
   Lafarge Başkan Yardımcısı Bruno Lafont, Türkiye'de "Enflasyonu, bankaların batabileceğini ve sabırlı olmayı" öğrendiğini söyledi. Türkiye'de Turgut Özal'dan sonra en iyi politikacının Kemal Derviş olduğunu düşünen Lafont, Türk ekonomisinin iyiye gittiğini belirterek, "Amerikan kredisi ekonomiyi pompalayacak" dedi. 
   Lafarge Orta ve Doğu Avrupa Bölge Başkanı Yves de Clerck de, "Benim bölgemde Türkiye pilot ülke, her konuda gönüllü olur. Fransızlar planlamada, İngilizler vizyonda, Türkler ise yapma konusunda iyi" dedi. Lafarge'ın geçen yıl tüm dünyada bir performans programı başlattığını anlatan Clerck, üç yıllık programın Türkiye'de altı ayda tamamlandığını vurguladı. 
   Clerck, Avrupa'nın en pahalı enerjisi ve birçok ülkeye göre yüksek işçilik maliyetine rağmen Türkiye'de çimento fiyatlarının düşük olduğuna dikkat çekti. Clerck, yine de Türkiye'ye güvendiğinin altını çizdi. 
   
   
</TEXT>
</DOC>
