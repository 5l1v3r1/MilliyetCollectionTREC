<DOC>
<DOCNO> 195144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/ekonomi/eko13.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Martta 1.5 katrilyon liralık nema ödenecek 
</HEADLINE>
<TEXT>

   
   Devlet Bakanı Ali Babacan, dün Meclis Plan ve Bütçe Komisyonu'nda Hazine ve Devlet Planlama Teşkilatı'nın DPT bütçelerinin görüşülmesi sırasında yaptığı sunumda, çalışanlara mart ayında 1.5 katrilyon liralık nema ödemesi yapılacağını söyledi. 
   Babacan, cari işlemler açığının önceki yıl seviyesinde kalarak 7.6 milyar dolar gerçekleşmesini beklediklerini belirtti ve bu rakamın risk oluşturmadığını söyledi. Babacan, "Faiz ödemelerinin yıl sonunda yaklaşık 6.2 katrilyon daha düşük gerçekleşmesi mümkün görünüyor. Kamu net borç stokunun GSMH'ye oranının yılsonunda yüzde 70'e düşmesi bekleniyor" dedi. 
   Babacan, Hazine'nin İmar Bankası nedeniyle hiç hesapta olmamasına rağmen yaklaşık 9 katrilyonluk yükü üstlendiğini anlatırken, bu sorunun "Faizleri artırmadan ve enflasyonist baskılara neden olmadan bertaraf edildiğini" söyledi. 
   
   
</TEXT>
</DOC>
