<DOC>
<DOCNO> 185442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/siyaset/siy10.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA, Türkçe öğretmeni arıyor 
</HEADLINE>
<TEXT>

   İkiz kulelere saldırıların ardından ajan alımını artıran CIA, dolgun maaşla Türkçe eğitim verecek öğretmenler arıyor 
      
   Amerikan Merkezi Haber alma Teşkilatı CIA , aralarında Türkçenin de bulunduğu yabancı dillerde eğitim verecek öğretmenler arıyor. 
   11 Eylül saldırıları sonrasında ajan alımını yüzde 80 oranında artıran ve bu uygulamanın halen devam ettiğini açıklayan CIA, yeni işe alınacak yabancı dil öğretmenlerine yılda 35 bin dolar yaklaşık 53 milyar lira maaş verecek. 
   CIA'in özellikle Arapça, Çince, Japonca ve Korece dil öğretmenine ihtiyaç duyduğu, ayrıca Türkçe, Rusça, Lehçe Polonya dili , Yunanca, Tayland, Hausa ve Urdu dillerini öğretecek kişiler aradığı kaydedildi. 
   Bu arada, CIA çalışanları da, bildikleri yabancı dil sayısı ve düzeyine göre yılda 2500 ila 6250 dolar tutarında prim alacak. Bildiği yabancı dili günlük çalışması içerisinde sürekli kullanan ajanlar da yılda 3250 ile 9750 dolar arasında değişen miktarlarda prime hak kazanacak. 
   
   Başvurular arttı 
   CIA'e halen günde elektronik posta yoluyla 2800 iş başvurusu yapıldığı belirtiliyor. CIA, 11 Eylül'den önce başvuruların mutlaka mektupla yapılmasını istiyordu. CIA eleman alma bölümünün başında bulunan Harold Tate, "Önemli olan, arzu ettiğimiz kalite ve beceriye sahip başvuru sahiplerini bulmak. Bu iş internet aracılığıyla daha kolay yapılıyor" diye konuştu. 
   Başvuranlarda dil etkinliğinin yanı sıra uluslararası ilişkiler ve siyasal bilimler alanında bilgi sahibi olmaları şartı aranıyor. 
   
</TEXT>
</DOC>
