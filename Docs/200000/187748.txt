<DOC>
<DOCNO> 187748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sondun33.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşık prens sevgilisi uğruna tahtından vazgeçti... 
</HEADLINE>
<TEXT>

     Hollanda Kraliçesi Beatrix'in ikinci oğlu Johan Friso'nun 35 , aşk skandalına adı karışan nişanlısı Mabel Smit ile, tahta geçme hakkından feragat ederek evleneceği açıklandı. 
     Johan Friso'nun krallık hakkından vazgeçerek, daha önce planlandığı tarihte evleneceği, Başbakan Jan Peter Balkenende tarafından düzenlenen özel basın toplantısıyla açıklandı. 
     Başbakan Balkenende, Johan Friso'nun evlenmesi için hükümetin parlamentoya yasa önerisiyle gelmeyeceğini, bunu bizzat Johan Friso'nun kendisinin yazılı olarak hükümete bildirdiğini söyledi. 
     Buna göre, Johan Friso gelecek yıl Nisan ayında evlenecek. 
     Hollanda Anayasası uyarınca, kraliyet ailesinden kral ya da kraliçelik unvanı alacak kişilerin, bu hakkı elde edebilmeleri için evliliklerine parlamentonun onay vermesi gerekiyor. 
     Johan Friso, geçen Haziran ayında Mabel Smit ile nişanlanmıştı. Mabel Smit'in, 1991 yılında öldürülen ülkenin en büyük uyuşturucu şebekesinin lideri Klaas Burinsma ile 1989-1991 yıllarında aşk ilişkisi içinde bulunduğu öne sürülmüştü. 
     Saray, geçen Ağustos'ta ortaya atılan iddiaları önce yalanlanmıştı. 
     Şu anda Kraliçe olan Beatrix'ten sonra krallık unvanı en büyük oğlu Prens Willem Alexander'a geçecek. Alexander'ın çocuğu olmadığı ya da bir şekilde bunu üstlenmediği takdirde, tahtın ikinci varisi konumunda Johan Friso bulunuyordu. 
     
</TEXT>
</DOC>
