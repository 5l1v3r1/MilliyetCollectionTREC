<DOC>
<DOCNO> 169439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/siyaset/asiy.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Silahlarını ABD'lilere teslim etmiyorlar 
</HEADLINE>
<TEXT>
TÜRKMEN DİRENİŞİ 
Kuzey Irak'ta Komünist Partisi, İslami Harek t Partisi ve Demokratik Ulusal Birlik Partisi, ellerindeki silahları teslim ederek siyasi faaliyete geçiş yaptı. Amerikalıların Türkmen Cephesi'ne karşı kapsamlı bir operasyon yapmayı planladığı ileri sürüldü 
     NAMIK DURUKAN Ankara 

     Kürdistan Demokratik Partisi'nin KDP resmi yayın organı KTV ve Kerkük Kürdistan isimli internet sitesinde ABD'nin silahsızlandırma faaliyetine direndiği öne sürülen Irak Türkmen Cephesi'ne kapsamlı bir operasyonun gündemde olduğu iddia edildi. 
     ABD'nin Kuzey Irak'ta istikrarı sağlamak amacıyla silahsızlandırma faaliyetlerine hız verdiğini bildiren KTV, aralarında Komünist Partisi, İslami Harekat Partisi, Demokratik Ulusal Birlik Partisi ve Alternatif Demokratik Partisi'nin de bulunduğu birçok örgütün ellerindeki silahları ABD'nin gözetimindeki Kürt yönetimine teslim ettiğini, Türkmen Cephesi'nin ise direndiğini iddia etti. 
     
     Görüşmeler sürüyor 
     KTV Erbil, Kerkük, Süleymaniye ve Musul'daki Türkmen Cephesi'nin bulunduğu büro ve silahlı Akıncı merkezlerine ABD'nin silahsızlandırma faaliyeti kapsamında aynı anda operasyon düzenleyeceğini öne sürdü. 
     Erbil'deki yerel Kürt hükümeti ile Türkmen Cephesi temsilcileri arasında silahların teslim edilmesi için görüşmelerin sürdüğü belirtildi. Türkmen Cephesi'nin KDP ve Kürdistan Yurtseverler Birliği'nin KYB de silah bırakması koşuluyla silahlarını teslim etmeyi kabul edeceklerini söyledikleri kaydedildi. Bölgede can güvenliklerinin olmadığını belirten Türkmenlerin, kendilerini koruyabilecek sayıda silahlı gücün kalması için bölgedeki ABD'li yetkililerle görüştükleri ifade edildi. 
     Erbil'de üç yıl önce düzenlenen Türkmen Cephesi Kongresi'nde Türkmen büro ve kurumlarını koruması amacıyla "Akıncı" ordusunun kurulması karalaştırılmıştı. Türk askeri uzmanlarından eğitim alan 3 bin kişilik ordu, üniformalı olarak görev yapıyor. 
     
44 yıldır dinmeyen acı      İSTANBUL Milliyet 

     Türkmenlere karşı Kerkük'te yapılan katliamın 44. yıldönümü nedeniyle düzenlenen anma etkinlikleri başladı. Irak Türkleri Kültür ve Yardımlaşma Derneği ile Kerkük Vakfı ve Doğu Türkistan Göçmenler Derneği'nin de aralarında bulunduğu bazı sivil toplum kuruluşlarının temsilcileri, "Irak Türkmen Şehitleri Haftası" dolayısıyla Taksim Cumhuriyet Anıtı'na çelenk bıraktı. Irak Türkleri Kültür ve Yardımlaşma Derneği Genel Başkanı Kemal Beyatlı, 44 yıl önce yaşanan olaylarda sivillerin katledildiğini söyledi. 
     

</TEXT>
</DOC>
