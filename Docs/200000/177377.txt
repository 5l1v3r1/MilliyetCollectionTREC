<DOC>
<DOCNO> 177377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/yasam/yas08.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuyacaklar, paraları yok 
</HEADLINE>
<TEXT>

      
   Van'da ilköğretim sonrası liseye gitmek için ailelerini zorla ikna eden sekiz Hakkarili genç kız, şimdi de maddi imkansızlıklar nedeniyle kayıt olamıyor. Terör nedeniyle 1994'te Hakkari Çukurca'ya bağlı Uzundere köyünden göç eden ve Yalım Erez Mahallesi'ndeki konutlarda oturan sekiz genç kız, Şehit Öğretmen Mehmet İzdal İlköğretim Okulu'ndan bu yıl mezun oldu. Ancak yıllardır süren geleneği yıkarak okumak için ailelerini ikna etmişken, bu kez de parasızlık engeliyle karşılaştılar. Sosyal Yardımlaşma ve Dayanışma Vakfı'na başvuran Seher, Emine, Rahime, Fatma Dayan kardeşler ile Emine Çiçek, Çimen Demir, Zübeyde ve Nihal Duman kardeşler, yardım çağrısında bulunup şöyle konuştular "Mahallemizde henüz liseye giden kız çocuğu bulunmuyor. Biz bu geleneği yıkmak için ailelerimizi ikna ettik. Devletten tek isteğimiz, eğitim masraflarımızın karşılanması. Bize okuma fırsatı verilirse, mahallemiz bu kötü kaderinden kurtulacak ve kardeşlerimizin de okumasına engel konmayacak. Biz de okumak ve iş kadını olmak istiyoruz." 
   
   
</TEXT>
</DOC>
