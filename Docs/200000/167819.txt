<DOC>
<DOCNO> 167819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/soneko11.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'nın gündeminde bu hafta neler var 
</HEADLINE>
<TEXT>

     Borsa yatırımcıları bu hafta, Türkiye'ye gelecek Uluslararası Para Fonu IMF heyetinin çalışmalarına odaklandı. 
     Şeker Yatırım Menkul Değerler Kurumsal Finansman ve Araştırma Müdürü Edmon Nergizyan IMF heyetinin açıklamalarının piyasa üzerinde etkili olabileceğini belirterek, ''Ancak Cuma kapanışındaki olumsuz görüntü, hafta boyunca gevşek hareketin devam etme olasılığını artırdı'' dedi. 
     Gevşemenin 10.150 seviyelerine kadar devam edebileceğini aktaran Nergizyan, ''Destekten tepki alımı gelmesi mümkün'' dedi. 
     Ziraat Yatırım uzmanlarından Gökhan Kolay ise Borsa'nın bu hafta 10,200-10,500 bandında hacimsiz bir seyir izleyeceği beklentisinin ağırlık taşıdığını kaydetti. 
     Geçtiğimiz hafta enflasyon ve büyümeye ilişkin rakamların beklenenden iyi çıkmasına karşın bu haberlerin doğru dürüst değerlendirilemediğini ifade eden Kolay, ''Ardından 11 Türk askerinin gözaltına alınması olayı çıktı. Derinliği olmayan piyasada iyi haberlerin iş yapması zor. Kötü haberler daha fazla belirleyici oluyor'' dedi. 
     Piyasanın hacimsiz seyrinin devam edeceğinin tahmin edildiğini bildiren Gökhan Kolay, bunu yaratan temel faktörün hisselerdeki fiyat marjının daraltılması olduğunu kaydetti. 
     
</TEXT>
</DOC>
