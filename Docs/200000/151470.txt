<DOC>
<DOCNO> 151470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/ekonomi/eko03.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti Faizde suni politika olmaz 
</HEADLINE>
<TEXT>

Merkez Bankası Başkanı Serdengeçti Faizleri düşürmenin temel yolu, ekonomik birimlere güven duyacakları ortamı sağlamaktır 
     ANKARA Milliyet 

     Merkez Bankası Başkanı Süreyya Serdengeçti, dün Bakanlar Kurulu'na yaptığı sunumda hükümeti para politikasının gevşetilmesi ve faizlerle suni olarak oynanmasının yaratacağı sonuçlar hakkında uyardı. Merkez Bankası'nın bir süredir piyasalardan 10 katrilyon lira tutarında likidite çekişi gerçekleştirdiğini bildiren Serdengeçti, "Bu para güven ortamı sağlanmadan sürdürülebilir büyümeye katkı yapamaz. Bu tutar çekilmediği takdirde para politikasının gevşediği izlenimi uyanacak, bekleyişle de hızlı bir bozulma olacak ve enflasyon artacaktır" dedi. 
     
     Eleştirilere de yanıt verdi 
     Sunumda, güven ortamı sağlanmasında ilerleme kaydedilmeden faiz oranlarının düşürülmesi için suni politikalar uygulamanın tehlikelerine dikkat çekildi. Bu politikaların başarısız olacağı bildirilen sunumda, bunun yanı sıra ekonomik birimlere farklı sinyaller vereceğinden güven kaybolması nedeniyle bekleyişlerin daha da kötüleşmesine yol açacağı için tam ters etki yapabileceği ifade edildi. Serdengeçti, Bakanlar Kurulu'na "Para Politikası, Hedefler, Gelişmeler, Riskler" başlıklı bir sunum yaptı. Sunum, toplantının sona ermesinin ardından Merkez Bankası'nın internet sitesine kondu. Serdengeçti'nin sunumunun siteye konulması "şeffaflık" açısından dikkat çekici bulundu. 36 sayfalık sunum aynı zamanda Merkez Bankası'na AKP tarafından yöneltilen eleştirilere yanıt niteliği taşıdı. Sunumda, "Para politikasının biraz gevşetilerek ve enflasyon biraz artırılarak büyüme sağlanacağı yanılgısı vardır. Bunlar erken iktisat literatürü çerçevesinde yapılan yorumlardır" denildi. 
     Başbakan Yardımcısını Mehmet Ali Şahin, sunumda, Türk ekonomisinin iyiye gittiğini gösteren bilgiler verildiğini söyledi. 
     

</TEXT>
</DOC>
