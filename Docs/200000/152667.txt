<DOC>
<DOCNO> 152667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur50.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarış manzaraları... En hızlı kim emekleyecek 
</HEADLINE>
<TEXT>

     Kocaeli'nin Gebze İlçesi'nde, bebekler arasında emekleme yarışı yapıldı. 
     Belediye ile özel Sümeyya Hatun Hastanesi'nin düzenlediği yarışmaya, hastanede son 1 yıl içinde doğan ve ailelerine çağrı çıkartılan 7 ile 10 aylık 336 bebekten 46'sı katıldı. 
     Jüri üyeliklerini belediye ve hastane personelinin yaptığı yarışmada, bebekler 5'er kişilik gruplar halinde minderde emekleyerek yarıştı. Bazı bebeklerin hızla hedefe ulaştığı, bazılarının da ağlayarak annelerinden yardım istediği yarış, 9 tur üzerinden yapıldı. 
     Erkek bebeklerin daha hızlı olduğu görülen yarışta Erkay Aydemir, Berk Terzi ve Tunç Efe Akbaş ilk 3 sırada yer aldı. Bu bebeklere yarım Cumhuriyet altını hediye edildi. 
     Yarışmanın sponsorlarından olan BMS Çelik Tencere firması, ilk 3 sırayı alan bebeklerin babalarına iş imkanı sağlayacağını açıklarken, ilk 10'a giren bebeklere çeşitli hediyeler dağıttı. Milupa firması ise yarışmaya katılan tüm bebeklere çeşitli hediyeler verdi. 
     Yarışmayı, Ak Parti Kocaeli milletvekilleri Eyüp Ayar ve Nevzat Doğan, Belediye Başkanı Ahmet Penbegüllü, Hastane Başhekimi Dr. Kemal Aydın ile çok sayıda aile izledi. 
     





</TEXT>
</DOC>
