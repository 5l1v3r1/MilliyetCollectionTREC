<DOC>
<DOCNO> 180139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/ekonomi/eko05.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekabet Kurulu'ndan 'büyük' ceza 
</HEADLINE>
<TEXT>

   Bilgin Grubu'na ait şirketlerin Turgay Ciner'in MTM'sine bildirimsiz devri için Rekabet Kurulu adam başına 949 milyon lira ceza verdi 
   ANKARA ANKA 
   
   Rekabet Kurulu, Bilgin Grubu şirketlerinin kontrolünün yarısının Park Grubu'na, Bilgin - Park Grubu kontrolündeki bu şirketlerin daha sonra MTM Haber Yatırım ve Ticaret AŞ'ye devredilmesi ve Bilgin Grubu'nun şirketlerin yönetimini yeniden MTM'den devralması işlemlerinde bildirim yükümlülüğünü yerine getirmedikleri gerekçesiyle Dinç Bilgin, Turgay Ciner ve MTM'ye 949'ar milyon lira ceza verdi. 
   Rekabet Kurulu'nun 4 Aralık 2001'de aldığı karar Resmi Gazete'de yayımlandı. Buna göre Kurum, Medya Holding'in Sabah yayıncılık'taki hisselerinin bir kısmının Penyelüks, Park Marina, Park Savunma, ve Turgay Ciner'e devredilmesine ilişkin olarak 8 Kasım 2000'deki bildirim üzerine, işlemin değerlendirilmesi için ön inceleme aşamasında yeterli bilgiye ulaşılamaması ve yapılan inceleme sırasında yeni gelişmelerin ortaya çıkması üzerine, birleşme işlemini nihai incelemeye aldı. Kurum, Bilgin Grubu şirketlerinin kontrolünün yarısının Park Grubuna devredilmesi nedeniyle Dinç Bilgin ve Turgay Ciner'e, Bilgin - Park Grubu ortak kontrolüne geçen şirketlerin daha sonra MTM Haber Yatırım ve Ticaret'e devredilmesi nedeniyle Dinç Bilgin, Turgay Ciner ve MTM'ye, Bilgin Grubu'nun şirketlerin yönetimini MTM'den tekrar tek başına devralması işlemi nedeniyle de MTM ve Dinç Bilgin'e ayrı ayrı 949 milyon 104 biner lira idari para cezası verilmesini kararlaştırdı. 
   SPK da 4 Temmuz 2003'te Turgay Ciner ve Erhan Aygün'e, Sabah Yayıncılık'a ortak olmalarını takip eden sürede, küçük yatırımcının elindeki hisseleri satın almak için çağrıya çıkmadıkları gerekçesiyle 38'er milyar lira ceza vermişti. 
   
   
</TEXT>
</DOC>
