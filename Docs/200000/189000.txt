<DOC>
<DOCNO> 189000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sondun23.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush Avustralya, ABD'nin Güneydoğu Asya "şerifi"... 
</HEADLINE>
<TEXT>

     ABD Başkanı George Bush, Avustralya'yı, ülkesinin Güneydoğu Asya'daki ''şerifi'' olarak nitelendirdi. 
     Bush, Avustralya'da yayınlanan bazı gazetelerde yer alan demecinde, bu ülkeye ve Başbakan John Howard'a, Irak'a asker göndermeleri ve savaşa destek vermelerinden ötürü övgüler yağdırdı. 
     George Bush, Avustralya'yı, Güneydoğu Asya'nın ''şerif yardımcısı'' değil ''şerifi'' olarak gördüklerini belirterek, iki ülkenin dost, müttefik ve ortak olduğunu hatırlattı ve bu ilişkide ''yardımcılık'' gibi bir durumun söz konusu olmadığını söyledi. 
     ABD Başkanı, Avustralya'da ülkenin Irak'a asker göndermesine karşı çıkan yüz binlerce kişinin yaptığı protesto gösterilerine ilişkin olarak da, ''Howard'ı, fırtınayı dindirmesinden ötürü kutluyorum'' dedi. 
     Bu arada, Avustralya'da muhalefetteki İşçi Partisi milletvekili Janice Crosio, Bush'un açıklamalarının, Güneydoğu Asya'daki ülkeleri üzerek, endişelendirebileceğini ve ülkesinin bölgedeki saygınlığına zarar verebileceğini belirtti. 
     İslam Konferansı Örgütü'nün İKÖ Malezya'daki 10. zirvesine katılan Güneydoğu Asya ülkelerinin yetkilileri de, Bush'un açıklamalarını eleştirdi. 
     Malezya Savunma Bakan Yardımcısı Shafie Apdal, ABD'nin bölgede her dileğini yerine getireceğine emin olacağı bir ''kukla'' istediğini belirtirken, Filipinler Dışişleri Bakanı Blas Ople, Avustralya'nın Güneydoğu Asya'nın güvenliğine katkıda bulunduğunu, ancak kendisini bölgenin ''şerifi'' gibi görmeye hakkı olmadığını söyledi. 
     Avustralya Başbakanı John Howard'ın, 2000 yılında ülkesinin bölgedeki rolünü ''ABD'nin şerif yardımcılığı'' olarak nitelendirmesi sert tepkilere yol açmıştı. 
     ABD Başkanı Bush ve Avustralya Başbakanı John Howard, gelecek hafta başında 21 ülkenin katılımıyla Bangkok'ta düzenlenecek Asya-Pasifik Ekonomik İşbirliği zirvesine katılacak. 
     Bush'un, gelecek hafta Perşembe günü Avustralya ziyareti çerçevesinde parlamentoda bir konuşma yapması da bekleniyor. 
     
</TEXT>
</DOC>
