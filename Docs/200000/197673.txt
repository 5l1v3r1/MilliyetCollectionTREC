<DOC>
<DOCNO> 197673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sontur29.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valisi Konsolosluk saldırısının failleri saptandı 
</HEADLINE>
<TEXT>

     İstanbul Valisi Muammer Güler, İngiltere'nin İstanbul Başkonsolosluğu'na yönelik saldırının failini tespit ettiklerini belirterek, ''Bu aşamada isimlendirmenin pek yararlı olmadığını özellikle belirtmek istiyorum'' dedi. 
     Vali Güler, İstanbul Emniyet Müdürü Celalettin Cerrah ile Basın Konseyi Başkanı Oktay Ekşi'ye yaptıkları ziyaretin ardından, ''Bir gazetede İngiltere'nin İstanbul Başkonsolosluğu'na yönelik bombalı saldırıyı gerçekleştiren kişinin kimliğinin yayınlandığını'' söyleyen gazetecilere, ''bunun üzerine kişiler üzerinde değerlendirme yapmanın mahsur teşkil ettiğini'' bildirdi. 
     Güler, ''İngiliz Konsolosluğu'nda meydana gelen patlamadaki olayın failini tespit ettik. Bağlantılarını araştırıyoruz. Çok önemli ipuçlarına ulaştık. Şu anda 4 günlük gözetim süresi biten 15 kişi, DGM'ye sevk edildi'' diye konuştu. 
     ''Bu aşamada isimlendirme yapmanın pek yararlı olmadığını özellikle belirtmek istiyorum. Özellikle bunu isim bazında lütfen telaffuz etmeyin'' diyen Muammer Güler, sözlerini şöyle sürdürdü 
     ''İngiliz Konsolosluğu önünde meydana gelen patlamanın faillerine ilişkin bütün bilgilere ulaşıldı. Araçların, malzemelerin nasıl temin edildiğini belirledik. 
     İstanbul Polisi, bu konuda kendi bilgi birikimini çok iyi bir noktaya getirdi. Onların da şu anda içinde bulunduğu duygusal yükü anlayışla karşılamanızı istiyorum. 3 polis memurumuz şehit verildi. Toplumun her kesiminden insanları kaybettik. Bu, terörün herkesi hedef aldığını gösteriyor. Terör, insanlık ideallerinin tümüne yönelmiş tehdittir. Terörü eskisi gibi görmememiz lazım. Özellikle büyük şehirlerde meydana getirilmeye çalışılan bu kaos, yeni bir konsept içinde ele alınmalı, yeniden algılanmalı ve işlenmelidir. 
     Hepimizin bu konuda yapacağı çok şeyler var. Ama en güzel şey, birbirimizi anlayarak, güçlerimizi birleştirerek, karşılıklı işbirliği anlayışı içinde bunu nasıl çözebiliriz noktasında bu olayın duruşunu sergilemeliyiz.'' 
     
</TEXT>
</DOC>
