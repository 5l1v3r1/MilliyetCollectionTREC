<DOC>
<DOCNO> 192812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sondun10.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Der Spiegel Almanya'da müslüman kadınlar zorla evlendiriliyor 
</HEADLINE>
<TEXT>

     Alman Der Spiegel dergisi, Türkiye'den, Fas'tan ve Kosova'dan gelen binlerce Müslüman kadının zorla evlendirildiğini ileri sürdü. 
     ''Evlilik ya da ölüm'' başlığıyla verilen haberde, özellikle Türkiye, Fas ve Kosova'dan gelen Müslüman kadınların zorla, istemedikleri kişilerle evlendirildikleri, ailelerinin isteğine karşı gelen bazı kadınların da aile fertleri tarafından öldürüldükleri savunuldu. 
     Haberde örnek olarak, Celle kentinde Fadia H. adlı Müslüman kadının, bir Almanı sevdiği için ''ailenin namusunu temizlemek'' amacıyla kardeşi Rudank H. tarafından öldürülmesi ve Berlin'de yaşayan bir Türk kızının kuzeni ile evlenmeye zorlanarak, kendisi ile birlikte olmak istemediği için bu kişi tarafından dövülmesi olayları verildi. 
     Terör örgütü PKK'nın da, yeni üyeler kazanmak için çok sayıda kişiyi evliliğe zorladığı ifade edilen haberde, 1999 yılında bir çiftin, örgütün izni olmadan evlendiği için öldürüldüğü kaydedildi. 
     Alman anayasasının zorla evlendirmeye karşı yeterli ceza öngörmediği, bu nedenle bazı politikacıların bu konuda girişimlerde bulunmak istediği belirtilen haberde, Almanya'da yaşarken Türkiye'de zorla evlendirilen kadınların en geç 6 ay içinde Almanya'ya dönmek zorunda oldukları, aksi takdirde Alman yasalarına göre ülkeye bir daha giriş yapamayacakları hatırlatıldı. 
     
</TEXT>
</DOC>
