<DOC>
<DOCNO> 164524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/siyaset/siy07.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
DEP davasında mahkemeden geri adım 
</HEADLINE>
<TEXT>

     Savunmanın tanıkları dinlenecek 

     Ankara 1 No'lu DGM, kapatılan DEP'in eski milletvekillerinin yeniden yargılandığı davada savunmanın gösterdiği tanıkların dinlenmesine karar verdi. Bir önceki duruşmasında aynı yöndeki talebi savcı Dilaver Kahveci'nin görüşü doğrultusunda reddeden mahkeme, bu kez geri adım atmış oldu. Davanın dünkü duruşmasına hükümlü sanıklar Leyla Zana, Hatip Dicle, Selim Sadak ve Orhan Doğan ile avukatları katıldı. Duruşmayı TBMM İnsan Hakları Komisyonu Başkanı Mehmet Elkatmış ve bazı milletvekilleriyle Avrupa Parlamentosu heyeti de izledi. Mahkeme Başkanı Mehmet Orhan Karadeniz, önceki duruşmalarda dinlenemeyen dört kamu tanığının gelmediğini söyledi. Hükümlü avukat Yusuf Alataş da, geçen üç duruşmada iddia makamının taleplerinin uygun görüldüğünü, ancak savunmanın taleplerinin sürekli reddedildiğini savundu. Görüşü sorulan Kahveci herhangi bir mütalaada bulunmayacağını söylerken, Alataş, duruşma için dört tanığının hazır olduğunu kaydetti. Mahkeme de oybirliğiyle savunma tanıklarının dinlenmesini kararlaştırdı. 
     

</TEXT>
</DOC>
