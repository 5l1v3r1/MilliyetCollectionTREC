<DOC>
<DOCNO> 181837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/spor/ykoksaldi.html </URL>
<DATE> 2003/09/12/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Stilini yaratmak 
</HEADLINE>
<TEXT>

   
   Televizyon kanallarının itibar etmediği Portekiz - Türkiye Ümit Milli maçı son gün adeta piyango gibi Star'da bitiverdi. Oysa Avrupa'nın en iddialı iki takımı, hele 15 Ekim 2002'de İstanbul'da sezonun en keyifli maçlarından birini oynamışken ilgiyi fazlasıyla hak ediyordu. 
   Portekiz en gösterişli kadrosuyla çıktı Cristiano Ronaldo M.United , Quaresma Barcelona , H.Postiga Tottenham , Viana Newcastle ve Tiago için U - 21 takımına veda maçları olacaktı belki de. R.Costa, Bosingwa, Toulan'dan da tanıdığımız Lourenco, Danny, Meireles destekli Portekiz, iki hayati maçta galibiyet hesabı yapıyordu. 91'den beri markaya dönüşen Portekiz altyapısının, tüm yaş gruplarına hakim olan ortak özellikleri var Yüksek teknik, her iki kanadı kullanma becerileri, hareketli topa şut vurma, hücum setleri ve organizasyon başarıları. Ama Ümit Milliler bu isimleri durdurmayı başardı. 
   4 - 2 kazandığımız ilk ayakta, Portekizliler'in mağlup duruma düştükten sonra kurdukları baskı, doldur - boşalt değildi. Bu onlara 20 dakikada 2 - 0'dan 2 - 2 beraberliği getirdi. En ciddi problemimizi yaşadığımız nokta kanatlarımızdı. Aynı şey Portekiz'deki maçta da tekrarlandı. Ama çok tutuk ve tedirgin başladığımız bu maçta kanatlardaki iki önemli isim Ronaldo ve Quaresma'yı Servet, Fatih ve Serkan ile bezdirdik. Bu iki çok yönlü adamlara kanatlar arasında yer değiştirmesine rağmen çözüm üretemediler. Yine yan toplarda problemler yaşadık. Net pozisyonlar da buldular. Ama Kemal, Selçuk, Hamit gibi hızla topu ileri çıkarıp dağıtabilen orta saha elemanları, Portekiz'e karşı en büyük kozlarımızdı. İlk maçta bunu üstlenen Tuncay'ın eksikliğinin getirdiği bocalama Hamit'in tek topçuluğu ve direnci ile Kemal'in akılcı çıkışları ile giderildi. Aslında Portekiz 2. yarının başında oyunu sahamıza yıkmayı başardı. Ancak kanat çeşitliliğine rağmen defansın ortasını delecek çözüm şansı tanımadık. Bu dönemde beraberlik golünü erken bulmalarına rağmen Ümit Millilerimiz'in orta saha - defans bütünlüğünün direnci karşısında yoruldular ve son 15 dakika tamamen oyundan düştüler. Ümit Millilerimiz ise sanki pasif dinlenmedeymiş gibi o dönemde orta saha kontrolünü de ele alıp galibiyete oynadı ve başardı. 
   Portekizliler safkan yetenek. Avrupa futbolunda en kaliteli genç nesil organizasyonuna sahip ülke. Türk ümitlerinde ise tıpkı ağabeylerinde olduğu gibi Alman tarzının izleri var. Çok koşuyorlar, mücadele ediyorlar, dirençliler, devamlılıkları var. Rakibi bezdiren ve bozan sert orta saha sistemin kilidi. Avrupa futbolunda ilgiyi çekmemizi sağlayan ise bunları teknikle de bezemeyi başarabilmemiz. 
   
      
</TEXT>
</DOC>
