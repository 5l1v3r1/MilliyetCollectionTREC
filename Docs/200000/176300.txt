<DOC>
<DOCNO> 176300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sondun21.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa Başbakanı Raffarin Ölü sayısı 5 bini bulabilir 
</HEADLINE>
<TEXT>

     Başbakan Jean Pierra Raffarin, Fransa'yı bir aydır etkisi altına alan ve binlerce kişinin yaşamını yitirmesine neden olan sıcak hava dalgasında yeterli önlemi almamakla suçlanan hükümetini savundu. 
     Haftalık Le Journal du Dimanche gazetesinde yayımlanan röportajında muhafazakar Raffarin, Sosyalistler ve Yeşillerin Sağlık Bakanı Jean Francois Mattei'nin istifasını istemesiyle ilgili olarak ''dehşete düştüğünü'' söyledi. 
     Mattei'yle ilgili iddiaların komik olduğunu söyleyen Raffarin, bazen insani trajedilerle karşılaşılabileceğini, zamanın kısır polemiklere girme değil, dayanışma zamanı olduğunu ifade etti. 
     Bu arada ''bu bir savaşın ya da depremin sonucu mu Hayır, 2003 yazının sıcak hava dalgasının sonucu'' başlıklarıyla çıkan Le Journal du Dimanche gazetesi, Sağlık Bakanlığı'ndan adını vermediği kaynaklara dayanarak, 25 Temmuz'dan bu yana 3 bin olarak bildirilen sıcak havalardan ölenlerin sayısının, hükümetin gelecek hafta kesin rakamları açıklamasıyla 5 bine yükselebileceğini yazdı. 
     Mattei ise bugün acil servis çalışanlarını ziyareti sırasında yaptığı açıklamada, bu rakamdan haberi olmadığını, sayının en fazla hükümetin daha önce açıkladığı gibi 1600 ila 3000 arasında olabileceğini söyledi. 
     
</TEXT>
</DOC>
