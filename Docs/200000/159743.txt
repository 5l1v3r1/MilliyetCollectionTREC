<DOC>
<DOCNO> 159743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/soneko39.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Büyükanıt'ın açıklamalarının tamamına katılıyorum 
</HEADLINE>
<TEXT>

     Ankara Ticaret Odası ATO Başkanı Sinan Aygün, Genelkurmay 2. Başkanı Orgeneral Yaşar Büyükanıt'ın, ''Küreselleşme Uluslararası Güvenlik Sempozyumu''nda yaptığı açıklamanın tamamına katıldığını ve altına imza attığını bildirdi. 
     Aygün, ''Sayın komutanımızın yaptığı açıklama bizim duygularımıza tercüman olmuştur, kendisini kutluyorum'' dedi. 
     ATO Başkanı Sinan Aygün, CHP Genel Başkanı Deniz Baykal'ın konuk olarak katıldığı Oda Meclisi Toplantısı'nda yaptığı konuşmada, Genelkurmay 2. Başkanı Orgeneral Yaşar Büyükanıt'ın bugün yaptığı açıklamalara değindi. 
     Büyükanıt'ın konuşmasında, ''bazı güçlü ülkeler kendi sosyal ve ekonomik çıkarlarına zarar vermeyen terörist faaliyetleri bırakın tehdit olarak algılamayı, eğer çıkarlarına uygun ise desteklenecek bir faaliyet olarak görebilmektedirler'' dediğini hatırlatarak, bu doğrultuda ''terör örgütü PKK belasını İtalya'nın sakladığını, Yunanistan'ın PKK'lıları eğittiğini, Kıbrıs Rum kesiminin ise bunlara pasaport verdiğini'' dile getirdi. 
     Orgeneral Büyükanıt'ın da bunları ifade etmek istediğini belirten Aygün, ''Bu tamamen doğrudur'' dedi. 
     Büyükanıt'ın, ''güçlü ülkeler bir yandan her türlü kitle imha silahlarına sahip olurken, diğer yandan bu imkanlara sahip olmaya çalışan bazı ülkeleri bölgesel ve küresel bağlamda tehdit olmakla suçlarlar'' dediğini ifade eden Aygün, bunun yakın örneğinin Irak'ta yaşandığını kaydetti. 
     Türkiye'nin küreselleşme adı altında IMF ile AB ''cenderesine'' alındığını belirten Aygün, ne Türk Silahlı Kuvvetleri'nin, ne de kendilerinin AB'ye karşı olmadığını söyledi. Aygün, ''AB'ye yapımızı bozmadan, onurumuzu kırmadan girmek taraftarıyız'' diye konuştu. 
     
     GÜMRÜK BİRLİĞİ 

     Konuşmasında Orgeneral Büyükanıt'ın Orta ve Doğu Avrupa ülkelerinin 2004 yılı itibariyle birliğe üye olarak kabul edilirken, Türkiye'nin daha önce benzeri görülmemiş bir şekilde sadece Gümrük Birliği çerçevesinde AB ile ilişkilerini sürdürdüğünü anımsattığını belirten Aygün, şunları söyledi 
     ''Gümrük Birliği Türkiye'nin sırtına vurulan maalesef derin bir hançerdir. 15 AB ülkesinden hiçbiri önce Gümrük Birliği'ne ardından AB'ye girmemiştir. Kapıda bekleyen 12 ülkeye önce Gümrük Birliği teklif dahi edilmemiştir. Türkiye'nin Gümrük Birliği'nden zararı 77 milyar dolardır.'' Konuşmasında Türk Silahlı Kuvvetleri'nin AB karşıtı olmadığını da sık sık vurgulayan Aygün, ''Sayın komutanımızın yaptığı açıklama bizim duygularımıza tercüman olmuştur. Kendisini kutluyor ve saygılar sunuyorum'' dedi. 
     Aygün, konuşmasında işadamları olarak çalışmak istediklerini ve kendilerine bu imkanın verilmesi gerektiğini de belirtirken, kimsenin demokratik sistem dışında bir çare arayışında bulunmaması gerektiğini, herkesin cumhuriyetin temel niteliklerinde ve hassasiyet noktalarında dikkatli davranması gerektiğini bildirdi. 
     Dışarıda Kıbrıs ve Kuzey Irak sorunu, içeride ekonomik mücadele varken işi gücü bırakıp gerginlikle uğraşılamayacağına da dikkat çeken Aygün, hiçbir toplumun bu kadar gerginliği kaldıramayacağını dile getirdi. 
     Aygün, özellikle hükümetin bu konuda biraz daha dikkatli olmasını temenni ettiğini vurguladı. 
     
     EKONOMİK SOYKIRIM MÜZESİ 

     Türk ekonomisinin yolsuzluk ekonomisinin en hoyrat soykırımına uğradığını da ifade eden Aygün, Türkiye'de hiç kimsenin bilmediği bir ekonomik soykırım müzesi bulunduğunu söyledi. 
     ATO Başkanı, bu soykırım müzesinin cennet bölümünde hortumcuların yatları, uçakları, villaları, fabrikaları, gemileri, İsviçre banklarındaki hesap cüzdanları bulunduğunu ve bunların ellerini kollarını sallayarak dolaştıklarını anlattı. 
     Aygün, soykırım müzesinin cehennem bölümünde ise kapanan işyeri mezarlıkları, Marmara Depremi'nde yıkılan kamu binaları, dağ gibi borçlar, uluslararası organizasyonların onur kırıcı yaklaşımları, yarım kalmış yanlış yatırımlar, banka enkazları, toplam nüfusun yüzde 11'ine yaklaşık işsiz vatandaşlar ile aş ve iş diye haykıran insanların bulunduğunu ifade etti. 
     
</TEXT>
</DOC>
