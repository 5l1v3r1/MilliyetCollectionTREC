<DOC>
<DOCNO> 196400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sonspo29.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye - Almanya 1 - 1 
</HEADLINE>
<TEXT>

     Ümit Milli Futbol Takımı, Almanya ile yaptığı 14. Avrupa Şampiyonası elemeleri play-off rövanş maçında 1-1 kalarak finallere kalma şansını kaybetti. 
     
     İLK YARI 

     Ümit Milli Takım, karşılaşmanın ilk yarısında vasat bir oyun ortaya koydu. Orta sahada iyi organize olamayan Milliler, iyi kapanan Almanya karşısında gol pozisyonu üretmekte zorluk çekti. İlk yarıda çok pas hatası yapan ay-yıldızlılar aradıkları golü bulamadı. 
     Almanya ise ilk maçta elde ettiği 1-0'lık skorun avantajını korumak amacıyla savunma güvenliğini ön planda tuttu. Türkiye'ye oranla daha iyi bir performans sergileyen konuk ekip, zaman zaman geliştirdiği ataklarda tehlikeler yarattı, ancak gol atamadı. 
     3. dakikada Halil orta sahadan aldığı topla rakiplerini geçtikten sonra meşin yuvarlağı ceza alanı sağ çaprazındaki Hamit'in önüne bıraktı. Bu futbolcu, müsait pozisyonda topu kontrol edemeyince, savunma araya girerek tehlikeyi uzaklaştırdı. 
     21. dakikada ceza alanı içindeki karambolde Schlicke'nin yerden sert şutunda, kaleci Volkan son anda uzanarak topu tokatladı ve büyük bir tehlikeyi önledi. 
     40. dakikada Hamit'in ceza alanı dışından sert şutunda, kaleci Wiese uzanarak topu köşeden kornere çeldi. 
     Karşılaşmanın ilk yarısı golsüz tamamlandı. 
     
     İKİNCİ YARI 

     Ümit Milli Takım ikinci yarıda aradığı golü bulmak için baskısını daha da artırdı. Özellikle 60. dakikadan sonra rakip kaleyi adeta ablukaya alan Milliler, Hamit'in mükemmel golüyle 69. dakikada öne geçti. Ay-yıldızlılar kalan dakikalarda baskı kurmasına rağmen 2. golü atmayı başaramadı. Milliler, karşılaşmanın son saniyelerinde Auer'in golüne engel olamayınca sahadan 1-1'lik beraberlikle ayrılıp finallere gitme hakkını yitirdi. 
     Almanya ise bu yarıda daha çok savunmaya çekilerek ilk maçtaki avantajını korumaya çalıştı. Konuk ekip Hamit'in golüne engel olamazken, karşılaşmanın son anlarında bulduğu golle final sevincini yaşayan taraf oldu. 
     55. dakikada İbrahim'in soldan ortasında, Hamit altıpasta topa istediği gibi dokunamayınca meşin yuvarlak kaleci Wiese'de kaldı. 
     58. dakikada Servet'in orta alandan uzun pasında, Serkan ceza alanı sol çaprazında kaleciyle karşı karşıya kaldı. Bu futbolcunun şutunda meşin yuvarlak yandan auta gitti. 
     69. dakikada Ümit Milli Takım aradığı golü buldu. Halil'in önüne bıraktığı topa ceza yayı dışından mükemmel vuran Hamit, meşin yuvarlağı ağlara göndererek Türkiye'yi 1-0 öne geçirdi. 
     78. dakikada Tiffert'in soldan kullandığı korner atışında, Auer'in ceza alanı içinde yere vurdurarak yaptığı kafa vuruşunda, kaleci Volkan uzanarak topu kornere çeldi. 
     79. dakikada yine Tiffert'in bu kez sağdan kullandığı korner atışında, Balitcsh kafayı vurdu, top az farkla yandan auta çıktı. 
     84. dakikada Tiffert'in ortasında Auer ceza alanı içinde kafayı vurdu, top kaleci Volkan'da kaldı. 
     90. dakikada Görlitz'in kale içine çıkardığı topa altıpasta Auer vurdu, top yan direği sıyırarak dışarı gitti. 
     Uzatma dakikalarının son saniyelerinde Tiffert'in sağdan ortasında Auer topa altıpasta dokundu ve filelere gönderdi 1-1 Golden sonra saha bir anda karıştı. Yedek kulübesinden sahaya girerek Alman futbolcularla tartışan Beyhan, hakem tarafından kırmızı kartla cezalandırıldı. 
     İlk maçı 1-0 kazanan Almanya, bu sonuçla Avrupa Şampiyonası finallerine gitme hakkını elde etti. 
     
     MAÇTAN NOTLAR 

     Türkiye ile Almanya Ümit Milli Futbol Takımları arasında oynanan 14. Avrupa Şampiyonası elemeleri play-off rövanş maçına, Türk sporseverler büyük ilgi gösterdi. 
     Futbol Federasyonu Yönetim Kurulu'nun aldığı karar gereğince, futbolseverler karşılaşmayı ücret ödemeden izlerken, 55 bin kişi kapasiteli Fenerbahçe Şükrü Saracoğlu Stadı'nın büyük bölümü doldu. 
     50 bine yakın taraftar, maç öncesinde tribünlerde renkli görüntüler oluştururken, Türk Milli Takımı lehine tezahüratta bulundu. 
     Bu arada, karşılaşmanın başlamasına kısa bir süre kala, tribün girişlerinin önünde uzun kuyruklar olduğu gözlendi. 
     KADRODA DEĞİŞİKLİK 
Ümit Milli Futbol Takımı Teknik Direktörü Raşit Çetiner, Almanya'da alınan 1-0'lık yenilginin ardından, rövanş maçında kadroda değişikliğe gitti. 
     Leverkusen'deki ilk maçta ilk 11'de forma giyen futbolculardan sarı kart cezalısı Fatih Sonkaya'nın yanı sıra ilk 11'de sahaya çıkan Baki Mercimek ve Okan Koç, Kadıköy'deki rövanşta ilk 11'de yer almadı. Çetiner, bu futbolcuların yerine İlhan Özbay, Suat Usta ve sakatlığı geçen Kemal Aslan'a ilk 11'de şans verdi. Beşiktaşlı Okan Koç'un, 18 kişilik maç kadrosunda da yer almaması dikkat çekti. 
     ALMANLAR HAYRAN KALDI 
Karşılaşmanın başlamasına 1.5 saat kala sahaya çıkarak zemini inceleyen Almanya Ümit Milli Takımı'nın futbolcuları, Türk sporseverlerin coşkusu karşısında adeta şaşırdı. 
     Alman oyuncular, tribünlerin tezahüratlarını orta yuvarlakta hayranlıkla izledi. 
     Bu arada, karşılaşma öncesi düzenlenen seremonide, Türk taraftarlar, dahili anonstan yapılan ''Lütfen saygılı olalım'' ikazlarına rağmen Almanya Milli Marşı'nı ıslıkladı. 
     Öte yandan, karşılaşmayı izleyenler arasında Futbol Federasyonu Başkanı Haluk Ulusoy ile Fenerbahçe Teknik Direktörü Christoph Daum da yer aldı. 
     
</TEXT>
</DOC>
