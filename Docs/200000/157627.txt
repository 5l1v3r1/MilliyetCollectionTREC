<DOC>
<DOCNO> 157627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sondun31.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sotheby's kataloğundaki Sinan Paşa Camii çinisi iade ediliyor 
</HEADLINE>
<TEXT>

     Türkiye'nin Londra Büyükelçiliği tarafından ünlü müzayede organizasyonu Sotheby's'in kataloğunda satışa sunulduğu saptanan Bursa Sinan Paşa Camii'ne ait çini, Türkiye'ye iade ediliyor. 
     Sotheby's müzayede firması tarafından 13 Nisan 2000 tarihinde düzenlenen İslam Sanat Eserleri Müzayedesi kataloğunun uzmanlarca incelenmesi sonucunda, katalogda 110 lot numarasıyla yer alan ve 16. yüzyıl dönemine ait olduğu belirlenen İznik çinisinin Bursa Yenişehir'deki Sinan Paşa Camii'nden 17 Şubat 1998 tarihinde çalınan çinilerden biri olduğu saptandı. 
     Bunun üzerine hemen girişimlerde bulunan Türkiye Büyükelçiliği, Scotland Yard'dan yardım isteyerek, çalıntı çininin satışa sunulmadan müzayededen çekilmesini istedi. Gerekli inceleme ve işlemlerin yapılmasının ardından çini Scotland Yard'ın Sanat ve Antik Eserler Birimi Baş Dedektifi Vernon Rapley ve iki yardımcısı tarafından Sotheby's'den teslim alınarak 15 Mayıs 2003 tarihinde Türkiye Büyükelçiliği'ne teslim edildi. 
     Katalog değeri tahmini 12 ile 15 bin sterlin arasında verilen çini 23.1x22 santimetre ebatlarında ve döneminin nadide eserlerinden biri olarak addediliyor. 
     Türkiye Büyükelçiliği'nde bugün basının ilgisine sunulan çininin, en kısa süre içinde Türkiye'ye gönderilerek ait olduğu yere teslim edileceği belirtildi. 
     
</TEXT>
</DOC>
