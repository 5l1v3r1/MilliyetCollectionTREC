<DOC>
<DOCNO> 186295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sontur11.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet, Sezer'i by-pass edecek formülü buldu 
</HEADLINE>
<TEXT>

     Hükümet Irak'a asker göndermek için meclisten yetki değil izin isteyecek. 
     CNN Türk'ün haberine göre, hükümet üyeleri yaptıkları değerlendirmeden sonra meclisten Irak'a asker gönderme için izin isteyemeye karar verdi. 
     Bu konudaki değerlendirme şöyle 
     Irak'a asker gönderme için meclisten yetki alınması için yasa çıkartılması gerekecek. Ve bir yasanın kabul edilmesinden sonra yetki hükümete devredilecek. Ancak burada Cumhurbaşkanı Ahmet Necdet Sezer'in tavrı sözkonusu. Cumhurbaşkanı böyle bir yasayı imzalamayacağına ilişkin net mesajlar verdi. Sezer'in bu yasa önüne geldiği zaman imzalamayacağına kesin gözüyle bakılıyor. Böylece yetki yerine izin isteyerek Cumhurbaşkanı Sezer Irak'a asker gönderme kararında devre dışı bırakılacak. Ve hükümet ile Sezer arasındaki uyum bozulmadan sorun aşılmış olacak. 
     Hükümet meclisten izin isterken nüansa dikkat edilecek. Asker sayısı ve görev süresi kesin bir şekilde yeralacak. 
     Oylamada AKP grubunun gerekli olan çoğunluğu sağlayacağına kesin gözüyle bakılıyor. Hükümet izin istemesi halinde gruba güveniyor. Kararın çıkıp çıkmayacağı değil fire vermeden kararı çıkartmak istiyor. 
     Hükümetin, Irak'a asker gönderme izni için Salı veya Çarşamba günü meçlise başvurması bekleniyor. 
     
     ŞAHİN İKİSİ DE OLABİLİR 

     Devlet Bakanı ve Başbakan Yardımcısı Mehmet Ali Şahin, Irak'a asker gönderilmesi konusunda ''Meclis'ten izin de istenebilir, Bakanlar kurulu'ndan yetki de alınabilir'' dedi. 
     Şahin, Türkiye Masası Şefi Rıza Moghadam başkanlığındaki IMF heyetini makamında kabulden sonra, gazetecilerin sorularını yanıtladı. 
     Başbakan Yardımcısı Şahin, bu konuda Başbakan Tayyip Erdoğan, Başbakan Yardımcısı ve Dışişleri Bakanı Abdullah Gül ile konuyu görüşmek üzere dün biraraya geldiklerini, ancak henüz kesin verilmiş bir karar olmadığını söyledi. 
     Şahin, konunun şu ana kadar Bakanlar Kurulu gündemine gelmediğini, ancak Başbakan'ın, konuyu Pazartesi günleri yapılan mutad Bakanlar Kurulu toplantısı gündemine getirebileceğini söyledi. 
     Başbakan Yardımcısı Şahin, bu konuda Meclis'ten izin istenebileceğini ya da Bakanlar Kurulu'ndan yetki alınabileceğini, ancak daha önceden Bakanlar Kurulu'nun yetki alması yönünde örnek bulunduğunu da kaydetti. 
     
</TEXT>
</DOC>
