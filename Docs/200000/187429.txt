<DOC>
<DOCNO> 187429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/yasam/yas02.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'İkiz tabutçu' mafya ailesi 
</HEADLINE>
<TEXT>

   ABD'lilerin hayranlıkla izlediği 'The Sopranos'a ilham veren DeCavalcante adlı mafya ailesinin, cesetlerden kurtulmak için çift kişilik tabut yaptırdıkları anlaşıldı 
      DIŞ HABERLER SERVİSİ 
   
   Türkiye'de de yayımlanan ve ABD'de tüm zamanların en iyi televizyon dizisi olarak tanımlanan 'The Sopranos'a ilham kaynağı olduğu iddia edilen mafya ailesinin, cesetleri ortadan kaldırmak için 'yöntem geliştirdikleri' ortaya çıktı. New York'taki DeCavalcante adlı mafya ailesi, öldürdükleri kişilerin cesetlerinden kurtulmak için iki katlı tabutlar yaptırıyor ve cenaze töreni yapılan ölüyle birlikte gömdürüyorlardı. Bunun için New Jersey'deki bir cenaze şirketiyle anlaşılmıştı. 
   
   "Bu ağırlık da ne " 
   Bu ilginç yöntem, DeCavalcante'lerin başı olduğu iddia edilen Girolamo Palermo'nun bir mafya üyesini öldürmekle yargılandığı mahkemede ortaya çıktı. Mafya ailesinden Anthony Rotondo adlı bir itirafçı, buldukları çözümün sorunsuz işlediğini, yalnızca tabutları kaldıranların aşırı ağırlık yüzünden şaşırdığını söyledi. Rotondo, "Yalnızca 50 kiloluk yaşlı bir kadın var sanan adamlar, tabutu kaldırınca şaşkın şaşkın birbirlerine bakıyordu" dedi. 
   
   21'i yakalandı... 
   DeCavalcante'lerin hik yesinden esinlenerek yaratıldığı öne sürülen 'The Sopranos' dizisi, Amerikan popüler kültürünün son 25 yılda ürettiği en büyük eser olarak görülüyor. 
   Ailenin 21 üyesi 1999'da yakalanarak 42 ayrı suçla yargılanmıştı. Eski patron Vincent Palermo, tanık koruma programından yararlanarak FBI'ya New York'taki mafya çeteleriyle ilgili bilgiler verdikten sonra koruma altında yaşamak üzere serbest bırakılmıştı. 
   
   
</TEXT>
</DOC>
