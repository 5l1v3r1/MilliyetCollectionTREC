<DOC>
<DOCNO> 165887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sonspo25.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökhan Zan Beşiktaş'a doğru... 
</HEADLINE>
<TEXT>

     Beşiktaş'ta yeni sezon hazırlıklarının yanısıra transfer çalışmaları da sürüyor. 
     Beşiktaş Futbol Yatırımları Sanayi ve Ticaret A.Ş.'den, İstanbul Menkul Kıymetler Borsası'na İMKB gönderilen yazıda, genç futbolcu Gökhan Zan'ın transferi konusunda Çanakkale Dardanelspor Kulübü ile anlaşıldığı bildirildi. 
     Beşiktaş, Gökhan Zan ile anlaşmak için ise görüşmelerini sürdürüyor. 
     
     SAĞLIK KONTROLLERİ... 
     Öte yandan, Beşiktaş'ta, yeni sezon öncesi futbolcular ve teknik heyetin sağlık kontrolleri sürüyor. 
     Siyah-beyazlılarda bugün de antrenör Feyyaz Uçar, futbolculardan Sergen ve Ahmed Hassan sağlık kontrolünden geçti. 
     Kulüp doktoru Ayhan Optur, sezon öncesi lisans işlemleri için futbolculara sağlık kontrolleri yaptırdıklarını belirterek, ''Bunlar performans testleri değil. Lisans işlemleri için yapılan sağlık kontrolleri. Futbolcular İstanbul'a geldikçe, onları da sağlık kontrolünden geçireceğiz'' dedi. 
     
</TEXT>
</DOC>
