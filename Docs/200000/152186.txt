<DOC>
<DOCNO> 152186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sontur17.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da ''Kerkük Kürt kentidir'' rahatsızlığı... 
</HEADLINE>
<TEXT>

     ABD'nin Irak'ta geçiş hükümetinin başına getirmeyi planladığı Emekli General Jay Garner'in "Kerkük Kürt kentidir" sözü Ankara'yı rahatsız etti. Türkiye, Kürt liderler Talabani ve Barzani ile elele fotoğraflar çektiren Garner'in sözlerinden duyduğu rahatsızlığı bugün ABD'ye resmen iletiyor. 
     Irak'ın güneyinde sıcak karşılanmayan General Garner, Kuzey Irak'ta büyük ilgi gördü. Emekli general ilgi ile coşup Kürt liderler Talabani ve Barzani ile elele birlik fotoğrafları vermekten çekinmedi. Konunun Türkiye için taşıdığı hassasiyeti bir kenara atan Garner, sözleri ve tavırları ile gelecek için endişe yarattı. 
     Irak'ta geçici yönetimin başına getirilecek emekli Amerikalı general Jay Garner'ın Kerkük'e ilişkin ifadelerinden rahatsız olan Ankara, rahatsızlığını ABD tarafına iletmeye hazırlanıyor. 
     ABD'nin Ankara Müsteşarı bugün Dışişleri Bakanlığı'na çağırılıp Ankara'nın rahatsızlığı kendisine iletilecek. Türk yetkililer, Kerkük'ün bir Kürt kenti olmadığı noktasına dikkat çekerek, en son Ankara'da ABD Başkanı George Bush'un Irak danışmanı Zalmay Halilzad'ın da katılımıyla yapılan muhalefet toplantısının sonuç bildirgesi anımsatılacak. 
     Deklarasyonda Türkiye'nin kırımızı çizgileri vurgulanıyordu. ABD'ye ortak deklarasyonlar ve Türkiye'nin kırmızı çizgileri hatırlatılacak. 
     ABD Savunma Bakanı Donald Rumsfeld'in yakın arkadaşı Garner, 12 yıl önce, Körfez Savaşı'nın sonunda bölgeden kaçmaya çalışan Kürtlere yardım amacıyla yapılan ''Huzur Operasyonu''nu yönetmişti. 
     
     DIŞİŞLERİ'NDEN AÇIKLAMA 

     Dışişleri Bakanlığı Sözcüsü Hüseyin Diriöz, Irak'ta geçici yönetimin başına getirilecek emekli Amerikalı General Jay Garner'ın, Kerkük hakkında basında yer alan sözlerinin doğru olması halinde, Ankara'da daha önce varılan mutabakata aykırı davrandığını söyledi. 
     Diriöz, bilgilendirme toplantısında bir soru üzerine, Irak'ın tüm şehirlerinin Irak'ın ortak şehirleri olduğunu belirtti ve bunun böyle olduğunun, Ankara'da 19 Mart'ta yapılan muhalefet toplantısının sonuç bildirgesinde de yer aldığını hatırlattı. 
     Sözcü Diriöz, şunları söyledi 
     ''Garner gerçekten böyle bir beyanda bulunmuşsa, bu, 19 Mart'ta Ankara'da muhalifler, Türkiye ve ABD'nin katılımıyla yapılan toplantıda varılan mutabakata aykırıdır. Bunu Amerikalılardan soruyoruz.'' 
     
     NE DEMİŞTİ 

     Amerikalı Emekli General Jay Garner, dünkü basın toplantısında, Kürt liderler Mesut Barzani ve Celal talabani nin ağzıyla konuşmuştu. Garner de onlar gibi Kerkük'ün Kürt kenti olduğunu ileri sürmüştü. 
     Jay Garner, Kerkük te yönetimin nasıl olacağına ilişkin bir soruya, Kerkük meselesi yeni yönetimin işidir. Kürt kenti Kerkük'ün kimin yönetimine geçeceği daha sonra ele alınacak'' yanıtını vermişti. 
     

     
</TEXT>
</DOC>
