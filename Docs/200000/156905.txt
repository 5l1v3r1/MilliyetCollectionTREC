<DOC>
<DOCNO> 156905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sonspo28.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyon, 'İhale Yasası'na takıldı... 
</HEADLINE>
<TEXT>

     Türkiye Şampiyonu olan Bursa Çınar Lisesi Erkek Basketbol Takımı'nın Brezilya'daki Dünya Şampiyonası'na katılma düşü, ''İhale Yasası''na takıldı. 
     Alınan bilgiye göre, Gençlik ve Spor Genel Müdürlüğü, Balıkesir'de mart ayında yapılan şampiyonada birinci olan Bursa Çınar Lisesi Basketbol Takımı'nın Brezilya'daki Dünya Şampiyonası'na gidiş-dönüş ve konaklamasıyla ilgili ihale açtı. İhalenin, yalnızca 1 firmanın katılması nedeniyle iptal edilmesi ve prosedür gereği ikinci ihalenin en az 25 gün sonra yapılabilecek olması nedeniyle liseli basketbolcular, 25 Mayıs'ta Brezilya'da başlayacak şampiyonaya katılamama tehlikesiyle karşı karşıya kaldı. 
     Takım menajeri Hasan Özki, 2 yıldan beri hazırlandıkları Türkiye Şampiyonası'nda birinci olduktan sonra Dünya Şampiyonası'na kilitlendiklerini ve Türkiye'yi temsil etmek için çalıştıklarını bildirdi. 
     Sporcuların ulaşım ve konaklama gibi orngaizasyonları için bir ihale açıldığını, ancak geçtiğimiz günlerde yapılan ihalenin, 1 firmanın katılması nedeniyle iptal edildiğini anlatan Özki, şunları söyledi 
     ''İhalenin iptal edilmesi nedeniyle takımın gidemeyeceği haberini aldık ve çok üzüldük. Bir ihale kanunundan dolayı bunca emeği gözardı etmek öğrenciler açısından iyi olmayacak. Bu tip engellerin önümüze gelmesi hem hayallerimizin hem de emeklerimizin boşa gitmesine sebep oluyor. 
     Sporcularımıza sorunu yansıtmadan halletmenin yollarını aradık ama bize yeni ihalenin en az 25 gün sonra yapılabileceği bildirildi. Bu da gerçek anlamıyla bir hayal kırıklığı yarattı. Yeni bir ihale bizim için çok geç olur. Çünkü 23 Mayıs'ta uçmamız, 24 Mayıs'ta da Brezilya'daki toplantıya katılmamız gerekiyor. Devlet okuluyuz, bu yüzden de maddi sorunu aşmamız çok zor. Ancak devlet büyükleri bu sorunu aşabilirler. Devlet büyüklerimiz bizim için uğraşıyorlar, sorunu çözeceklerine inanıyoruz. Sorun çözülürse, biz de hedefimiz olan Dünya Şampiyonası'na gidip, orada Türkiye'yi en iyi şekilde temsil ederiz.'' 
     
     BAŞBAKAN'A İLETİLDİ 
     Özki, AK Parti Grup Başkanvekili Faruk Çelik'in, sorunu Başbakan Recep Tayyip Erdoğan'a ilettiğini belirterek, Erdoğan'ın sporun içinden gelen bir kişi olarak kendilerini anlayacağına ve ilgi göstereceğine inandıklarını söyledi. 
     TOFAŞ Genç Takımı ve Lise Takımı Antrenörü Gürkan Eroktay da, tamamıyla Dünya Şampiyonası'na hedeflendiklerini ve çalışmalarını o yönde sürdürdüklerini, ancak son gelişmeninin takımda üzüntü yarattığını kayedtti. 
     Eroktay, ''Ülkemizi en iyi şekilde temsil edecektik ama şimdi üzgünüz. Ankara'dan iyi haber bekliyoruz. Eğer o haberi alırsak orada başarılı olacağımıza inanıyoruz'' dedi. 
     Takım kaptanı Emre Atan ise yetkililerin sorunu aşacaklarına inandıkları için bu konuyu çok sorun etmediklerini ve çalışmalarını sürdürdüklerini kaydetti. 
     
</TEXT>
</DOC>
