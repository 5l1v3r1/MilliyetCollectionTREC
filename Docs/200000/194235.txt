<DOC>
<DOCNO> 194235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sonspo04.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de Detroit fırtınası... Mehmet Okur tam 18 ribaunt aldı .. 
</HEADLINE>
<TEXT>

     ABD Profesyonel Basketbol Ligi'ndeki NBA mücadeleye, bu sabaha karşı yapılan 12 maçla devam edildi. 
     Merkez Grubu'nda 3. sırada bulunan Detroit Pistons, sahasında Milwaukee Bucks'ı yenerek, 5. maçında 4. galibiyetini aldı. 
     Karşılaşmada Pistons'da sonradan oyuna girerek 26 dakika sahada kalan Mehmet Okur, 12 sayı kaydederken, NBA kariyerinin en yüksek rakamına ulaşarak 8'i hücum, 10'u savunma olmak üzere 18 ribaunt alma başarısını gösterdi. Maçta ayrıca 3 asist, 1 top çalma ve 5 blokla oynayan Okur, 2 sayılık atışlarda 11'de 3, serbest atışlarda da 8'de 6'lık isabet buldu. 
     Takımda ayrıca Chauncey Billups, 27 sayı ve 7 asist, Richard Hamilton, 24 sayı, 5 ribaunt ve 4 asist, Tayshaun Prince, 15 sayı ve 4 ribaunt, Ben Wallace da 10 sayı, 15 ribaunt ve 6 blokla galibiyete büyük katkı yaptı. 
     Konuk ekipte ise Michael Redd'in 28 sayı ve 7 ribaunt, Damon Jones'un da 15 sayılık performansları galibiyete yetmedi. 
     Bu sezon şampiyonluğun en büyük adayı olarak gösterilen Pasifik Grubu lideri Los Angeles Lakers, 2 kez uzatmaya giden dünkü San Antonio Spurs maçının yorgunluğunu üzerinden atamayınca, deplasmanda New Orleans Hornets'a farklı skorla yenilmekten kurtulamadı ve 6. maçında ilk yenilgisini aldı. 
     Lakers böylece grupta liderliği ligin yenilgisiz tek ekibi olarak kalan Seattle Supersonics'e kaptırdı. 
     Maçta Lakers'da Shaquille O'Neal, 21 sayı ve 6 ribaunt, Devean George, 16 sayı ve 4 ribaunt, Kobe Bryant da 11 sayı ve 4 ribauntta kaldı. Evsahibi ekipte ise Baron Davis, 23 sayı, 12 asist ve 5 top çalmalık performansıyla sahanın yıldızı olurken, P.J.Brown, 20 sayı ve 7 ribaunt, David Wesley de 17 sayı ve 5 asistle Davis'e eşlik etti. 
     Orlando Magic'in sahasında Minnesota Timberwolves'dan 29 sayı fark yediği karşılaşmada ise Magic'de 16 dakika forma şansı bulabilen Gürcü asıllı Türk vatandaşı oyuncu Zaza Pachulia, 2 sayı, 2 savunma ribaundu, 1 asist ve 1 blokla oynadı. Pachulia, 2 sayısını da serbest atışlardan buldu. 
     Lige, yarın sabaha karşı yapılacak 8 maçla devam edilecek. 
     NBA'de, günün maçlarında alınan sonuçlar şöyle 
     

Washington Wizards-Toronto Raptors 86-60 . Boston Celtics-New Jersey Nets 87-94 . New York Knicks-Sacramento Kings 114-111 . Indiana Pacers-Cleveland Cavaliers 91-90 . Orlando Magic-Minnesota Timberwolves 71-100 . New Orleans Hornets-Los Angeles Lakers 114-95 . Detroit Pistons-Milwaukee Bucks 105-99 . Chicago Bulls-Philadelphia 76'ers 85-106 . Denver Nuggets-Los Angeles Clippers 102-104 uzatmada . Phoenix Suns-Memphis Grizzlies 96-88 . Golden State Warriors-Utah Jazz 95-89 . Seattle Supersonics-Portland Trail Blazers 100-82 .      
</TEXT>
</DOC>
