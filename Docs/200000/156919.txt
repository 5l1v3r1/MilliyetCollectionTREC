<DOC>
<DOCNO> 156919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sonspo42.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba Taraftar dernekleri kapatılsın... 
</HEADLINE>
<TEXT>

     Trabzonspor Teknik Direktörü Samet Aybaba, Türkiye'de taraftar derneklerinin kapatılması gerektiğini söyledi. 
     Karadeniz Üniversitesi Rize Fen Edebiyat Fakültesi ve yerel Karadeniz Haber Gazetesi'nce ortaklaşa düzenlenen ''Futbolda şiddet olayının çözümü'' konulu panele katılan Samet Aybaba, taraftarların kontrol edilmesi gerektiğini belirterek, ''Taraftar dernekleri, iş kolu gibi çalışıyorlar. Dernekte toplanıp insanları yönlendiriyorlar. Bu derneklerin kapatılması gerekir. Yetkim olsa bu dernekleri hemen kapatırım'' dedi. 
     Aybaba, bazı kulüp başkanlarının taraftar dernekleri ile iç içe olduğunu da savunarak, ''20 yıldır kulüp başkanlığı yapan insanlar var. Bunun değişmesi lazım. Değişime ve yeni fikirlere yer vermemiz gerekiyor. İlişkileri bir düzeye getirmemiz ve futbolda Avrupa kriterlerine uymamız gerekiyor'' diye konuştu. 
     Çaykur Rizespor Teknik Direktörü Hikmet Karaman ise futbolda şiddet olayının toplumun yapısındaki eksiklerden kaynaklandığını ifade ederek, şunları söyledi 
     ''Olay eğitimde, insanların kendilerini geliştirmesinde bitiyor. Bu konuda eğitimcilerimize büyük iş düşüyor. Olayları çıkaranlar, işi gücü olmayan, alkol ve madde bağımlıları ve bu konuda sabıkalı olan kişilerdir. Bu kişilerin topluma kazandırılması gerekiyor.'' Akçaabat Sebatspor Teknik Direktörü Sadi Tekelioğlu da bu konuda en önemli eksikliğin yasalardaki boşluklar olduğunu belirterek, şöyle konuştu 
     ''Diğer ülkelerde de aynı tür şiddet olayları oluyor. Ama yasalar sahaya giren kişiler için en az 6 ay hapis cezası öngörüyor. Bizde bir milletvekili sahada dövülüyor, onu dövenler yasa boşluğundan sokakta elini kolunu sallayarak dolaşıyor. Maçlarda olağanüstü güvenlik önlemleri ve caydırıcı tedbirler alınması gerekir.'' 
     
</TEXT>
</DOC>
