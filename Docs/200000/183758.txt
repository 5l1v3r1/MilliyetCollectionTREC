<DOC>
<DOCNO> 183758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/soneko09.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarar kabına sığmıyor... Yatırımlar sürüyor... 
</HEADLINE>
<TEXT>

     Merkezi Eskişehir'de olan Sarar Şirketler Grubu Yönetim Kurulu Başkanı Cemalettin Sarar, tekstil, otomotiv, sigorta, bilişimden sonra, turizm, hizmet, tarım ve hayvancılık sektörlerine de yatırım yapacaklarını söyledi. 
     Cemalettin Sarar, 60 yıldır faaliyet gösterdikleri hazır giyim sektörünün dışında otomotiv, sigorta ve bilişim gibi farklı alanlarda şirketler kurduklarını belirterek, yeni yatırımların turizm, hizmet, tarım ve hayvancılık sektörlerine yönelik olacağını kaydetti. 
     Sarar Otomotiv A.Ş. adıyla 1991'de kurdukları şirketle, Toyota ve Mitsubishi araçlarının satışını yapan TemSa'nın Eskişehir bayiliğini, 2001'de faaliyete geçen ve Hyundai araçlarının satışını yapan Oto-Sar A.Ş'nin servis ve yedek parça hizmeti de verdiğini anlatan Cemalettin Sarar, birer Shell, Petrol Ofisi ve BP akaryakıt istasyonlarının yanı sıra BriSa'nın da bayiliğini yaptıklarını bildirdi. 
     Cemalettin Sarar, 1995 kurdukları şirketle Anadolu ve AK Sigorta'nın acentalığını yaptıklarını ifade ederek, 2001 yılında faaliyete geçen Sarar Bilişim İletişim ve İşletim Sistemleri A.Ş'nin de KOBİ'lere Ar-Ge hizmeti verdiğini söyledi. 
     Aria'nın bölge bayiliğini aldıklarını ve Netpa ve Netaş'ın yetkili satıcısı olduklarını bildiren Sarar, yakın zamanda açtıkları bilişim merkezinde de çeşitli marka bilgisayar ve donanımını satışa sunduklarını kaydetti. 
     Sarar, tekstilin dışındaki sektörlerde yatırım yapmalarının, grup şirketlerinin ihtiyaçlarından kaynaklandığını belirterek, otomotiv sektöründe girmelerindeki en büyük etkenin Sabancı ailesiyle olan yakın dostluklarının olduğunu ifade etti. 
     
     YENİ YATIRIMLAR 

     Eskişehir-Ankara Karayolu üzerindeki 2 bin dekar araziye yapacakları yatırımla tarım ve hayvancılık sektörüne de gireceklerini anlatan Cemalettin Sarar, söz konusu projeyi yakın zamanda hayata geçirmeyi planladıklarını bildirdi. 
     Sarar, Bozüyük'te 125 dekar alanda 20 milyon dolara mal olması beklenen çok amaçlı bir kompleks kurmak için çalışmalara başladıklarını anlatarak, şöyle konuştu 
     ''Yapımı 2006 yılında tamamlanması planlanan Bozüyük-Mekece bölünmüş karayolu üzerinde inşaatını aynı yıl bitirmeyi hedeflediğimiz kompleksin mimarisi, tarihi şehir görünümünde olacak. Türkiye'nin tarihi mekanları 2-3 katlı Odunpazarı, Safranbolu ve İstanbul evleri görünümünde çok sayıda inşaa edilecek evler, mağaza olarak faaliyet gösterecek. Günde 5 bin aracın geçtiği bölge, İstanbul ve Bursa'yı Akdeniz'e bağlayan büyük bir metropol olacak.'' Kompleksin içinde, alışverişveriş merkezi, otel, tiyatro salonu, cep sinemaları, spor tesisleri, dünyaca ünlü markaların fabrika satış mağazaları, Türkiye'nin yöresel yemeklerinin bulunacağı restoranlar ile araçlara yönelik acil servis hizmetinin verileceği bakım-onarım merkezinin yer alacağını anlatan Cemalettin Sarar, tesisin, Bozüyük-Mekece karayolunun iki tarafına kurulacağını, iki yakanın üstgeçitle bağlantılı olacağını sözlerine ekledi. 
     
</TEXT>
</DOC>
