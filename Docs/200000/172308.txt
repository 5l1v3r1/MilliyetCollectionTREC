<DOC>
<DOCNO> 172308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sondun09.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılar, Türkiye'nin geleceği üzerine bahse girecek 
</HEADLINE>
<TEXT>

     ABD Savunma Bakanlığı Pentagon, aralarında Türkiye'nin de bulunduğu Ortadoğu bölgesi ülkelerinin geleceği üzerine, kayıtlı şirketlerin bahis oynayacağı bir tür borsa kuruyor. 
     Cuma gününden itibaren kayıt yaptıracak olan yaklaşık 1000 Amerikan şirketi, Ortadoğu'daki terörist saldırılar ve suikastlara ilişkin tahminlerde bulunacak ve isabetli tahminde bulunan, bahis parasını kazanacak. 
     Amerikan Savunma Bakanlığı yetkilileri, yatırımcılar kar sağlamaya çalışırken, terörist saldırılara karşı, değerli istihbarat ve tahminlerden faydalanmayı planladıklarını belirtiyor. 
     İki Demokrat Partili Senatör ise Pentagon'un bu girişimini kınayarak, yatırımcılar Pentagon bahis borsasına kayıt yaptırmadan, girişimin hemen durdurulmasını talep etti. 
     Demokrat Parti Oregon Senatörü Roy Wyden, ''Katliam ve terörizmle ilgili federal bahis sistemi fikri çok saçma ve grotesk'' dedi. 
     Pentagon ise yeni sistemi, terörist saldırıları önlemeye yönelik birçok metottan biri olarak değerlendiriyor. 
     Pentagon borsasının işlemesi için yatırımcılar, Ortadoğu'da neler olabileceğine ilişkin iddiaya giriyorlar. İddiası tutan yatırımcı, yanlış iddiada bulunanların parasını alıyor. 
     Örneğin, konuyla ilgili haberin yer aldığı internet sitesinde, Filistin lideri Yaser Arafat'ın suikasta kurban gideceği ve Ürdün Kralı Abdullah'ın devrileceği yönünde iddiaları içeren bir grafik yer aldı. Grafikte aynı zamanda, Kuzey Kore füze saldırısı ihtimali de gösterildi. 
     Ancak Senatör Wyden ve Demokrat Parti Kuzey Dakota Senatörü Byron Dorgan'ın, bu girişimi protesto eden basın toplantısının ardından, grafik görüntüler internet sitesinden kaldırıldı. 
     Senatör Dorgan, Pentagon'un girişimini, ''yararsız, saldırgan ve inanılmaz aptalca'' olarak niteledi. 
     Bahis borsasının, Pentagon'un Savunma Geliştirme Araştırma Projeleri Ajansı DARPA ile iki özel şirket olan Net Exchange ve The Economist dergisinin yayıncısı olan Economist Inteligence Unit tarafından geliştirildiği belirtiliyor. 
     Bahisler, aralarında Türkiye'nin de bulunduğu ülkelerin ekonomik gücü, sivil istikrarı, askeri yapısı ve ABD ile ekonomik ve askeri bağlantısına dayanacak. 
     Türkiye dışında, bahis konusu ülkeler arasında Mısır, İran, Irak, İsrail, Ürdün, Suudi Arabistan ve Suriye de bulunuyor. 
     Bir olayın gerçekleşeceğine inanan yatırımcılar, bu olayın olacağına ilişkin bahis hissesini alacak. Olayın gerçekleşmesini muhtemel görmeyenler ise bahis hissesini satmaya çalışacak. Borsaya konulacak paranın limitlerinden ise bahsedilmiyor. 
     Bahisler, 1 Ekim 2003 tarihinde açılıyor. İlk etapta 1000 yatırımcıyla başlayacak girişimin, 1 Ocak 2004'ten itibaren 10 bin yatırımcıya çıkarılması planlanıyor. Hükümet kuruluşları ise bahislere katılamayacak. 
     Şu ana kadar bu programa 600 bin dolar harcandığı ve yıl sonuna kadar Pentagon'un, 49 bin dolar daha harcama yapmayı planladığı belirtiliyor. 
     Pentagon, program çerçevesinde gelecek yıl için 3 milyon dolar, bir sonraki yıl için 5 milyon dolar bütçe istedi. 
     
</TEXT>
</DOC>
