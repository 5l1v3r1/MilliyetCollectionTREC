<DOC>
<DOCNO> 169739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sondun09.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta yağmalanan nükleer tesis'teki 10 kilo uranyum eksik 
</HEADLINE>
<TEXT>

     BM silah uzmanlarının, Irak'ta yağmalanan bir nükleer tesisten yaklaşık 10 kilogram uranyum bileşiğinin eksilmiş olabileceğini, bunun da nükleer silah yapımında kullanılamayacağını rapor ettiği bildirildi. 
     AP ajansına göre, Uluslararası Atom Enerjisi Ajansı UAEA uzmanları, BM Güvenlik Konseyi'ne gönderdikleri raporda, yaklaşık 10 senedir faaliyette olmayan Irak'ın en büyük nükleer tesisi Tuveyta'dan eksildiği düşünülen uranyum bileşiğinin, yağmacıların tesisteki yaklaşık 200 kabı çevirirken toz ya da zerreler halinde yayılmış olabileceğini de kaydettiler. 
     Habere göre, UAEA uzmanları, tipi ve miktarı itibariyle eksilen uranyum bileşiğinin nükleer silah yapımında kullanılamayacağını belirttiler. 
     AP, raporda, çalındığından endişe edilen, tesisteki büyük miktardaki uranyumun bulunduğunu, sadece az miktardaki uranyumun eksildiğinin belirlendiğini duyurdu. 
     Yağmalama olaylarının ardından, özellikle silah yapımında kullanılmak üzere uranyum aranmış olabileceği ya da uranyumun ''yanlış ellere'' geçmiş olabileceği endişeleri dile getirilmişti. 
     Bağdat'ın 19 kilometre güneyindeki Tuveyta tesisi, savaşın başlamasıyla Irak askerlerinin kaçması nedeniyle korunmasız kalmış ve ABD birlikleri de 7 Nisan'a kadar bölgede güvenliği sağlamamıştı. 
     Çevre köylerden gelen yağmacıların, tesisten çaldıkları varilleri daha sonra içme suyu koymak için kullandıkları da belirtiliyor. 
     
</TEXT>
</DOC>
