<DOC>
<DOCNO> 181071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sonspo14.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye futbol fidanlığı oldu, ormana dönüştürme şansı yüksek ' 
</HEADLINE>
<TEXT>

     Türkiye Futbol Federasyonu Güney, Güneydoğu ve Doğu Anadolu Bölge Antrenörlüğü görevine getirilen Ali Hoşfikirer, yeni yapılanma kapsamında yetenekli gençleri keşfederek, Türk futboluna kazandıracaklarını söyledi. 
     Hoşfikirer, A.A muhabirine yaptığı açıklamada, futbolun hızla gelişen bir endüstri olduğunu, Dünya Kupası'nda Türk Milli Takımı'nın 3. olmasıyla birlikte ülkede futbol sevgisinin çığ gibi büyüdüğünü ve patlama yaşandığını kaydetti. 
     Futbol Federasyonu'nun gençlerin eğitimi için tüm olanaklarını seferber ettiğini belirten Hoşfikirer, ailelerin de spor branşları arasında tercihlerini futboldan yana kullandıklarını ifade etti. 
     Hoşfikirer, futbolun hızla gelişen bir sektör haline geldiğini vurgulayarak, şöyle devam etti 
     ''Buna bacasız sanayi demek yerinde olur. Ülke futbolu her geçen gün daha ileriye gidiyor. Dünya futbolunda saygın ülkeler arasında yer alıyoruz. Bu yükselişe paralel olarak futol yurdumuzda hızla yayılıyor. Meşin yuvarlak tutkusu bir çığ gibi büyüyor. Bu ilerleyişi istikrara ve ekola dönüştürmek için federasyonumuz büyük özveri sergiliyor. Aileler, 46 spor branşı içinde biraz da geleceği ve ekonomiyi düşünerek tercihlerini futboldan yana kullanıyorlar. Türkiye bir futbol fidanlığı oldu. Bu fidanlığı ormana dönüştürme şansı yüksek. Yeni filizlerin yeşermesi için mezra, köy ve varoşlara gideceğiz. Hedefimiz 500 bin 8-18 yaş grubu arasında gence ulaşmaktır.'' 
     
     KULÜPLERLE KOORDİNELİ ÇALIŞMA 

     Ekip ruhu içinde kulüp ve okul takımlarının tüm karşılaşmalarını hatta antrenmanlarını bile izleyerek yetenekli sporcuları belirleyerek, bunların milli takımlara kazandırılmasına çalışılacağını belirten Hoşfikirer, şunları söyledi 
     ''Yenilikçi projeler üretmek için takım ruhuyla, herkesle paylaşarak başarıyı yakalayacağımıza inanıyoruz. Kulüpler ve okulları tarayarak futbola ilgi duyan gençleri belirleyeceğiz. Araştırma, seçme ve tarama yaparken rehberimiz ve anahtar sözcüğümüz eğitim olacak. Önerilere ve haklı eleştirilere açık olacağız. Kulüplerin yönetici ve antrenörleriyle koordineli çalışacağız. Tüm dileğimiz, Avrupa'nın bazı ülkelerinde olduğu gibi futbolun okullara ders olarak girmesidir. Yetenekli futbolcuyu bulmak ve milli takımlara kazandırmak zor değil. Yeter ki destek verilsin.'' 
     
</TEXT>
</DOC>
