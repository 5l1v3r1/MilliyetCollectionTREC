<DOC>
<DOCNO> 182535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/dunya/adun.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Amanpour'dan ağır eleştiri 
</HEADLINE>
<TEXT>
   Medya Bush'un askeri oldu 
   CNN'in savaş muhabiri, Irak savaşı sırasında Amerikan medyasının Beyaz Saray'ın korkutmalarına boyun eğerek kendi kendini sansürlediğini ve ABD yönetimini sorgulamadığını öne sürdü... 
      SEMA EMİROĞLU 

   
   Amerikan CNN televizyonunun ünlü savaş muhabiri Christiane Amanpour, Irak savaşı sırasında Bush yönetiminin medyayı korkutarak kendi kendisini sansür etmesini sağladığını öne sürdü. 
   CNBC televizyonunda "Tina Brown ile Bir Konu" adlı açık oturuma katılan Amanpour'un bu sözleri, Amerikan medyasının büyük bölümünün, savaşı izlerken Bush yönetiminin resmi çizgisine sıkı biçimde sadık kaldığı yönünde yapılan eleştirilere bir yenisini ekledi. 
   
   Korku ve oto sansür 
   USA TODAY gazetesinin haberine göre, "Irak savaşı sırasında hem basının ağzı kapatıldı, hem de basın kendi ağzını bağladı" diyen Amanpour, "yayınlarla ilgili olarak korku ve kendi kendini sansür ortamı yaratan Bush yönetimi ile onun Fox televizyonundaki askerlerinin, CNN'e gözdağı verdiğini" iddia etti. 
   Amanpour, oturumu yöneten Tina Brown'un "savaş sırasında yayınlayamadığı bir haber olup olmadığı" şeklindeki sorusuna karşılık şu yanıtı verdi 
   "Sözünü ettiğim sorun, haber yapıp yapamayacağınız sorunu değil, haberi nasıl yaptığınız, yani tonlama sorunu. Sorgulayıcı olma, gerçek soruları sorma sorunu. Bence yönetimden istihbarata ve gazetecilere kadar hiç kimse yeterli ve doğru soruları sormadı. Örneğin kitle imha silahları konusunda. Yani en üst düzeylerde bir yanlış bilgilendirme dezenformasyon yapıldı gibi görünüyor." 
   Programa katılan eski Pentagon sözcüsü Victoria Clarke ise Amanpour'un suçlamalarını "tümüyle" reddettiğini söyledi ve "Benim Pentagon'da iki yılı aşkın tecrübem sırasında medyanın hiçbir zaman kendisini frenlediğini görmedim. Hem iyiyi, hem kötüyü, hem de ikisinin arasındakileri haber yaptıklarını gördüm" dedi. 
   
   El Kaide sözcüsü 
   Amanpour'un Bush'un piyadesi olmakla suçladığı Fox Televizyonu sözcüsü Irena Briganti, Amanpour'un yorumuyla ilgili olarak yaptığı açıklamada, "Eğer tercih yapmamız gerekirse Amanpour'u kastederek El Kaide'nin sözcüsü olmak yerine, Bush yönetiminin askerleri olmayı yeğleriz" ifadesini kullandı. 
   CNN, Amanpour'un değerlendirmeleriyle ilgili herhangi bir açıklama yapmadı. 
   
   
</TEXT>
</DOC>
