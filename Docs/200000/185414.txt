<DOC>
<DOCNO> 185414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/ekonomi/eko03.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcak soğuk fark etmez yeter ki para gelsin... 
</HEADLINE>
<TEXT>

   Hükümetin sıcak paraya ilişkin bir düzenleme yapmayacağını belirten Maliye Bakanı Unakıtan, "Sıcak para, soğuk para fark etmez..." dedi 
      EKONOMİ SERVİSİ 
   
   Uluslararası İslami Finans Forumu'nda bir konuşma yaptıktan sonra basın mensuplarının sorularını yanıtlayan Maliye Bakanı Kemal Unakıtan, Türkiye'ye gelen paranın sıcak para olup olmamasının önemli olmadığını söyledi. 
   Bir soru üzerine hükümetin, ülkeye gelen sıcak paranın vergilendirilmesine yönelik bir düzenleme yapmayı düşünmediğini belirten Unakıtan, "Para gelsin, sıcak para, soğuk para..." yanıtını verdi. İslami finans temsilcilerinden Türkiye'ye direkt yabancı yatırım gelmesine aracı olmalarını isteyen Unakıtan, "Bu konuda bize faydalı olmanızı çok önemsiyorum ve özellikle rica ediyorum" dedi. Unakıtan, yatırımcılardan yatırım ricasında bulununken, paranın renginin olmadığını da söyledi. 
   Unakıtan, "Bizim için finans önemli ve finansın, paranın da rengi olmaz. Bunlar faizli, ötekiler faizsiz kuruluş... Dolar dolar, euro euro, dinar dinar. Paranın rengi olmaz. Dolayısıyla hepsine Hoşgeldin deriz" dedi. 
   
   'Faizsiz bono çalışması 
   Unakıtan, Türkiye'de faizsiz bono çıkartılması çalışmalarının Hazine tarafından sürdürüldüğünü kaydetti. Unakıtan, "Kendine özgü bir şey çıkarabilir. Bununla ilgili de Hazine çalışıyor. Benim bildiğim kadarıyla kanuni birtakım altyapıları tamamlanacak, ondan sonra Hazine'miz gerekli gördüğü bir şey çıkarabilir, varlığa dayalı bir kağıt çıkarabilirler" diye konuştu. 
   
   'Bütçe açığı azalacak'    Maliye Bakanı Unakıtan, her yıl yüksek çıkan bütçe açığında bu yıl azalma olacağını söyledi. Unakıtan bütçe açığında ne oranda bir azalma olacağınına ilişkin bir soruyu "Onu önümüzdeki birkaç gün içerisinde daha net olarak açıklayacağım" şeklinde yanıtladı. 
   Unakıtan, 2004 yılı bütçesi içerisinde, bir defaya mahsus konulan ek vergilerin devam edip etmeyeceği konusunda çalışmaların devam ettiğini belirterek şöyle konuştu 
   "Bizim arzu ettiğimiz bir defa dediğimiz vergileri bir defa almak, ondan sonra almamak. Bizim arzumuz alınmaması yönünde ama gerekli teknik çalışmaları arkadaşlar yapıyor. Maliye Bakanlığı, Hazine, Devlet Planlama Teşkilatı ve ilgili kuruluşlar şu anda çalışmalarını yapıyorlar, yakında bitirirler. Zaten 17 Ekim'de de bütçeyi Meclis'e sunmak mecburiyetindeyiz. O zamana kadar konu açıklığa kavuşur." 
   
   'Yatırımcılar Yeni Cami önündeki kuşa benzer'    Uluslararası İslami Finans Forumu'nda yatırımcıları Türkiye'ye yatırım yapmaya çağıran Maliye Bakanı Kemal Unakıtan, parayı ve uluslararası yatırımcıları kuşa benzetti. "Para dediğin kuş misalidir. İstikrar bulmazsa uçar gider" diyen Unakıtan, yatırımcıları Türkiye'ye çekmek için de Eminönü'ndeki Yeni Cami kuşlarını örnek olarak verdi. 
   Yeni Cami önündeki kuşların burayı emniyetli olduğu ve kendilerine yem atıldığı için seçtiğini söyleyen Kemal Unakıtan, yabancı sermayenin Türkiye'ye gelmesi için önündeki tüm engellerin kaldırılacağını söyledi. 
   
   'Yatırımcının yemi faizdir' 
   Unakıtan, "Türkiye'nin İslami sermayeye sunduğu yem nedir" şeklindeki bir soruyu ise şöyle yanıtladı 
   "Nereden gelirse gelsin sermaye bir getiri ister, k r, faiz bekler. O getiri güzel olursa en iyi yem sermaye için odur. Onu verdin mi bu iş olur. Bunu da veriyoruz. Şimdiye kadar fazlasıyla verdik. Bizdeki güven ortamı hükümetimizle beraber seçimlerden sonra oluştu. Bundan sonra devam edecek, istikrarlı hale gelecek. Türkiye hakkı olan yabancı sermayeyi henüz almış değil, Afrika ülkeleri seviyesinde, olacak gibi değil. Türkiye'yi dünya liginde görmek istiyorsak her bakımdan büyütmemiz lazım." 
   
   
</TEXT>
</DOC>
