<DOC>
<DOCNO> 182909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/soneko14.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan TL'den sıfır atılmasıyla ilgili çalışmalar sürüyor 
</HEADLINE>
<TEXT>

     Devlet Bakanı Ali Babacan, 2005 yılında yeni para birimine geçilip geçilmeyeceğinin Hazine Müsteşarlığı, Merkez Bankası ve Maliye Bakanlığı'nın çalışmalarının neticesinde belirleneceğini ve kamuoyuna zamanı geldiğinde açıklanacağını söyledi. 
     Bakan Babacan, 8-12 Eylül tarihlerinde ABD'nin çeşitli şehirlerinde gerçekleştirdikleri tanıtım programı ve temaslar ile ekonomideki son gelişmeler hakkında değerlendirmelerde bulunmak üzere Hazine Müsteşarlığı'nda bir basın toplantısı düzenledi. 
     Uluslararası Para Fonu IMF ile 5. gözden geçirme çalışmalarının 1 Ağustos'ta tamamlanması, Türkiye'nin 2004 ve 2005 yıllarına ait borç ödeme takvimlerinin netleştirilmesinin ''ekonomide yeni bir dönüm noktası'' olduğuna işaret eden Bakan Babacan, şöyle devam etti 
     ''Enflasyonla mücadele başarılı bir şekilde sürdürülmekte, enflasyondaki düşüş devam etmektedir. Doğal sonucu olarak Türkiye, yeni bir para birimini konuşur hale gelmiştir. Yıllardır bir rüyadan öte geçemeyen paradan sıfır atma operasyonunu, son iki aydır Merkez Bankası ile sık sık istişare ediyoruz. Bu konu 2004 bütçesi ile ilgili olarak da bir ön çalışma gerektirmektedir. 2005 yılında yeni para birimine geçilip geçilmeyeceği Hazine Müsteşarlığı, Merkez Bankası ve Maliye Bakanlığı'nın çalışmalarının neticesinde belirlenecek ve kamuoyuna zamanı geldiğinde açıklanacak.'' 
     
     ''YIL SONU HEDEFLERİNDE SAPMA YOK'' 

     Yıl sonu için belirlenen hedefler konusunda bir sapma öngörülmediğini vurgulayan Bakan Babacan, yüzde 20 yıllık enflasyon hedefinin ulaşılabilir göründüğünü belirterek, Ağustos itibariyle son 12 aylık dönemde enflasyon rakamlarının, TÜFE tüketici fiyatları endeksi ve TEFE'de toptan eşya fiyatları endeksi , verilerin sıhhatli toplandığı 1981 Ocak ayından bu yana en düşük 12 aylık dönem enflasyonu olduğuna işaret etti. 
     Büyüme oranında, ikinci çeyrekte yaşanan mevsimsel düşüşün, yıllık yüzde 5 hedefinde bir sapmaya neden olmasının beklenmediğini kaydeden Bakan Babacan, yüzde 6.5 faiz dışı fazla hedefindeki kararlılığın devam ettiğini, bu hedefin gelecek yıl için de aynı olduğunu söyledi. 
     IMF ile sürdürülen stand-by anlaşması çerçevesinde, önümüzdeki günlerde başlayacak 6. gözden geçirme için teknik çalışmaların sürdüğünü ifade eden Bakan Ali Babacan, faizlerdeki düşüşe de dikkat çekerek, son olarak yapılan 91 günlük referans bono ihalesinde oluşan yüzde 30.75 düzeyindeki bileşik faizin, 3 aylık referans bono ihalelerinin başlamış olduğu 1999'dan beri en düşük oran olduğunu vurguladı. 
     Bakan Babacan, iç borçlanmada seçimden önce 9-10 ay olan vadenin uzadığını, yıllık borçlanmada bileşik faizin de yüzde 68'den yüzde 34.14'e gerilediğini kaydetti. 
     Yurtdışına ihraç edilen eurobondların ikinci el fiyatlarının gelirinin tarihsel bir artış gösterdiğini, 2002 Eylül'de 30 yıllık dolar tahvilinin yıllık getirisi yüzde 14.1 iken, bu oranın bu günlerde yüzde 10.5 düzeyinde gerçekleştiğini anlatan Bakan Babacan, şöyle konuştu 
     ''Faiz dışı fazla sonuçlarımız, reel faizlerdeki düşme ve TL'deki değerlendirmenin sonucu, kamu borç rasyosu da düşüyor. 2001 sonu için yüzde 92 olan borç rasyosu, 2002 sonunda yüzde 80'e düşmüş, 2003 sonunda yüzde 70'in altına düşmesi öngörülüyor.'' Babacan, ekonomideki iyileşmelerin beklenti anketlerine de yansıdığını belirtirken, ekonomik programın uygulanmasında işadamlarının ve halkın ekonomik programa inancının önemine dikkat çekti. 
     
     ''TÜRKİYE'YE İLGİ DAHA DA ARTTI'' 

     ABD'deki tanıtım programının, 8-12 Eylül tarihleri arasında gerçekleştirildiğini ve ABD'nin çeşitli şehirlerinde dünyaca tanınmış finans kuruluşlarını kapsadığını bildiren Bakan Babacan, söz konusu toplantılara kendisi ile birlikte Hazine Müsteşarı İbrahim Çanakçı, Merkez Bankası Başkan Yardımcısı Fatih Özata ile diğer bürokratlardan oluşan bir heyetin katıldığını söyledi. 
     Toplantılarda Türkiye'nin genel ekonomik ve politik koşullarına ilişkin bir çerçeve çizildikten sonra uygulanan ekonomik program, son makro ekonomik gelişmeler, bütçe ve borç dinamikleri ile para ve döviz kuru politikalarını içeren ayrıntılı bir sunuş yapıldığını ifade eden Bakan Babacan, şu bilgileri verdi 
     ''Yaptığımız görüşmelerde Türkiye ekonomisinin yatırımcılar tarafından çok yakından izlendiğini memnuniyetle müşaade ettik. 
     AK Parti ekonomi kurmayları olarak Ekim 2002 yılında yaptığımız ziyaretten bu yana ilginin daha da arttığını gördük. Görüştüğümüz kuruluşların önemli bir bölümünü Türkiye'nin dış piyasalarda ihraç ettiği tahvillere yatırım yapmış veya yapabilecek Amerikan finans sektöründe önemli bir paya sahip olan yatırım fon yöneticileri oluşturmaktaydı. Bu yatırımcılarla ve işadamları ile yaptığımız toplantılarda, Türkiye'de yatırım ortamının iyileştirilmesine yönelik yapılan çalışmalar da aktarılmış, Türkiye'nin doğrudan yabancı yatırım açısından çok cazip noktaya gelmekte olduğu sık sık vurgulanmıştır. 
     Oldukça yoğun bir program çerçevesinde gerçekleştirilen tanıtım programı çerçevesinde, dünyanın ve ABD'nin önde gelen finans kuruluşlarına, Türkiye ve ekonomik program hakkında en sağlıklı bilgileri ilk elden aktardık. Bunun ötesinde bütün bu kuruluşların Türkiye'ye bakış açıları, ilgileri, tereddütleri konusunda da önemli veriler elde etme fırsatı bulduk. Bilgilendirme eksiği gördüğümüz noktalarda kendilerine sağlıklı ve güncel bilgiler sunduk. 
     Özellikle ABD'nin orta ve batı bölgelerindeki yatırımcılar çok uzun bir aradan sonra ilk kez Türk yetkililer tarafından ziyaret edilmiş, kuruluşlar ziyaretimizden dolayı duydukları memnuniyeti dile getirmişlerdir. Unutulmamalıdır ki, Kaliforniya eyaleti tek başına dünyanın en büyük ekonomileri arasında yer almaktadır. Belli başlı finans merkezlerine gidilerek, uluslararası yatırımcılara Türkiye ekonomisi hakkında bilgi verilmesi, diyalog ortamı oluşturulması, Türkiye'ye olan ilginin artırılması ve buna bağlı olarak borçlanma maliyetlerinin de iyileştirilmesi açısından büyük önem arz etmektedir.'' 
     
     BENZERİ BİR TANITIM AVRUPA ÜLKELERİNE DE PLANLANIYOR 

     Bu diyaloğun devam ettirilmesinin dikkat ettirilmesi gereken bir başka husus olduğunu belirten Bakan Babacan, bu amaçla gerek ABD programında görüştükleri kuruluşlar, gerekse uzun zamandır iletişim halinde oldukları diğer kuruluşlarla olan temasların bundan sonra da devam edeceğini bildirdi. 
     Bakan Babacan, birebir görüşmelerin yanında, tele-konferans ve e-mail yoluyla Türkiye ekonomisine ilişkin güncel gelişmeler hakkında bu kuruluşlara yönelik çalışmaların da sürdürüldüğünü belirterek, ''Ayrıca önümüzdeki dönemde benzeri bir road show programını Avrupa'nın muhtelif ülkelerinde düzenlemeyi de planlıyoruz'' dedi. 
     
     SEÇİMLERDE BU YANA IMF'DEN NET NAKİT GİRİŞİ 400 MİLYON DOLAR 

     Babacan, 2002 yılının Şubat ayı başında Stand-By anlaşması çerçevesinde, Türkiye'ye sağlanacağı açıklanan kredi rakamının, 16 milyar dolar olduğunu hatırlatarak, takip eden dönemde, ekonomik göstergelerin iyi bir seyir izleyemediğini söyledi. Seçimlerden bugüne kadar geçen döneme bakıldığında ekonomik gelişmelerin farklı olduğunu anlatan Bakan, ''IMF'den kullandığımız kredi rakamı 1.2 milyar doların biraz altındadır. Bu dönemde IMF'ye yaptığımız geri ödemeler ise ana para olsun, faiz olsun 800 milyon dolar civarındadır'' diye konuştu. 
     Babacan, konuşmasına şöyle devam etti 
     ''Yani net olarak IMF'den, Türkiye'ye nakit girişi 400 milyon doların altında kalmaktadır. Peki ne olmuş da, bu sürede, bu kadar hızlı bir iyileşme yaşanmıştır Bir ekonomik program, teknik olarak ne kadar güçlü olursa olsun, arkasında ne kadar büyük finansman desteği olursa olsun, o ülkenin vatandaşları, o ülkede iş yapanlar, kuruluşlar, eğer yönetime güvenmiyorsa, ülkenin geleceğine güvenmiyorsa, o ekonomik programın başarılı olması mümkün değildir. Bizim bir yıl bile olmadan ve uluslararası kuruluşlardan bahsettiğim gibi, minimum düzeyde kaynak girişi olmasına rağmen, bu kadar kısa zamanda, bu kadar iyi sonuçlar elde etmemizin arkasında, halkımızın iktidarımıza duyduğu güven vardır. Bu güven unsurunun ne kadar önemli olduğunu, bu süreç içinde yaşayarak da, görmüş olduk. 
     Halkımızın, hükümete ve partimize duyduğu güven, giderek artmaktadır ve yapılan kamuoyu araştırmasında, Kasım seçimlerine göre, bugün bir seçim yapılsa, partimize çok daha yüksek bir çıkacağı anketlerden görülmektedir.'' Babacan, güven duygusunun, uyguladıkları politikaları, kararlılıkla devam ettirmekte ve uygulama konusunda kendilerine daha fazla güç vermekte olduğunu kaydetti. 
     
     500 KİLO KÖMÜR YARDIMI 

     Mali disiplin ve ekonomik programdan, taviz vermeksizin, sosyal politikaların da, imkanlar dahilinde, hayata geçirilmekte olduğunu vurgulayan Bakan Babacan, buna örnek olarak, öğretmenlere, yeni öğretim yılı ödeneğinin yüzde 43 oranında artırılmasını gösterdi. Babacan, ödeneğin, 250 milyon lira olarak belirlendiğini ifade etti. 
     İlköğretim öğrencileri için, yeni öğretim yılında ücretsiz ders kitabı uygulamasına geçildiğini ve 77 milyon adet kitap bastırıldığını anlatan Babacan, ''Bunun maliyeti, yaklaşık olarak 130 trilyon liradır. Ayrıca, ihtiyacı olan ailelere ilk etapta, 500 kilo kömür yardımı yapılması konusunda da çalışmalara başlanmıştır'' dedi. 
     Bütün bunların yanında, istihdam konusunda da, olumlu gelişmelerin yaşanmakta olduğunu, piyasalarda, üretimde, ihracatta iyileşmenin daha yoğun hissedildiğini belirten Babacan, şunları kaydetti 
     ''Bu alandaki iyileşme de, sosyal yaşama yansımaktadır. İşsizlik, yoksulluk, gelir dağılımındaki eşitsizlik, derece, derece indirilecektir. Halk, ekmek kuyrukları, emekli maaşı kuyrukları, yoksulluk manzaraları, kalıcı olarak ve dönüşü imkansız şekilde tarihin çöplüğüne atılacaktır. 
     Türkiye, rotasına, üretim, yatırım, ihracat, istihdam olarak çizmiştir. Bu yönde, kararlı adımlarla ilerlemektedir. Bu rota istikrar ve güvenle de desteklenmektedir. Türkiye bölgesinde, uluslararası platformda, hak ettiği saygın konuma ulaşmaktadır. Bu rotadan, önümüze koyduğumuz hedeflerden taviz vermemiz ve erkenden zafer ilan edip rehavete kapılmamız mümkün değildir. Türkiye'nin, kat etmesi gereken uzunca bir yolu vardır. Biz, inatla, sabırla, kararlılıkla, bu yolda yürümeye devam edeceğiz. Yurtiçinden ve yurtdışından, bize duyulan güveni asla sarsmayacağız ve Türkiye'yi özlediği yarınlara ulaştıracağız.'' 

     
</TEXT>
</DOC>
