<DOC>
<DOCNO> 155703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur43.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Belirli noktalarda mutabık kalınırsa, uzlaşma zor değil 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs'ta tarafların belirli kriterler çerçevesinde mutabık kalması halinde, uzlaşmanın zor olmadığını söyledi. 
     Cumhurbaşkanı Denktaş ve Başbakan Recep Tayyip Erdoğan, ortak basın toplantısı düzenlediler. 
     Denktaş, toplantıda, Başbakan Erdoğan ve beraberindeki heyetle yaptıkları temaslarda her konuda mutabık kalmanın mutluluğunu yaşadıklarını söyledi. 
     Türkiye'nin Kıbrıs'ta barış olsun diye yıllardır elinden gelen her türlü fedakarlığı yaptığını ve yapmaya devam ettiğini ifade eden Denktaş, '' Türkiye KKTC ve onun halkını her yönüyle desteklemeye devam etmektedir. Kıbrıs meselesinin her yönünü derinliğine irdeledik ve gördük ki, Kıbrıs'ta uzlaşma olabilir. Eğer, taraflar birbirlerinin haklarına saygılı olurlarsa, birbirlerinin varlığını, egemenliğini, eşitliğini kabul ederlerse ve belirli kriterler çerçevesinde mutabık kalırlarsa, uzlaşma zor değildir, mümkündür'' diye konuştu. 
     Cumhurbaşkanı Denktaş, Başbakan Erdoğan'ın ziyaretinin kendilerini ''yüreklendirdiğini ve sevindirdiğini'' belirterek, ''Halkımıza ümit vermiştir. Bu ümitlerin boşa gitmemesi için Anavatan'la uzlaşma yollarını aramaya devam edeceğiz'' dedi. 
     Kıbrıs Rum tarafının yıllardır sürdürdüğü politikasını değiştirerek Türk tarafının eşitliğini tanımasını isteyen Cumhurbaşkanı Denktaş, mal mülk konusunda uzlaşmaya varılabileceğini dile getirerek, bu konunun iki taraf arasında kavga nedeni olmaması gerektiğini söyledi. 
     Cumhurbaşkanı Denktaş, gazetecilerin soruları üzerine de, BM Genel Sekreteri Kofi Annan'ın taraflara sunduğu plan üzerinde iki tarafın mutabık kalmadığını belirterek, Kıbrıs sorununun 40 yıldır çözülememesinin nedeninin Rumların meşru hükümet olarak tanınması olduğunu vurguladı. 
     Rum yönetiminin 40 yıldır ortaklık cumhuriyetini işgal ettiğini kaydeden Denktaş, Rumların hala Kıbrıs'ın kuzeyini kurtarmaktan söz ettiğini ve dolaylı ENOSİS'i gerçekleştirdiğini iddia ettiğini söyledi. 
     Cumhurbaşkanı Denktaş, Türkiye'nin Kıbrıs Türklerini bir soykırımdan kurtardığını, Kıbrıs Türkleri için tehdidin hala devam ettiğini ve Türkiye'nin güvencesinin sürdüğünü söyledi. 
     
     EROĞLU 

     KKTC Başbakanı Derviş Eroğlu da, Başbakan Erdoğan ve heyetiyle yaptıkları temaslarda tam mutabık kaldıklarını ifade ederek, Başbakan Erdoğan'ın KKTC'ye AB Günü'nde yaptığı ziyaretin büyük yararlar sağlayacağını ifade etti. 
     Eroğlu, Başbakan Erdoğan'ın KKTC'nin geleceği açısından güzel mesajlar verdiğini kaydederek, Türk hükümetlerine şahsı ve hükümeti adına teşekkür etti. 

     
</TEXT>
</DOC>
