<DOC>
<DOCNO> 176352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sontur29.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis Uzanlar'ın peşinde... 
</HEADLINE>
<TEXT>

     Polis, İmar Bankası soruşturması kapsamında aralarında Kemal Uzan, Hakan Uzan ve Yavuz Uzan'ın da bulunduğu 12 kişiyi gözaltına almak üzere harekete geçti. 
     İstanbul Emniyet Müdürlüğü'nden üst düzey bir yetkili, İmar Bankası'nın eski yöneticilerine ilişkin soruşturma yürüten Şişli Cumhuriyet Savcılığı'nın talimatıyla Kemal Uzan, Hakan Uzan, Yavuz Uzan, Melahat Uzan, Erol Hürbaş, Yaşar Avni Güral, Gürol Demirkol, Birol Çilingir, Hilmi Başaran, Bilge Doğru, Hülya Talu ve Ayşegül Akay'ın gözaltına alınmak üzere arandıklarını bildirdi. 
     Bu kişilere ulaşmak için dün akşam çalışmaya başladıklarını ifade eden yetkili, henüz gözaltına alınan olmadığını kaydetti. 
     Bu arada, İstanbul Mali Şube Müdürlüğü'ne bağlı ekipler, Yeniköy'de daha önce Uzanlar'a ait olduğu, ancak sonradan girişine ''Rumeli Telekom A.Ş. Konukevi'' tabelası konulduğu ileri sürülen villaya gitti. 
     Mali Şube ekiplerinin içeride bulunduğu sırada, villanın dışında da güvenlik önlemi alındı. Polis, öğle saatlerinde buradan ayrıldı. 
     Öte yandan, Hakan Uzan'ın asistanı olduğu öne sürülen Meltem İşgördü'nün, Mali Şube Müdürlüğü'nce gözaltına alındığı öğrenildi. 
     
</TEXT>
</DOC>
