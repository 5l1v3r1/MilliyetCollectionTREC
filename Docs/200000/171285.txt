<DOC>
<DOCNO> 171285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/siyaset/siy02.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Albay Mayville'in rüyası 
</HEADLINE>
<TEXT>

   ABD'li albay, Kerkük'te Kahramanmaraş Edo Dondurmaları Koordinatörü Sadullah Kavak'tan New York bayiliğini istedi 
      TUNCAY DAĞLI Adana DHA 

   
   Süleymaniye'de görev yapan 11 Türk askerini başlarına çuval geçirerek gözaltına alan ABD'li askerlerin komutanı Albay William Mayville, emekli olduktan sonra New York'ta bir kafe açarak Maraş dondurmasının bayiliğini yapmak istediğini söyledi. Irak'a dondurma ihraç etmek için Kerkük'e giden Mayville'in son Türk sivil konuğu, Kahramanmaraş Edo Dondurmaları Genel Koordinatörü Sadullah Kavak oldu. Mayville Türk heyetine, "İki yıl sonra emekli olduğumda bayilik verirseniz ürününüzü tanıtırım" dedi. Kerkük'teki Türkmen liderlerden Mustafa Kemal Yaycili'nin evindeki toplantıya üç Hummer cip, üç makam aracı ve tepeden tırnağa silahlı 15'i kadın 40 askerle gelen Mayville'e 50 kilogram dondurma götüren Kavak görüşmeyi şöyle anlattı 
   
   Hatasının farkında 
   "Mayville Türk yemeklerini çok sevdiğini söyledi ve benden Türk lokumu istedi. Çok yakınlık gösterdi. Askerlerimizin başına çuval geçiren kişi olduğunu bilmiyordum. Bana 'Türk gazetecileri neden getirmedin' dediğinde şaşırdım. 'Niçin' diye sorunca Yaycili olayı hatırlattı ve o işi Mayville'in yaptığını söyledi. Eğer Mayville konuyu geçiştirmeseydi gerekeni söylerdim. Benden ABD'de bayilik istediğinde 'memnuniyetle' diye karşılık verdim. Türkler nezdindeki olumsuz imajına rağmen bu tavrını olumlu yorumladım. Çünkü hata yaptığının farkında. Pişman olduğunu sezdim. Bayilik teklifini değerlendireceğiz." 
   
   Amerikan askerine Maraş dondurması 
   Irak'taki ABD'li askerlere Kerkük Havaalanı'ndaki bir sosyal tesiste dondurma satacaklarını söyleyen Sadullah Kavak, ağustos başında iki TIR'la 70 ton dondurmayı Irak'a götüreceklerini, Kerkük'ün yanı sıra Musul ve Süleymaniye'de de satış yapacaklarını söyledi. 
   
   
</TEXT>
</DOC>
