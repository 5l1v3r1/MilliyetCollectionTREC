<DOC>
<DOCNO> 158755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/ekonomi/aeko.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Vekil lojmanlarına 50 şirket talip oldu 
</HEADLINE>
<TEXT>

Satışa çıkarılan Meclis lojmanlarından 50 firma yer istedi. Çankaya Belediyesi'ne başka araziler verilerek, lojman arsasındaki hakkı ödendi. Ancak Büyükşehir Belediye Başkanı Gökçek engeli sürüyor 
     NEDİM ŞENER 

     Hükümetin, ticaret merkezi yapmak için satışa çıkardığı milletvekili lojmanlarına, çoğu İstanbul'dan, toplam 50 firma talip oldu. Milli Emlak, lojman arazisinin sahibi Çankaya Belediyesi'ne, başka araziler vererek 'trampayı' değiş tokuş gerçekleştirdi. Ancak Çankaya Belediyesi ile arası bozuk olan Ankara Büyükşehir Belediye Başkanı Melih Gökçek, trampa anlaşmasını imzalamadı. 
     Birinci sınıf ticaret merkezi haline getirilecek 400 lojman - villanın satışını yapan emlakçi Reha Medin, şu ana kadar 50 firmanın yer ayırttığını söyledi. Mimar Behruz Çinici tarafından alt katları mağaza, üst katları da ofis olarak projelendirilen lojmanların her biri 360 bin dolara satılacak. 
     Yüzde 75'i yeşil alan olan 250 bin metrekare alan üzerine kurulu lojmanlarda ofis katlarının satış fiyatı ise 220 bin dolar olacak. Satış bedelinin yüzde 25'i peşin olarak tahsil edilecek. Geri kalan kısım ise 12 eşit taksitte dolar bazında tahsil edilecek. 
     
     Gökçek'e takıldı 
     Firma ismi açıklamaktan kaçınan Medin, yer talep eden firmaların Türkiye'nin 'marka olmuş firmaları' olduğunu belirtirken, aralarında yabancı firmaların da bulunduğunu bildirdi. Medin, tapu sorunun da çözüldüğünü, ancak Çankaya ile Ankara Büyükşehir Belediyesi arasında sorunun sürdüğünü ifade etti. 
     Bilindiği gibi Çankaya Belediyesi lojmanlar ile ilgili davayı kazanmış, Milli Emlak ile Çankaya Belediyesi 'trampa'ya değiş tokuşa gitmişti. Lojman arazisi üzerindeki haklarından vazgeçmesi karşılığında Çankaya Belediyesi'ne Milli Emlak arazilerinden devir yapıldı. Ancak trampa işlemini onaylanması gereken Ankara Büyükşehir Belediye Başkanı Melih Gökçek, henüz anlaşmaya imza atmadı. 
     

</TEXT>
</DOC>
