<DOC>
<DOCNO> 179493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sondun09.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
McCain ''Durum vahim... Türk askerine çok ihtiyacımız var '' 
</HEADLINE>
<TEXT>

     Türkiye'nin Irak'a asker gönderme konusunda değerlendirmeleri sürerken, ABD'de iktidardaki Cumhuriyetçi Parti'nin en etkili isimlerinden senatör John McCain, Irak'taki durumu ''vahim'' diye nitelendirerek, başta Türkiye olmak üzere Müslüman ülkelerin barış gücü askeri göndermesine çok ihtiyaç duyulduğunu söyledi. 
     Irak'ı ve aralarında Türkiye'nin de bulunduğu bazı Avrupa ülkelerini geçen haftalarda ziyaret eden McCain, The Washington Post gazetesinde yayımlanan makalesinde, ''Irak'a giden bir ziyaretçinin, Amerikan askeri personeliyle yaptığı konuşmalardan çıkan ana fikir, bu ülkeye en az bir tümen asker daha göndermemiz gerektiği şeklinde'' dedi. 
     Özellikle başta Türkiye ve Pakistan'dan olmak üzere Müslüman ülkelerden asker gönderilmesine kesinlikle ihtiyaçları olduğunu belirten McCain, Irak'ta güvenliğin tek başına yeni ülkelerden yeni askerler gelmesiyle sağlanamayacağını, önemli olanın katılan ülkelerin sayısı değil, gelecek askerlerin kalitesi olduğunu kaydetti. 
     Irak geçici yönetim konseyinin üyesi ve Irak Ulusal Kongresi'nin lideri Ahmet Çelebi ise yine The Washington Post'ta çıkan yazısında, ülkeye Amerikan takviye kuvvetleri ve ek yabancı askerler gönderilmesine gerek olmadığını savundu. 
     Çelebi, ''Saddam Hüseyin'in şebekesini ortadan kaldırabilecek tek güç Irak halkı. ABD, Irak halkıyla çok daha yakın işbirliği yapmalı'' dedi. 

     
</TEXT>
</DOC>
