<DOC>
<DOCNO> 177876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sontur24.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı Sünniler ABD, Irak'tan çekilme takvimi versin 
</HEADLINE>
<TEXT>

     Iraklı Sünnilerin otorite merci olarak kurulan Heyet-ül Ulema'nın Alimler Heyeti Başkanı Prof. Dr. Muhammed El Kubeysi, ''ABD Irak'tan çekilme takvimi verirse ve Irak kendi iç güvenliğini sağlayamazsa o zaman BM gözetimi altında çok uluslu bir güç içinde Türkiye'nin asker göndermesi müzakere edilebilir'' dedi. 
     İnsan Hak ve Hürriyetleri İnsani Yardım Vakfı'nca Fatih Reşadiye Hotel'de düzenlenen basın toplantısında konuşan El Kubeysi, ABD'nin Irak'ta güvenliği sağlayamadığını ve bu nedenle de bazı yollar aradığını söyledi. 
     Irak'ın güvenlik işinin öncelikle Irak halkı tarafından çözümlenmesi gereken bir sorun olduğunu anlatan El Kubeysi, ABD güçlerinin yanlarına başka ülkelerden güç isteme hakları bulunmadığını ifade etti. 
     Prof. Dr. El Kubeysi, şöyle konuştu 
     ''ABD Irak'tan çekilme takvimi verirse ve Irak kendi iç güvenliğini sağlayamazsa o zaman BM gözetimi altında çok uluslu bir güç içinde Türkiye'nin asker göndermesi müzakere edilebilir. Bu şart ve durum dışında hiçbir şekilde Türk askerinin Irak'a gelmesini, işgal kuvvetlerine kalkan olmasını kabul edemeyiz.'' ''Bu şartlar gerçekleşmeden Türk askeri gönderilmesi halinde durumun ne olacağına'' ilişkin soru üzerine de El Kubeysi, ''ABD'lilerin durumu gibi olur. Iraklı direnişçilerin hedefi haline gelebilir. Çünkü ABD askerlerinin niyeti Türk askerlerini öne sürmektir'' dedi. 
     El Kubeysi, Kerkük'teki olaylarla ilgili soru üzerine de bunları Amerikalı işgalci güçlerin çıkardığını öne sürerek, ''ABD'liler, Iraklı insanların ya da mezheplerin kendi aralarında savaşmalarını istiyorlar'' diye konuştu. 
     Bağdat'ın büyük camilerinden Abdülkadir Camii imamlarından Mahmud İsavi de bazı basın organlarında yer alan ''Türk askerleri için hutbe okunacağı'' şeklindeki haberleri yalanladı. 
     
</TEXT>
</DOC>
