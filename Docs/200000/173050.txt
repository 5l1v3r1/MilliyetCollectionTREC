<DOC>
<DOCNO> 173050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sontur05.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek Askeri Şura toplandı... 
</HEADLINE>
<TEXT>

     Yüksek Askeri Şura, Başbakan Recep Tayyip Erdoğan'ın başkanlığında Genelkurmay Başkanlığı Karargahı'nda toplandı. 
     Başbakan Erdoğan Karargah'a gelişinde Genelkurmay Başkanı Ongeneral Hilmi Özkök tarafından törenle karşılandı. 
     Başbakan Erdoğan'ın ilk defa başkanlık ettiği Yüksek Askeri Şura'nın Ağustos ayı olağan toplantısı, Çakmak Salonu'nda saat 09.50'de başladı. 
     Toplantıya, Genelkurmay Başkanı Orgeneral Hilmi Özkök, Milli Savunma Bakanı Vecdi Gönül, Kara Kuvvetleri Komutanı Orgeneral Aytaç Yalman, Deniz Kuvvetleri Komutanı Oramiral Bülent Alpkaya, Hava Kuvvetleri Komutanı Orgeneral Cumhur Asparuk, Jandarma Genel Komutanı Orgeneral Şener Eruygur, 1. Ordu Komutanı Orgeneral Çetin Doğan, 2. Ordu Komutanı Orgeneral Fevzi Türkeri, 3. Ordu Komutanı Orgeneral Tamer Akbaş, Ege Ordu Komutanı Orgeneral Hurşit Tolon, Kara Kuvvetleri Komutanlığı Kurmay Başkanı Orgeneral İlker Başbuğ, Harp Akademileri Komutanı Orgeneral İbrahim Fırtına, Genelkurmay İkinci Başkanı Orgeneral Yaşar Büyükanıt, NATO Güney Avrupa Müşterek Kuvvetler Komutanı Orgeneral Oktar Ataman, Donanma Komutanı Oramiral Özden Örnek ve MGK Genel Sekreteri Orgeneral Tuncer Kılınç katılıyor. Toplantıda Şura ile ilgili diğer generaller de yer alıyor. 
     Yüksek Askeri Şura toplantısında, bir üst rütbeye yükselecek general ve amirallerle general ve amiralliğe yükselecek albayların durumu görüşülecek. 
     Toplantıda, rütbelerinde bekleme süreleri bir yıl uzatılacaklar ile kadrosuzluk nedeniyle emekliye ayrılacakların durumları da ele alınacak. 
     Şura'da, Türk Silahlı Kuvvetleri'ni ilgilendiren diğer konular görüşülecek. Bu kapsamda, çeşitli nedenlerle TSK ile ilişikleri kesilecek personelin durumunun da ele alınması bekleniyor. 
     Yüksek Askeri Şura'nın Ağustos ayı olağan toplantısı, 4 Ağustos Pazartesi günü sona erecek. 
     Şura üyeleri, bugün öğle saatlerinde Anıtkabir'i de ziyaret edecek. 
     Toplantı öncesinde basın mensuplarının kısa süreli görüntü almalarına izin verildi. Görüntü için basın mensupları iki grup halinde salona alındı. 
     
</TEXT>
</DOC>
