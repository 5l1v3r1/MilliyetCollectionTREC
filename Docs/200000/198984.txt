<DOC>
<DOCNO> 198984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sondun16.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş, Klerides'in sözlerine yanıt verdi... 
</HEADLINE>
<TEXT>

     KKTC Cumhurbaşkanı Rauf Denktaş, eski Kıbrıs Rum yönetimi lideri Glafkos Klerides'in ''taktik icabı masaya oturdukları ve Kıbrıs konusunda izledikleri taktiğin kendilerini Avrupa Birliği üyeliğine götürdüğü'' yönündeki açıklamaları karşısında, halkın gerçekleri görerek yeniden düşünmesi gerektiğini belirtti ve ''Parayla bu memleketi satma ameliyesi devam ediyor. Halkımız gözünü dört açsın'' dedi Denktaş, Klerides'in açıklamalarının, Türk tarafının, anlaşma olması için yıllardır masa başında iyi niyetle yaptığı fedakarca tavizlerin hiçbir kıymeti olmadığını gösterdiğini kaydetti. 
     Cumhurbaşkanı Denktaş, Kanada Dışişleri Bakan Yardımcısı Paul Dubois ve beraberindeki heyeti kabul ederek bir saati aşkın görüştü. Cumhurbaşkanı Denktaş, görüşmenin ardından, Klerides'in dünkü Rum basınında yayımlanan, Kıbrıs müzakerelerinde, ''hiçbir şeyi kabul etmeyerek, hiçbir taviz vermeden ve başarısızlığı Türk tarafına ait gösterme'' taktiği uygulayarak Avrupa Birliği AB üyeliği hedefine ulaştıkları yönündeki sözlerine yanıt verdi. 
     Halkın, Klerides'in sözlerini iyi değerlendirmesini isteyen Denktaş, muhalefet partilerinin de, Klerides'in ''AB'ye girdik'' sözlerine tepki göstermesini istedi. 
     ''Şimdi haykırma zamanıdır'' diyerek, Rumların, 1960 anlaşmalarına göre Kıbrıs'ı tek başlarına Avrupa Birliği'ne götüremeyeceğini vurgulayan Denktaş, şöyle konuştu 
     ''Bugüne kadar taktik icabı yaptıklarıyla 'AB'ye girdik' diyor. Muhalefet eğer muhalefetse haykırsın 'Kıbrıs'ı almadınız, Kıbrıs'ı götürmediniz. Çünkü siz Kıbrıs değilsiniz' desin. Hadi. Hodri meydan. Klerides hepsine fırsat verdi, söylesinler. Bu halkın geleceğini, çocuklarını düşünüyorlarsa, 'meşru Kıbrıs hükümeti değilsiniz' desinler ve 'yaptığın müracaat geçersizdir, illegaldir' desinler. Bizimle uğraşırlar, bize söylemediklerini bırakmazlar, Rum tarafına 'tıs' dedikleri yok. İşte meydan...'' 
     
     RUMLARI CESARETLENDİRENLER 
     Türk tarafında Annan planı lehinde, devleti savunanlar aleyhinde yapılan faaliyetlerin Rumları, kendilerinden emin hale getirerek iyice şımarttığını ve hiçbir şeyi gizleme gereği duymadığını kaydeden Denktaş, ''bununla övünmenin kendinden çok emin hale gelen insanların yapacağı gaf olduğunu'' söyledi. 
     Klerides'in 1997'de Glion'da yaptığı açıklamayı daha da genişleterek tekrarladığını belirten Denktaş, Klerides'in, Glion görüşmeleri sırasında bir Rum gazetecinin, ''Türklere taviz mi veriyorsunuz '' sorusuna karşılık, ''Ne münasebet. Bizim masaya oturmamız bir taktik icabıdır. Taktiğimiz, Türk tarafını uzlaşmaz göstermektir. Bugüne kadar çok başarılı bir taktik olmuştur. Buna devem edeceğiz'' dediğini anımsattı. Denktaş, Klerides'in şimdi ise ''Müzakerelerde hiçbir şeyi kabul etmeyerek, hiçbir taviz vermeden ve başarısızlığı Türk tarafına ait gösterme taktiğini uygulayarak Avrupa Birliği üyeliği hedefine ulaştık'' dediğini ifade etti. 
     ''Masaya insan eğer uzlaşma niyetiyle oturmaz, taktik icabı oturursa ve o taktiği hiçbir taviz vermemek olursa, karşı tarafı uzlaşmaz göstermek olursa bu kolaylıkla başarılabilir'' diyen Denktaş, şöyle devam etti 
     ''Bununla övünmek, artık kendilerinden çok emin olan insanların yapacağı bir gaftır. Kendilerinden bu kadar emin olmaları için herhangi bir gerekçe yoktur. Neden çünkü Kıbrıs Türkü devletinden vazgeçmeyecektir, eşit egemenliğinden vazgeçmeyecektir, Türkiye'nin fiili ve etkin garantisinden vazgeçmeyecektir.'' ''Kıbrıs görüşmelerinde 1968'den 1974'e kadar Rum tarafının istediği her şeye razı olduklarını, kurucu ortaklık statüsüyle Türkiye'nin garantisinden vazgeçmediklerini anlatan Denktaş, Rumların bunu kabul etmediğini, çünkü taktik icabı masaya oturduğunu kaydetti. 
     Denktaş, Rumların kendilerinden asıl istediğinin eşit egemenlik ve kurucu ortak statüsü ile iki kesimliliği ortadan kaldırmak, Türkiye'nin garantisini yok etmek, Rum göçmenleri geri göndererek Kıbrıs Türklerini yeniden göçmen durumuna düşürmek, topraksız ve korumasız bırakmak, AB içinde kaynatıp yok etmek olduğunu söyledi. 
     
     ''GİRİT OLAYINI YAŞIYORUZ'' 
     ''Girit olayını yaşadıklarını ve Akritas planının şimdi uluslararası arenada yaşandığını'' dile getiren Denktaş, ''Annan planının, Klerides'in daha önce itiraf ettiği gibi Rumlara gösterilerek gerekli değişikliğin yapıldığı bir plan olduğunu'' belirtti. 
     Denktaş, ''barış istiyoruz'' diyenlerin, liderlerinin kendilerini nereye götüreceğini artık daha iyi anlaması gerektiğini, çünkü Rum tarafının taktik icabı ''barış'' dediğini ifade ederek, ''AB normları tek bir halkın oluşturduğu bir Kıbrıs'ta uygulanmaya başlarsa, bize verilmiş görünecek haklar ortadan kolaylıkla kalkacaktır'' dedi. 
     Rum yönetimi lideri Tasos Papadopulos'un, geçtiğimiz günlerde yaptığı, Lahey görüşmeleri sırasında, ''Denktaş Annan planını imzalasa da ben imzalamayacaktım'' açıklamasına da değinen Denktaş, kendisinin Lahey'de iken, ''Papadopulos imzalamıyor'' dediğini, ama boy hedefi olduğunu kaydetti. 
     
     ''DÜŞÜNME ZAMANIDIR'' 
     Muhalefetin dışa karşı yanlış mesajlar verdiğini belirten Denktaş, ''Düşünme zamanıdır. Herhalde halkımız gittikçe açılan perdelerin arkasında yatan faciayı, oyunları görmeye başlamıştır'' dedi. 
     Açıklamasında, Cumhuriyetçi Türk Partisi CTP Genel Başkanı Mehmet Ali Talat'a da yanıt veren Denktaş, ''Halkımızın önüne aday olarak çıkardıklarına bir baksın. Bunların aralarında Türkiye'ye, Türk askerine, Anavatan'a neler söyleyen insanlar vardır'' dedi. 
     ''Annan planını müzakere ederim, değiştiremezsem imzalarım'' demenin halka hizmet değil, hezimet olacağını kaydeden Denktaş, ''Beni dünyaya şu veya bu şekilde göstermeye çalışmak boşuna gayrettir. Bu halk beni de biliyor, kendilerini de biliyor. Ayıp ediyorlar, yazık ediyorlar. Sonunda pişmanlık fayda etmeyecektir'' diye konuştu. 
     Cumhurbaşkanı Denktaş, Rum liderlerin son günlerde Kıbrıs konusunda ''itiraflarda'' bulunmasını nasıl değerlendiği sorusuna karşılık, ''Kendilerinden gayet emindirler. Çünkü muhalefeti tamamen yanlarına aldıklarını görüyorlar. Muhalefetin arkasından kimler gidecek onu gördüklerinde ayılacaklar. Ama şimdi bütün inançları, bu desteği aldıklarıdır, açıkça söylüyorlar'' ifadesini kullandı. 
     Denktaş, muhalefet partilerinin Rumlarla içli dışlı olduğunu belirterek, ''Çok falso yapıyorlar. Gittikçe ne oyun oynadıklarının huzursuzluğu içerisindeyiz'' dedi. 
     
</TEXT>
</DOC>
