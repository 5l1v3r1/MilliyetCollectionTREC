<DOC>
<DOCNO> 185378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sontur12.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay ''sahtecilik'' dedi, gözler Yüksek Seçim Kurulu'nda 
</HEADLINE>
<TEXT>

     Yargıtay 6. Ceza Dairesi, DEHAP eski Genel Başkanı Mehmet Abbasoğlu ve 3 eski parti yöneticisinin ''resmi belgede sahtecilik'' suçundan aldıkları 1 yıl 11 ay 11'er gün hapis cezasını onadı. 
     Başta siyaset ve ekonomi cephesi olmak üzere toplumun her kesiminin sonucunu merakla beklediği DEHAP davasında, Yargıtay 6. Ceza Dairesi 4 DEHAP'lıya verilen hapis cezalarını, geçmiş uygulamalarında görülmemiş bir hızla, oybirliği ile onadı. Bu durumda DYP'nin Yüksek Seçim Kurulu'na yapacağı başvurunun ardından 3 Kasım seçimi sonuçlarıyla ilgili alınabilecek karar merakla beklenecek. 
     
     BUNDAN SONRA NE OLACAK 

     Yargıtay'ın onama kararından sonra DYP'nin YSK'ya başvurması bekleniyor. Başvuru halinde konuyu görüşecek olan YSK'nın "seçim iş ve işlemleri tamamlandığı" gerekçesiyle başvuruları reddedebileceği, DEHAP'ın aldığı oyları iptal ederek yeniden belirlenecek geçerli oyların yüzde 10'u barajıyla birlikte DYP'nin de 66 milletvekili ile TBMM'ye girmesine vize verebileceği ya da düşük bir olasılık da olsa "tam hukuksuzluk" hali nedeniyle 3 Kasım seçimlerini tamamiyle iptal ederek seçimlerin yenilenmesine karar verebileceği yorumları yapılıyor. 
     DYP'nin Tansu Çiller gibi ağır topları ile meclise girmesi halinde, Çiller'in Mehmet Ağar'dan Genel Başkanlığı geri isteyeceği de Ankara kulislerinde konuşuluyor. Bu durumda Ak Parti grubunda 44 kişinin milletvekilliği de düşecek. 
     

     
</TEXT>
</DOC>
