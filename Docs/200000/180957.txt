<DOC>
<DOCNO> 180957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/spor/spo03.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiyasko olmayacağım 
</HEADLINE>
<TEXT>

   Rumen Milli Takımı'nda da gollerini sürdüren Bratu, 45 dakikalık futboluyla güvenoyu aldı. Rumen futbolcu, Galatasaray'ın kariyeri için bir basamak olduğunu söyledi 
      BÜNYAMİN OSMAN 

   
   Klasını konuşturdu 
   GALATASARAY'IN yeni transferi Bratu, Romanya Milli Takımı'nda 45 dakikaya bir gol sığdırıp, Sarı - Kırmızılılar'dan güvenoyu aldı. Adrian Mutu'nun yerine ikinci yarıda oyuna giren, 78'de Ganea'nın şık pasını değerlendirerek, Lüksemburg filelerini havalandıran Rumen futbolcu, tek devrelik oyunuyla beğeni topladı. 
   
   Gollere devam 
   CİM-BOM'U yüksek bir basamak olarak gören Bratu, "Kariyerimde attığım en büyük adım. Gollerimi Türkiye'de de devam ettireceğim" diye konuştu. Geçen hafta ligde attığı iki golün ardından, milli takımda da bu performansını sürdüren Bratu, "Türkiye'de fiyasko olmayacağımdan eminim" dedi. 
   
   Canaydın taburcu    EROL DEMİRKOL 

   AMERİKAN Hastanesi'nde anjiyo olan ve çarşamba gününden bu yana tetkikleri yapılan Galatasaray Başkanı Özhan Canaydın dün taburcu oldu. Eşi ve çocuklarının yalnız bırakmadığı Canaydın'ın sağlık durumunun çok iyi olduğu, 2 hafta Bursa'da dinleneceği ifade edildi. Bu arada Fenerbahçe Başkanı Aziz Yıldırım ile Beşiktaş Başkanı Serdar Bilgili'nin ziyaretleri Özhan Canaydın'ı mutlu etti. 
   
   
</TEXT>
</DOC>
