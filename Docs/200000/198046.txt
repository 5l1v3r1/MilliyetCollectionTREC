<DOC>
<DOCNO> 198046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sontur22.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Gül, İtalya ve İngiltere büyükelçilerini çağırdı 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Beşiktaş ve Galatasaray'ın Avrupa Şampiyonlar Ligi'nde İstanbul'da yapacağı karşılaşmaların tarafsız sahaya alınmasını öngören UEFA kararından duyulan rahatsızlığı iletmek üzere, İtalya ve İngiltere'nin Ankara büyükelçilerini konutuna çağırdı. 
     İtalya'nın Ankara Büyükelçisi Vittorio Claudio Surdo ile sabah Dışişleri Bakanlığı konutunda görüşen Gül, öğleden sonra da İngiltere'nin Ankara Büyükelçisi Peter Westmacott ile yine konutta biraraya gelecek. 
     Edinilen bilgiye göre, Gül, İtalyan Büyükelçi ile yaptığı görüşmede, söz konusu UEFA kararıyla ilgili olarak Türkiye'nin duyduğu rahatsızlığı iletti ve kararın düzeltilmesi için Surdo'nun da yardımcı olmasını istedi. 
     Dışişleri Bakanı Gül'ün, öğleden sonra İngiliz Büyükelçi Westmacott ile yapacağı görüşmede de yine aynı mesajları vereceği öğrenildi. 

     
</TEXT>
</DOC>
