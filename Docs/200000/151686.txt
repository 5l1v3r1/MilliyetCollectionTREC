<DOC>
<DOCNO> 151686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sonspo47.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatyaspor üst sıralar için oynayacak 
</HEADLINE>
<TEXT>

     Malatyaspor, Bursaspor maçından 3 puan almanın hesaplarını yapıyor. 
     Basın Sözcüsü Ali Cengiz, pazar günü kendi sahalarında oynayacakları Bursaspor maçının hazırlıklarının sürdüğünü, çalışmaların çok iyi geçtiğini söyledi. 
     Samsunspor ile geçen hafta deplasmanda oynadıkları maçta berabere kalarak, sahadan 1 puanla ayrıldıklarını anlatan Cengiz, son haftalarda arzuladıkları sonuçları alamadıklarını kaydetti. 
     Artık çıkışa geçmek istediklerini ifade eden Cengiz, şöyle dedi 
     ''Bursaspor kümede kalma mücadelesi veriyor ve maçtan puanla ayrılma hesapları yapacaktır. Ancak biz de ligin üst sıralarına yükselmek istiyoruz. Ayrıca, UEFA Kupası'na katılma hakkı elde etmemiz için ligde kalan maçlarımızdan iyi sonuçlarla ayrılmak zorundayız. Taraftarımızın da desteğiyle Bursaspor maçından galibiyetle ayrılacağımıza inanıyorum.'' 
     





</TEXT>
</DOC>
