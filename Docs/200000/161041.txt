<DOC>
<DOCNO> 161041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sonspo19.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Slovakların bilet oyunu... 
</HEADLINE>
<TEXT>

     Avrupa Şampiyonası Eleme Grubu maçlarında hafta sonunda Türkiye A ve Ümit Milli Takımlarıyla karşılaşacak olan Slovakya, Türk seyirci sayısını en azda tutabilmek için çirkin yollara başvurmaya başladı. 
     Başkent Bratislava'ya yalnızca 68 kilometre mesafede bulunan Avusturya'daki Türk seyircilerine vize vermek için güçlük çıkaran Slovak makamlarının, statta Türk seyirciler için ise yalnızca 3 bin kişilik bir kontenjan ayırdığı, Türk seyircilerin stadın sol üst köşesinde küçük bir bölüme sıkıştırılacağı öğrenildi. 
     Viyana'daki Türk kulüplerinde amatör olarak futbol oynayan Erkan Kanlı ile işadamı Necmi İleli, A.A muhabirine yaptıkları açıklamada, maç bileti alabilmek için günlerce uğraştıklarını, Slovakya'nın Viyana Başkonsolosluğunda da 1 günlük vize için büyük bir uğraş verdiklerini söylediler. 
     Futbolcu Erkan Kanlı, kendilerine çıkarılan tüm güçlüklere karşın Bratislava'da A ve Ümit Milli Takımlarını yalnız bırakmamak için maça mutlaka gideceklerini söyledi. Kanlı, Futbol Federasyonu'na da çağrıda bulunarak Slovakya maçı için Türk seyircilere tanınan 3 bin kişilik bilet kontenjanının artırılmasını istedi. 
     Viyana kent merkezine 25 kilometre mesafedeki Ebreichsdorf kasabasında dünden itibaren kampa giren A Milli Takım ile Vösendorf'daki Ümit Milli Takım, bugün de sabah kaldıkları otellerin çevresinde hafif bir idmanı yaptı. A ve ümit milliler, akşam da TSİ 20.00'de Mödling Stadı'nda 1.5 saatlik birer anrenman yapacak. Milli takımların Slovakya ile yapacakları maç için maçtan 1 gün önce Bratislava'ya geçeceklerini belirten Futbol Federasyonu Başkanı Haluk Ulusoy, kendisinin A Milli Takım ile birlikte Viyana'da kalacağını, bazı yöneticilerin ise dün Slovakya'ya giderek maç öncesi gerekli hazırlıkları yaptıklarını söyledi. 
     
</TEXT>
</DOC>
