<DOC>
<DOCNO> 166202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/soneko04.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan IMF ile ilişkilerde hiç bir zaman gerginlik olmadı 
</HEADLINE>
<TEXT>

     Devlet Bakanı Ali Babacan, Uluslararası Para Fonu IMF ile ilişkilerde hiç bir zaman bir gerginlik olmadığını belirterek, 5. ve 6. gözden geçirmenin birleştirilmesinin söz konusu olmadığını, Mayıs ve Haziran ayındaki yasal düzenlemelerin temposunu da göz önünde bulundurarak 6. gözden geçirmeye daha makul bir takvim belirleyeceklerini söyledi. 
     CNN Türk'te yayınlanan ''Kafe Siyaset'' programına katılan Bakan Babacan, IMF ile yürütülen görüşmelere değinerek, 4. Gözden Geçirme çalışmalarının hükümetlerinin ekonomik programını ilk defa detaylı olarak ortaya koyması ve uluslararası kuruluşlar tarafından bir bakıma üzerinde mutabık kalınması nedeniyle çok önemli olduğuna dikkat çekti. 
     4. Gözden Geçirmenin 5. ve 6. Gözden Geçirmeden ayrı tutulması gerektiğine işaret eden Babacan, 4. Gözden Geçirme sırasında ciddi anlaşmazlıklar yaşandığını, çok zor dönemler geçirildiğini, fakat Türkiye için doğru olduğuna inandıkları şeyleri niyet mektubuna yazdıklarını ve sonunda bir mutabakat sağladıklarını kaydetti. 
     ''IMF ile 5. ve 6. Gözden Geçirmenin birleştirilmesi söz konusu değil'' diyen Babacan, ancak 6. Gözden Geçirmenin tarihinin değişmesi konusunda IMF ile görüşmeler yaptıklarını bildirdi. Babacan, konuyla ilgili şunları söyledi 
     ''Hem 5. Gözden Geçirmeyle ilgili görüşmeleri sonuca bağlamak, hem de 6. Gözden Geçirmeyi yeni bir takvime bağlamak amacıyla 9 Temmuz tarihinde Rıza Moghadam başkanlığında bir heyet gelecek. Bu görüşmelerde hem 6. Gözden Geçirmenin ön çalışmaları yapılacak, hem de 5. Gözden Geçirmeye son nokta konulacak. Mayıs ve Haziran ayındaki yasal düzenlemelerin temposunu da göz önünde bulundurarak 6. Gözden Geçirmeye daha makul bir takvim belirleyeceğiz.'' 
     
     ''IMF İLE İLİŞKİLERDE GERGİNLİK YOK'' 
     ''Bir ay öncesine kadar 5. Gözden Geçirmeyle ilgili olarak ciddi bir gerginliğin olduğu gazetelere yansıyordu. Özellikle yasal düzenlemelerin yapılmamış olması nedeniyle IMF'nin tedirgin ve tepkili olduğu ifade ediliyordu. IMF ile ilişkilerde bir yumuşama mı var '' şeklindeki bir soru üzerine ise Bakan Babacan, IMF ile ilişkilerde hiçbir zaman bir gerginliğin olmadığını söyledi. 
     Yasal düzenlemelerde biraz gecikme olmasının bir endişe yaratmaması gerektiğini vurgulayan Babacan, bu tür endişeleri ve Bundan sonra bu program uygulanacak mı, uygulanmayacak mı düşüncelerini yersiz bulduğunu ifade etti. 
     IMF'den kredi kullanmak zorunda kalmanın ve bir stand by anlaşması yapmanın normal bir durum olmadığını anlatan Devlet Bakanı Ali Babacan, şunları kaydetti 
     ''Normal olanı Türkiye'nin normal yollardan piyasalardan makul koşullardan borçlanıyor olması... Yani gidip IMF'den kredi kullanıyor olmak anormal bir durum, ciddi bir işaret. Temennimiz şu ki 2004 yılından sonra, bu program tamamlandıktan sonra bir daha bir kredi ilişkisine girmek zorunda kalmayalım. Bir daha bir stand by şeklinde olsun, başka şekilde olsun bir kredi kullanma mecburiyeti olmasın. Türkiye normal yollardan borçlanır hale gelsin. Ama IMF'le ilişkiler kopacak mı böyle bir şey de yok.'' IMF'yi ilk kuran 29 ülkeden bir tanesinin Türkiye olduğunu hatırlatan Babacan, IMF'nin tüm dünya ülkelerinin ekonomilerini gözlemleyip raporlar hazırladığını, bunun normal olduğunu belirterek, ''Bizim istediğimiz bu ilişkileri normal düzeye getirmek'' diye konuştu. 
     
     BÜTÇE HEDEFLERİ 
     ''5. Gözden Geçirme çalışmalarında üzerinde durulması gereken yeni noktalar var mı Yeni düzenlemeler yeni ek önlemler var mı '' şeklindeki bir soru üzerine Babacan, bütçelerin tamamen bir plan, program ve tahminden ibaret olduğunu, ''sapma olmayacak'' diye bir şeyin söz konusu olmadığını söyledi. 
     Bütçe hedeflerini koyarken faiz dışı fazlaya büyük önem verdiklerini vurgulayan Babacan, hedeflerinin kesinlikle ve kesinlikle yüzde 6.5'luk faiz dışı fazla hedefini tutturmak olduğunu vurguladı. Babacan, ''Eğer bunun tutmayacağı ile yönünde bir şüphe oluşursa, hedeften gerçekten sapılacağına dair çok bariz bir gelişme meydana gelirse, biz gerekirse ek tedbirleri alırız bu 6.5'u tuttururuz'' dedi. Hükümetin ilk yılı olduğunu, bu ilk yılda bütçe hedeflerinin tutturulması konusunda güveni yakalamak istediklerini vurgulayan Babacan, bu konuda kararlarının kesin olduğunu yineledi. 
     
     MEMUR VE İŞÇİ MAAŞ ZAMLARI 
     Memur ve işçi zamlarına ilişkin bir soru üzerine, şu ana kadar memur maaşları ve kamu sektöründe çalışan işçiler konusunda herhangi bir sapmanın bulunmadığını ifade eden Babacan, şunları söyledi 
     ''İlk 6 ayda yok. İkinci 6 ayda sapma olup olmayacağını da bu ortaya çıkacak maaş düzenlemeleri belirleyecek. Bizim toplam bütçe hedeflerimiz belli, kısıtlamalar belli, öte yandan müzakereler de devam ediyor. Biz arzu ediyoruz ki bütçe hedeflerimiz çerçevesinde gerçekleşsin bu zamlar. Detayı konusunda bir şey söylemek yanlış olacak nasıl organize edildiğiyle çok ilgili ve detayları ben direk de ilgilenmiyorum. Fakat bütçe hedeflerimiz belli, toplam çerçeve belli.'' 
     
     ABD'DEN GELECEK 8.5 MİLYAR DOLARLIK KREDİ 
     ''Irak Savaşı ile birlikte ABD Kongresi'nde Türkiye'ye verilecek 1 milyar dolarlık destek rakamının 8.5 milyar dolar krediye çevrilebileceğini kararı ne oldu '' şeklindeki bir soru üzerine Babacan, konuyla ilgili Amerikan yönetimiyle 3-4 hafta önce görüşmelere başlanıldığını ve görüşmelerin sürdüğünü söyledi. 
     Türkiye'nin 2003 hedeflerinin bu krediye göre belirlenmediğinin de altını çizen Bakan Babacan, şunları söyledi 
     ''Kredi ile ilgili siyasi şartlar var ekonomik şartlar var. Siyasi şartlar Irak konusunda Türkiye ile ABD ilişkilerinde herhangi bir sorun yaşanmadığı sürece bu kredinin önünde herhangi bir engel yok. Şu ana kadar ki dönemde de Irak konusunda ABD yönetimiyle hükümetimiz arasında herhangi bir görüş ayrılığı yok. Ekonomik şartlara gelince, Kongre'den çıkan karar 4. gözden geçirmenin tamamlanması ve Türkiye'nin güçlü ekonomik politikalarını uygulamaya devam etmesi... 4. Gözden geçirme zaten çoktan tamamlandı. Şu ana kadar da onunla ilgili bir problem yok.'' Gerçekten kullanılması mümkün olursa söz konusu kredinin uzun vadeli ve uygun faizli bir kredi olacağını kaydeden Babacan, ekonomiye de olumlu etkileyeceğini belirterek, ''Gerçekleşinceye kadar da yok sayacağız. Ne zaman ki para Türk hazinesinin hesaplarına girer, o noktadan sonra hesaplarda görülmeye başlanacak'' dedi. 
     Körfez ülkelerine yönelik varlığa dayalı menkul kıymet satışı konusunda ise Bakan Babacan, bu uygulama için Körfez ülkelerinin yanı sıra, Uzakdoğu'dan Amerika'ya ve Avrupa'ya kadar pek çok yerden talep geldiğini ve konuyla ilgili bazı yasal düzenlemelerin gerektiğini bildirdi. 
     Babacan, ''Dolayısıyla buna yönelik çalışmalar devam ediyor. Pek çok farklı yöntem denendi. Yasal düzenlemelerde biraz hassas olmak gerekiyor belki. Bu biraz zaman alacak ama kısa zamanda tamamlanacağını düşünüyoruz'' diye konuştu. 
     
</TEXT>
</DOC>
