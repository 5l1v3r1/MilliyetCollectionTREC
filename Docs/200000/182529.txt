<DOC>
<DOCNO> 182529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sontur32.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Savunma Bakanı Irak raporu MGK'ya hazır 
</HEADLINE>
<TEXT>

     Milli Savunma Bakanı Vecdi Gönül, Irak'a asker gönderilmesi ile ilgili bilgilerin, bu hafta toplanacak olan Milli Güvenlik Kurulu'na MGK rapor edilebilecek seviyeye gelebileceğini söyledi. 
     Gönül, Almanya Parlamentosu Dışişleri Komisyonu Başkanı Volker Ruhe'yi makamında kabul etti. 
     Görüşmede, Almanya'nın Ankara Büyükelçisi Wolf Ruthors Born de bulundu. 
     Kabulde konuşan Gönül, Türkiye ile Almanya'nın derin tarihi ilişkileri olan ve belirli dönemde siyasette, belirli harplerde kader birliği yapan iki ülke olduğunu ifade etti. 
     NATO'daki beraberliğin yanında iki ülkenin özel ilişkilerinin bulunduğunu dile getiren Gönül, ''İkili ilişkilerimiz fevkalade iyi durumda. Bakanlık olarak da yoğun ilişkiler içinde bulunduğumuz bir ülke'' dedi. İki ülkenin arasında hem askeri bakımdan hem de savunma sanayinde yoğun ilişkiler olduğunu belirten Gönül, özellikle deniz kuvvetlerinin müşterek yaptığı pek çok deniz aracının, Türkiye'nin de katkısıyla Almanya tarafından projelendirildiğini söyledi. 
     Gönül, Avrupa Birliği'ne AB aday ülke olarak, bütün bu konuları, AB'nin en önemli ülkelerinden olan Almanya'nın yetkili bir temsilcisi ile görüşmekten memnun olduğunu kaydetti. 
     Gönül, ''Zaten çok iyi durumda olan Almanya ile ilişkilerimiz bu ziyaretle daha iyi duruma gelecektir'' dedi. 
     Ruhe de daha önce Savunma Bakanı olarak ziyaret ettiği Türkiye'yi bu kez Almanya Parlamentosu Dışişleri Komisyonu Başkanı olarak ziyaret etmekten mutluluk duyduğunu söyledi. 
     Afganistan konusunu görüştüklerini, buradaki Türkiye ile Almanya arasındaki çok yakın işbirliğini değerlendirdiklerini ifade eden Ruhe, ''İlgi duyduğum bir diğer konu da Türkiye'nin Irak'a asker göndermesi konusu. Türkiye, komşu olarak, biz de Almanya olarak Irak'taki istikrara son derece ilgi duyuyoruz'' dedi. 
     Ruhe, Ankara'dan sonra 5-6 günlüğüne Güneydoğu ve Doğu Anadolu'da bazı illeri ziyaret ederek konferans vereceğini ve görüşmeler yapacağını söyledi. 
     
     SORULAR 
     Gönül, bir gazetecinin, ''Irak konusunda kritik haftaya giriyoruz. Hükümetin görüşünü oluşturacak bilgiler tamamen geldi mi ABD'den hala beklenen bilgiler var mı '' sorusuna, ''Çalışmalar devam ediyor'' karşılığını verdi. ''Türkiye'nin sorularına yazılı bir cevap geldi mi '' sorusu üzerine ise Gönül, ''Yazılı olması şart değil. Sorduğumuz sorulara bilgiler bekliyoruz. Onlar bizden soruyor, biz onlara soruyoruz. Görüş alışverişi devam ediyor'' dedi. 
     Gönül, ''Bu hafta tamamlanır ve sonuç alınır mı '' sorusu üzerine de ''Zannediyorum MGK'ya rapor edilebilecek seviyeye gelebilir. Ama nihai şekil alacaktır ve buna göre karar verilecektir manasında söylemiyorum. Ama mutlaka MGK'nın gündemine girecektir ve oraya da mutlaka bazı dokümanlar ulaştırılacaktır. Hala çalışıyoruz'' diye konuştu. 
     
</TEXT>
</DOC>
