<DOC>
<DOCNO> 173081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/ekonomi/eko04.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ödemeler için kayıtlar başlıyor 
</HEADLINE>
<TEXT>

   İmar Bankası mudilerine ödeme için hafta başından itibaren kayıt kabulüne başlanacak. Ödemeler, kayıtların BDDK tespitleriyle karşılaştırılmasından sonra yapılacak 
      EKONOMİ SERVİSİ 
   
   Bankacılık Düzenleme ve Denetleme Kurumu BDDK , çift kayıtların bulunduğunu açıkladığı İmar Bankası'nda önümüzdeki hafta başından itibaren kayıt kabulüne başlıyor. Edinilen bilgiye göre hafta başında resmi olarak başlatılması düşünülen uygulama ile oluşturulacak kabul masalarında öncelikle mudilerden alınacak olan belgelerin kayıtları tutulacak. 
   BDDK, bu kayıtlar ile incelemeler sonucunda elde ettiği bilgileri karşılaştırarak daha sonra mudilere ödemede bulunacak. 
   Gerçek hak sahiplerinin tespiti için mevduat sahiplerinin kayıtlarını alt alta dizecek olan kabul masaları, Pamukbank şubelerindeki hizmetlerin aksamaması için şubenin belli bir yerinde görev yapacak. 
   
   Kayıt Pamukbank'tan 
   BDDK, bölgelere göre belirlenecek olan Pamukbank şubelerine gidecek olan mudilerden hesap cüzdanı, kimlik bilgileri ve banka dekontu gibi belgeleri isteyecek. 
   Ödemelerin ise ağustos sonunda okullar açılmadan yapılabileceği belirtiliyor. 
   
   İmarbankzededen 'harmandalı'lı protesto    MEHMET HAKKI ÖZBAYIR Manisa 
   Manisalı Özen Uçar, yönetimi ve denetimine elkonulan İmar Bankası'ndaki 100 milyar lirasını alamayınca, Manisa Şubesi önünde davul - zurna eşliğinde 'harmandalı' oynayarak ilginç bir protesto yöntemi seçti. 
   Hollanda'da 31 yıl işçi olarak çalışan ve malulen emekli olan 62 yaşındaki üç çocuk babası Uçar, birikimlerini İmar Bankası'na yatırdı. Bankaya elkonmasının ardından hesabındaki parayı bugüne kadar alamayan Uçar, davul zurnacı tutup İmar Bankası şubesi önünde harmandalı oynadı. Uçar, "Yıllarca çalıştım, para biriktirdim. İmar Bankası'nda döviz hesabında 52 bin dolar 74 milyar lira , Hazine bonosu olarak 18 milyar lira, diğer hesaplarda 5 milyar lira param var. 100 milyar liranın üzerine soğuk su içtim" dedi. 
   
   Tatil niyetine 
   Uçar, harmandalı oynarken, 'Paramı alamadım. Herkes tatile , eğlenmeye gidiyor, ben gidemiyorum. Ben de böyle eğleniyorum. Keyif benim değil mi Tatilimi davul zurna eşliğinde oynayarak değerlendiriyorum" diyerek konuştu ve davul zurnalı eyleminin ardından şube önünden ayrıldı. 
   
   
</TEXT>
</DOC>
