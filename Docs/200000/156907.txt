<DOC>
<DOCNO> 156907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sonspo30.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Daum'a 1.7 milyon euro öneriyor... 
</HEADLINE>
<TEXT>

     Alman Bild Gazetesi, Fenerbahçe'nin, Austria Wien takımının Alman teknik direktörü Christoph Daum'a 3 yıllık bir sözleşme için her sezon 1.7 milyon Euro önerdiğini yazdı. 
     Gazete, ''Türkler Daum'a 1.7 milyon öneriyor'' başlığıyla verdiği haberde, Christoph Daum'un, Austria Wien takımıyla yakaladığı başarısıyla Türkleri adeta ''deli ettiğini'' bildirdi. 
     Daum'un, Beşiktaş ile 1995 yılında Türkiye Birinci Ligi Şampiyonu olduğu belirtilen haberde, Fenerbahçe'nin Daum'u istediği ifade edildi. 
     Almanya'nın güçlü kulüplerinden FC Schalke 04'ün de Daum'a sıcak baktığı belirtilen haberde, bu takımın menajeri Rudi Assauer'in, ''Daum iyi bir teknik adam. Bundan dolayı tabii ki onu da düşünüyoruz. Ancak karar vermek için çok erken. Zaman içinde teknik direktör konusunda doğru kararı vereceğiz'' dedi. 
     Haberde Daum'un, Salzburg galibiyetinden sonra yaptığı basın toplantısındaki, ''Benim Almanya Birinci Ligi'ne dönmek için bir çabam yok. Bu, bazı kulüplerin isteği. Ben, uluslararası bir teknik direktörüm'' biçimindeki sözlerine de yer verildi. 
     
</TEXT>
</DOC>
