<DOC>
<DOCNO> 170796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sontur34.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Polisi İstanbul'da kapkaç çeteleri kuruldu... 
</HEADLINE>
<TEXT>

     İstanbul Emniyet Müdürlüğü, ilde meydana gelen kapkaç suçlarının büyük bir bölümünün, örgütlü şekilde biraraya gelen şahıslar tarafından işlendiğine dikkat çekerek, bu nedenle konunun basit bir suç olarak değil, organize işlenen suçlar kapsamında değerlendirildiğini bildirdi. 
     İstanbul Emniyet Müdürlüğü Basın Protokol ve Halkla İlişkiler Şubesi'nce yapılan yazılı açıklamada, basında çıkan bazı haber ve köşe yazıları nedeniyle kentte meydana gelen kapkaç olaylarına ilişkin alınan önlemler ve çalışmalar hakkında kamuoyunun bilgilendirilmesi ihtiyacının duyulduğu belirtildi. 
     Tüm ilçelerde, kapkaç olaylarının yoğun olarak meydana geldiği bölgelerin tespit edildiği, suç haritasının çıkarıldığı, bu bölgelerdeki motorize ekip sayısının artırıldığı, özellikle banka ve döviz büroları önlerinde tedbirler alındığı ifade edilen açıklamada, bu bölgelerdeki işyeri sahiplerine polis ekiplerinin telefonlarının verildiği ve bu şekilde bir olay meydana geldiğinde polisin kısa sürede müdahalesinin sağlandığı kaydedildi. 
     İstanbul'da meydana gelen kapkaç olaylarının bir kısmının, 18 yaşın altındaki sabıkalı yankesici, hırsız, oto hırsızı ve madde bağımlısı çocuklar tarafından işlendiği belirtilen açıklamada, ''İl genelinde meydana gelen kapkaç suçlarının büyük bir bölümü, örgütlü şekilde biraraya gelen şahıslar tarafından işlenmektedir'' denildi. 
     Kapkaç olaylarının bu nedenle basit suç olarak değil, organize işlenen suçlar kapsamında değerlendirildiği belirtilen açıklamada, bu suçlarla ilgili olarak İstanbul DGM ve İstanbul Emniyet Müdürlüğü'nün koordineli olarak çalıştığı ve yakalanan şahıslar hakkında ''çıkar amaçlı suç örgütü kurmaktan'' işlem yapıldığı ifade edildi. 
     Asayiş Şube Müdürlüğü'nün son 4 ayda yürüttüğü çalışmalar sonucu 123, ilçe emniyet müdürlüklerince de 226 kapkaç olayının aydınlatıldığı kaydedilen açıklamada, kapkaç olaylarına karışan 304 kişinin de yakalandığı bildirildi. 
     
     VATANDAŞLARA ÖNERİLER 
     Vatandaşların da alacakları küçük tedbirle böyle bir suça maruz kalma olasılığını en aza indirebilecekleri belirtilen açıklamada, bu tür suçların işleniş şekilleri ve işleyen kişiler hakkında halkın bilgilendirilmesine yönelik çalışmalar yapıldığı, broşürler dağıtıldığı, ayrıca Emniyet Müdürlüğü'nün ''www.iem.gov.tr'' adresli web sayfasında çeşitli önlemlerin yayınlandığı kaydedildi. 
     Kapkaç suçlarının genellikle otomobil ve motosikletlerle gerçekleştirildiği, bu nedenle vatandaşların caddeye uzak durmaları ve çantalarını cadde tarafında taşımamaları gerektiği belirtilen açıklamada, vatandaşlardan ayrıca değerli eşyalarını da mümkün olduğunca üzerlerinde bulundurmamaları istendi. 
     Hava karardıktan sonra ışıklı ana caddelerden yürünmesinin doğru olacağı belirtilen açıklamada, özellikle bayan sürücülere, otomobillerine arkadan çarpan olursa, araçlarından inerken anahtarı almaları ve motoru durdurmaları tavsiye edildi. 
     Araç kullananların çantalarını dikkat çekmeyecek şekilde muhafaza etmeleri gerektiğine dikkat çekilen açıklamada, ''Vatandaşlarımızın alacağı tedbirler ve polis olarak bizim yapmakta olduğumuz ve yapmaya devam edeceğimiz etkili mücadele ile kapkaç suçları en aza indirilecektir'' denildi. 
     
</TEXT>
</DOC>
