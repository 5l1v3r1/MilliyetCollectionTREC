<DOC>
<DOCNO> 178105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/ekonomi/eko05.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekliye vergi iadesi yıllık, avansı üç aylık 
</HEADLINE>
<TEXT>

   Vergici Gözlüğü 
   ERDOĞAN SAĞLAM 
   
   Bilindiği gibi, çalışanların vergi iadesi özel gider indirimi vergi farkları yıllık olarak hesaplanarak ödenmekte olduğu halde emeklilere vergi iade ödemesi, üç ayda bir verdikleri bildirimler üzerinden hesaplanmak suretiyle üç ayda bir yapılmaktadır. 
   Ancak bu konuda yeni bir düzenleme yapıldı. Önce 4842 sayılı Kanunla, 2978 sayılı Vergi iadesi Hakkında Kanunda değişiklik yapılarak Maliye Bakanlığı'na, vergi iadesi dönemlerini bir aydan az olmamak üzere yeniden tespit etme yetkisi verildi. 
   Maliye Bakanlığı da bu yetkisini 7 seri no'lu Vergi iadesi Genel Tebliği R.G. 20.08.2003 - 25205 ile kullandı ve sosyal güvenlik kurumlarından emekli, maluliyet, dul ve yetim aylığı alan hak sahiplerine, üçer aylık dönemler halinde yapılmakta olan vergi iadesinin 1.7.2003 tarihinden itibaren yıllık dönem esasına göre yapılmasını uygun buldu. Bu nedenle artık emeklilerce vergi iade bildirimleri yıllık düzenlenecek ve izleyen yılın ilk ayı ocak ayı sonuna kadar ilgili banka şubesine verilecek. 
   
   Ödemeler eskisi gibi    Ancak 2003 yılına özgü olarak Temmuz - Aralık aylarını içeren kıst dönem de yıllık dönem olarak değerlendirilecek. Buna göre 2003 yılına ilişkin olarak, sosyal güvenlik kurumlarından aylık alan hak sahipleri 1.7.2003 - 31.12.2003 tarihleri arasına kıst dönem ilişkin vergi iade bildirimlerini 2004 yılının ocak ayının sonuna kadar aylıklarını aldıkları banka şubelerine verecekler. 
   4842 sayılı Kanun'la başka bir değişiklik daha yapılarak Maliye Bakanlığı'na, vergi iadesinden mahsup edilmek üzere ödeme yaptırma konusunda da yetki verildiği için Bakanlık bu yetkisini de kullandı. 
   Buna göre hak sahiplerine, 1.7.2003 tarihinden itibaren, vergi iade bildirimi vermelerine gerek olmaksızın, daha sonra hesaplanacak vergi iade tutarlarından mahsup edilmek üzere üçer aylık dönemler halinde aylıklarının 5'i oranında avans ödemesi yapılacak. 
   Avans ödeme dönemleri ocak - mart, nisan - haziran, temmuz - eylül olarak belirlendi. Ekim - aralık dönemine ilişkin vergi iadeleri, verilecek yıllık bildirimler üzerine ödeneceğinden bu döneme ilişkin avans ödemesi yapılmayacak. 
   
   İlk avans ekimde    Avans ödemeleri, avans dönemini takip eden ayın sonuna kadar banka şubelerince hak sahiplerine nakden veya hesaplarına alacak kaydedilmek suretiyle ödenecek. Buna göre 2003 yılına ilişkin ilk avans dönemi olan temmuz - eylül dönemine ait avans ödemesi, emeklilerce herhangi bir bildirime gerek olmaksızın ekim 2003 sonuna kadar yapılacak. 
   Avans ödemeleri, hak sahiplerinin izleyen yılın ocak ayında verecekleri bildirim üzerine hesaplanacak vergi iade tutarından mahsup edilecek. Yeni vergi iadesi bildirimi örneği www.gelirler.gov.tr adresinden temin edilebilir. 
   Hak sahiplerinin ilgili döneme ait vergi iade bildirimini vermemesi veya eksik bildirimde bulunması halinde, daha önce yapılan avans ödemesi, ilgili sosyal güvenlik kurumlarınca hak sahiplerinin aylıklarından kesilecek. Ödenen avans nedeniyle ilgililer hakkında herhangi bir cezai işlem yapılmayacak. 
   
   
</TEXT>
</DOC>
