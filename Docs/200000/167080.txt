<DOC>
<DOCNO> 167080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/soneko02.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK, İmar Bankası Yönetim Kurulu Başkanlığı'na atama yaptı 
</HEADLINE>
<TEXT>

     Bankacılık Düzenleme ve Denetleme Kurumu BDDK , İmar Bankası T.A.Ş'nin Yönetim Kurulu Başkanlığı'na Çelik Göz'ün getirilmesine karar verdi. 
     BDDK'dan yapılan açıklamada, İmar Bankası T.A.Ş'nin Z. Cumhur Doğan'ın dışındaki yönetim kurulu üyelerinin istifa etmesi nedeniyle oluşan yönetim zaafiyetinin giderilmesine teminen, Kurumun 02.07.2003 ve 1078 sayılı kararı ile söz konusu Banka Yönetim Kurulu Başkanlığı'na Çelik Göz'ün getirilmesine karar verildiği bildirildi. 
     Yönetim Kurulu üyeliklerine ise ''İsmet Tuğul, Kaya Zatitürk ve Ahmet Özer''in atanmasına ve halen yönetim kurulu üyeliği görevini yürüten Z. Cumhur Doğan'ın aynı zamanda Genel Müdürlük görevini yürütmesine, Bankalar Kanunu'nun 14. maddesinin bir numaralı fıkrası uyarınca karar verildiği kaydedildi. 
     
     ÖNCE UYARI... 

     BDDK'nın, İmar bankası yönetimine yaptığı atamalara gerekçe oluşturan Bankalar Kanunu'nun 14. maddesinin 1. fıkrası, aykırı işlemlerin tespiti halinde önce bankanın uyarılması, bunun devamı durumunda yönetime atamalar dahil, bir takım önlemleri içeriyor. 
     Bankalar Kanunu'nun ''Denetlemeler sonucunda alınacak tedbirler'' başlıklı 14. maddesinin 1. fıkrasına göre, denetlemeler sonucunda bu Kanuna ve bu Kanuna dayanılarak alınan kararlara ve yapılan düzenlemelere, bankacılık ilke ve teamüllerine aykırı ve bankanın emin bir şekilde çalışmasını tehlikeye düşürecek nitelikte işlemlerin tespit olunması halinde Kurum BDDK , sorumluları hakkında yapılacak cezai işlem saklı olmak üzere, vereceği süreler içinde söz konusu işlemlerin düzeltilmesi ve tekrarına meydan verilmemesi için gerekli tedbirlerin alınması hususunda ilgili bankayı uyarıyor. 
     Banka, verilen süreler içinde Kurumca istenen tedbirleri almak ve aldığı tedbirleri Kuruma bildirmek zorunda. 
     İstenen tedbirlerin alınmaması veya bankanın emin bir şekilde çalışmasını tehlikeye düşürecek nitelikteki işlemlerin tekerrürü halinde Kurul, işlemlerin mahiyet ve önemine göre a Yönetim kurulu üyelerinin tamamını veya bir kısmını görevden alarak veya üye sayısını artırarak bu kurula üye atamak, b Bankanın faaliyetlerini, faaliyet türleri itibariyle tüm teşkilatını veya gerekli görülecek şubelerini veya muhabirlerle ilişkilerini kapsayacak şekilde kısıtlamak, c Bankanın mevduat sigortası primlerini yükseltmek veya kabul ettiği mevduatı yüzde yüz oranına kadar karşılığa tabi tutmak da dahil olmak üzere, bankanın emin şekilde çalışmasına ve mevduat sahiplerinin korunmasına yönelik, her türlü tedbiri almaya ve uygulamaya yetkili kılınıyor. 
     Bu maddeye göre Bankalara atanacak yönetim kurulu üyelerinin ücretleri, Kurulca tespit olunup ve Fon'dan karşılanıyor. 
     
     İMAR BANKASI 

     Yönetimine BDDK tarafından atamalar yapılan İmar Bankası, Uzan ailesine ait bulunuyor 1928 yılında kurulan ve ''dövize yüksek faiz'' reklamlarıyla tanınan İmar Bankası'nın 169 şubesi bulunuyor. 
     Yurt dışında şubesi olmayan bankanın genel merkezi İstanbul Mecidiyeköy'de yer alıyor. 
     Merkez Bankası verilerine göre, Kasım 2002 itibariyle İmar Bankası'nın 140 trilyon lira ödenmiş sermayesi bulunuyor. 

     
</TEXT>
</DOC>
