<DOC>
<DOCNO> 195646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/siyaset/siy20.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   AKP'liden bedelli askerlik önerisi    ANKARA Milliyet 

   AKP Erzurum Milletvekili Mustafa Nuri Akbulut, 28 yaşından gün almış kişilerin 10 bin, 40 yaşını tamamlayanların ise 15 bin euro karşılığında bedelli askerlik yapabilmesine olanak sağlayan yasa önerisini TBMM Başkanlığı'na sundu. 
   Öneriye göre bedelli askerlikten sağlanacak ödenek, Maliye Bakanı ve Tarım Bakanı tarafından belirlenecek usul ve esaslar dahilinde DİE 2001 verilerine göre GSMH'den fert başına düşen milli geliri bin 500 doların altındaki illerde tarım ve hayvancılığın geliştirilmesi ve kalkındırılmasının finansmanında kullanılacak. 
   
   Murat Demirel'e mal kaçırma davası    NEZİH GÜROL İstanbul 

   Tasarruf Mevduatı Sigorta Fonu, eski sahibi olduğu Egebank'ın içini boşalttığı için yargılanan Murat Demirel ile grup şirketi Universal Holding A.Ş.'ye ait Boğaz manzaralı arazilere tedbir kararı aldırdı. Beykoz Tapu Müdürlüğü, Murat Demirel veya şirketlerine ait gayrimenkul olmadığını, Egebank'a el konulmasından bir ay sonra, Universal Yatırım'ın Kanlıca'daki 10 ayrı arazisini Yüksel İnşaat'a devrettiği bilgisini iletti. Bunun üzerine fon avukatları, "devir işlemlerinin tartışmalı ve hacizden mal kaçırmaya yönelik olduğunu savundu. Mahkeme, dava konusu araziler için ihtiyati haciz ve tedbir kararı aldı. 
   
   Eyüboğlu toprağa verildi    TEKİN ATAY 

   İstanbul'da yaşamını yitiren yazar, araştırmacı, çevirmen İsmet Zeki Eyüboğlu 78 , doğduğu Trabzon Maçka'da toprağa verildi. Eyüboğlu'nun cenazesi, Maçka ilçesi Merkez Camii'nde, cuma namazı sonrası kılınan cenaze namazının ardından aile kabristanına defnedildi. Cenaze törenine CHP'li Şevket Arz, Maçka Belediye Başkanı Ömer Yıldırım, CHP Trabzon İl Başkanı Cafer Hazaroğlu ve yakınları katıldı. 
   
</TEXT>
</DOC>
