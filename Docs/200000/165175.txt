<DOC>
<DOCNO> 165175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/soneko31.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti Bankası-GTO kredi protokolü imzalandı... 
</HEADLINE>
<TEXT>

     Garanti Bankası ile Gaziantep Ticaret Odası GTO arasında küçük ve orta boy işletmelere KOBİ yönelik özel kredi protokolü imzalandı. 
     GTO Başkanı Mehmet Aslan, protokol imza töreninde yaptığı konuşmada, Türkiye ekonomisinin dinamiğini oluşturan KOBİ'lere kamu bankaları yanında özel bankaların da destek olması gerektiğini vurguladı. 
     Yıllardır KOBİ'lerin finansman gereksinimin karşılanmasında özel bankalara da görev düştüğünü söylediklerini ve zamanın kendilerini haklı çıkardığını ifade eden Aslan, GTO olarak geçen yıldan bu yana 6 özel bankayla özel kredi protokolü imzaladıklarını bildirdi. 
     Özel bankalarla kredi protokolleri imzalayıp KOBİ'lere daha uygun koşullarla ve daha kolay biçimde kredi kullanma olanağı sağladıklarını ifade eden Aslan, Gaziantep'te yerleşik KOBİ'lerin imzalanan protokoller çerçevesinde yaklaşık 3 trilyon lira kredi kullandıklarını belirtti. 
     Garanti Bankası Genel Müdür Yardımcısı Nafiz Karadere de yaptığı açıklamada, geçen yıl başlattıkları proje kapsamında sanayi ve ticaret odaları ile kredi anlaşmaları imzalayarak KOBİ'lere uygun koşullarda finansman desteği sağladıklarını söyledi. 
     Reel sektörü canlandırmak amacıyla başlattıkları proje kapsamında 14 sanayi ve ticaret odası ile anlaşma imzaladıklarını ifade eden Karadere, şunları anlattı 
     ''Anlaşmalar çerçevesinde ekonominin itici gücü olarak gördüğümüz 510 KOBİ'ye yaklaşık 16 trilyon lira kredi kullandırdık. Bizim bu proje ile yapmak istediğimiz, KOBİ'lerin yeni yatırımlar yapmalarına katkıda bulunmak. Yeni yatırımlar yapılmasına katkıda bulunuyoruz. Çünkü, ülkemizin büyümesi, zenginleşmesi gerekiyor. Büyümenen ve zenginleşmenin öncelikli koşulu daha çok üretmektir. Daha çok üretim yeni yatırımları, yeni yatırımlar girişimcilerin finansman gereksiniminin karşılanmasını gerektiriyor.'' Karadere, sanayi ve ticaret oraları ile imzaladıkları protokol çerçevesinde KOBİ'lere, en düşük 2 en yüksek 50 milyar lira tutarında kredi kullandırdıklarını sözlerine ekledi. 
     
</TEXT>
</DOC>
