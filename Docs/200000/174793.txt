<DOC>
<DOCNO> 174793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/yasam/yas07.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Holiganları yoksulluk yaratıyor 
</HEADLINE>
<TEXT>

   Futbol maçlarında şiddet ve saldırganlığın artması üzerine yapılan araştırmalara göre, Türkiye'de holiganizmin temel nedeni, 'işsizlik, enflasyon ve eğitim düzeyinin düşüklüğü' 
      ÜMRAN AVCI İstanbul 
   
   Türk futboluna son yıllarda taş, demir çubuk ve sopaların daha fazla karışması, taraftarlar arasında küçük çaplı meydan savaşlarının yaşanması rastlantı değil... Bilim adamlarına göre işsizliği, enflasyonu, yoksulluğu arttıran, gelir dağılımındaki uçurumu büyüten, eğitim düzeyini yükseltmeyen politikalar Türkiye'de de, İngiltere'de olduğu gibi holiganları yarattı. 
   
   100 fanatik, 100 polis 
   Uludağ Üniversitesi Eğitim Fakültesi'nde öğretim görevlisi olan Okan Gültekin, Mehmet Doğan ve Ayşegül Doğan'ın "Futbol Sahalarında Şiddet ve Emniyet Güçlerinin Tutumu" üzerine yaptığı araştırmada çarpıcı sonuçlar ortaya çıktı. 2000 yılı futbol sezonunda Bursaspor maçlarına giden 100 fanatik taraftar ve çevik kuvvet biriminden 100 polis memuruyla yapılan araştırmada, yabancı kaynaklardan da yararlanıldı. Araştırmanın bazı sonuçları şöyle 
   "Olay çıkmamasında veya büyümemesinde emniyet güçlerinin orada bulunmasının olumlu olup olmadığı" sorusuna polisin yüzde 80'i, taraftarların ise yüzde 70'i 'Olumlu etkisi var' yanıtını verdi. Görev yapan emniyet güçlerinin kendi ilinin takımının taraftarlarına karşı daha hoşgörülü olup olmadıkları sorusuna emniyet güçlerinin yüzde 70'i 'hayır' derken, taraftarların yüzde 39'u 'evet' diyor.Emniyet güçleri, çıkan olayların nedenini ev sahibi taraftartarlara ve hakemin tutumuna bağlarken, taraftarlara göre neden, hakemler ve rakip taraftarlar.Taraftarlar maçtaki tepkilerini, yüzde 55 kötü tezahüratla gösterdiklerini söylüyor.Taraftarların yüzde 36'sı emniyet güçlerinin olaylar sırasındaki tavrını "mesafeli" görürken, emniyet güçleri taraftarların tavrını yüzde 46 oranında "düşmanca" olarak niteliyor. 
   Getirmeyen yok gibi 
   İncelenen taraftar grubunun maçlara kesici ve delici aletle gelme oranları yüzde 79 "bazen", yüzde 12 "getiren", yüzde 9 "hiç getirmeyen" olarak belirlendi.Maç öncesi alkol ve uyuşturucu kullanarak geldiğini söyleyenlerin oranı yüzde 63.Taraftarlar, saldırgan tutumlarına, yüzde 42 bulundukları topluluk, yüzde 27 futbolcuların davranışları, yüzde 8 ise amigoları sorumlu gösteriyor. Yüzde 23'ü ise kimsenin yönlendirmediğini söylüyor. 
   
</TEXT>
</DOC>
