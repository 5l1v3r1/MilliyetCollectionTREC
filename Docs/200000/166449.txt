<DOC>
<DOCNO> 166449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sontur07.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çengelköy'de 18 yaşında bir kadın evinde tabancayla öldürüldü 
</HEADLINE>
<TEXT>

     Üsküdar'da genç bir kadın, evinde tabancayla vurularak öldürüldü. 
     Çengelköy Yıldırım Beyazıt Caddesi Çengelçeşme Sokak'ta Barış Çolak'a ait daireden uzun süre yüksek düzeyde müzik sesi gelmesinden rahatsız olan komşuları, zili çalmalarına rağmen kapının açılmaması üzerine, durumu Çolak'ın aynı sokakta oturan akrabalarına anlattılar. 
     Eve gelerek bir süre camdan içeri girmeye çalışan Çolak'ın kardeşleri ve apartman sakinleri, bunda başarılı olamayınca kapıyı kırıp daireye girdiler. 
     Dairenin salonunda Barış Çolak'ın eşi Ayşegül Çolak'ın 18 kanlar içinde bulunması ve öldüğünün anlaşılması üzerine, durum polise bildirildi. 
     Olay yerine gelen polislerce yapılan incelemede, Çolak'ın kafasında yara izi olduğu ve tabancayla kalça ile göğüs kısmından vurularak öldürüldüğü anlaşıldı. 
     Cesedin, Haydarpaşa Numune Hastanesi morguna kaldırılmasını sağlayan polis, evde bir kişinin elbiselerini değiştirdiğini ve olay sonrası ellerini lavaboda yıkadığını belirledi. 
     Genç kadının eşi Barış Çolak'tan şüphelenen polis, yakınlarının beyanına göre bir süredir ortalıkta görünmeyen Çolak'a ulaşamadı. 
     Yaklaşık 3 ay önce evlenen ve birkaç gün önce yazlıktan dönen Ayşegül Çolak'ın eşi Barış Çolak'ın, Çengelköy'deki Kordon Restoran ile İskele Restoran'ın sahibi Şaban Çolak'ın oğlu olduğu bildirildi. 

     
</TEXT>
</DOC>
