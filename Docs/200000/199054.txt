<DOC>
<DOCNO> 199054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sonspo09.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel Manisa'da kriz bitecek mi 
</HEADLINE>
<TEXT>

     İkinci Futbol Ligi A Kategorisi ekiplerinden Vestel Manisaspor'da, kulüp başkanı Cengiz Ergün, İzmirspor'a kötü bir oyun sergileyerek yenildiklerini belirterek, ''Taraftarlar tepki göstermekte haklı'' dedi. 
     Cengiz Ergün, İzmirspor'a 3-2 yenildikleri maçta ortaya koydukları futbolun ''tatmin edici'' olmadığını kaydetti. 
     Takımdaki eksiklerin de alınan yenilgide rol oynadığını belirten Ergün, dün bir grup taraftarın Tarık Almış Tesisleri'ne gelerek siyah-beyazlı oyunculara tepki göstermesine değinerek, şunları söyledi 
     ''Taraftarlar tepki göstermekte haklı. Sahada mücadele edip, 5-0 yenilirsek üzülmem. Uğradığımız mağlubiyetten çok bizi kötü oyun üzdü. Taraftarlarımız da üzülüyor. Aynı eleştirileri yapmışlar. Futbolcuların kendilerine çeki düzen vermelerini istiyoruz. Bu hafta Karşıyaka ile önemli bir maçımız var. Bu maçta oyuncular iyi mücadele ederlerse, bu tepki desteğe dönüşür.'' 
     
     MUSTAFA DENİZLİ'NİN AÇIKLAMASI 
     Teknik direktör Mustafa Denizli ise siyah-beyazlı ekipte oyuncuların maç kazanma güvenlerinin kaybolduğunu söyledi. Bu sorunu aşacaklarını kaydeden Denizli, şöyle konuştu 
     ''Bunları çok fazla problem etmiyorum. Alınacak sonuçlar ne olursa olsun, hiçbir sonuç bizi hedefimizden alıkoyamaz. Vestel Manisaspor, bu krizden çıkar. Vestel Manisaspor sezon sonunda Birinci Süper Lig'e çıkacaktır.'' 
     
</TEXT>
</DOC>
