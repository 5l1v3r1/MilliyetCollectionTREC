<DOC>
<DOCNO> 166417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sonspo13.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi geldi, Bursaspor'a sponsor yağdı... 
</HEADLINE>
<TEXT>

     Bursaspor, teknik direktörlüğe Rumen Gheorghe Hagi'nin gelmesiyle, sponsorların gözdesi oldu. 
     Yeşil-beyazlı takım, yeni sezonda sahada İtalya'nın dünyaca ünlü spor malzeme üreticisi Lotto'nun özel dizayn edeceği ürünlerle mücadele edecek. Bursasporlu yöneticilerin ünlü İtalyan kulübü FC Juventus'un da formalarını hazırlayan Lotto ile görüşmeleri sürdürdüğü öğrenildi. 
     Bu arada teknik direktör Hagi'nin, Bursaspor'un özellikle UEFA Intertoto Kupası'nda giydiği ve taraftarların gönlünde taht kuran klasikleşmiş ''Ajax'' modeli formaları giymesinden yana olduğu öğrenildi. 
     Bursaspor Kulübü Basın Sözcüsü Sedat Kaya, takımın gelecek sezon giyeceği spor malzemeleri konusunda Hagi ile görüştüklerini belirterek, ''Hagi, dünya çapında marka olmuş pek çok kulüpte olduğu gibi Bursaspor'un da klasikleşmiş formasından vazgeçmemesi gerektiği yönünde görüş bildirdi. Hocamız, klasik formaların takım ruhunu ateşlediğine dikkati çekerek, A takımdan miniklere kadar tüm takımların klasik forma giymesini istedi'' diye konuştu. 
     
     TAKIM ELBİSELER SARAR'DAN 
     Bursaspor'un deplasman ve yolculuklar sırasında giyeceği takım elbiseler için de Sarar firmasının sponsor olacağı bildirildi. 
     Sedat Kaya, A Milli Takım'ın da sponsoru olan Sarar'ın Bursaspor için özel kreasyon hazırlayacağını ifade ederek, ''Farklılık, ayrıntılarda gizlidir. Yolculuklarda yaşanan ve Bursaspor'a yakışmayan uyumsuz görüntüler artık tekrarlanmayacak'' dedi. 
     
</TEXT>
</DOC>
