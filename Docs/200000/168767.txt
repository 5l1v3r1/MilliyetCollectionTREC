<DOC>
<DOCNO> 168767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sonspo04.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Olimpiyat Stadı yeni sezona yetiştiriliyor... 
</HEADLINE>
<TEXT>

     Galatasaray'ın yeni sezonda maçlarını oynayacağı Atatürk Olimpiyat Stadı'nın yol ve otopark yapım çalışmalarına, 14 Temmuz Pazartesi gününden itibaren başlanacağı bildirildi. 
     Olimpiyat Oyunları'na Hazırlık ve Düzenleme Kurulu Genel Direktörü Yalçın Aksoy, Atatürk Olimpiyat Stadı'nın otopark ve yollarının yapımı konusunda İstanbul Büyükşehir Belediyesi ile anlaşmaya vardıklarını belirterek, ''14 Temmuz Pazartesi günü başlayacak olan çalışmalar, Birinci Süper Lig maçlarının başlangıç tarihinden önce tamamlanacak'' dedi. 
     Atatürk Olimpiyat Stadı'nın iç yollarının ve çevre yollarının yapımı, İSKİ'ye ait yolların rehabilitasyonu, 4.040 otomobil kapasiteli otopark yapımı ile elektronik bilet satış ve giriş sistemi kurulması gibi çalışmalar için 10 milyon 270 bin Dolar bedel belirlediklerini anlatan Yalçın Aksoy, ''Bu rakamı, İstanbul Büyükşehir Belediyesi'nin bize olan 65 milyon Dolarlık borcundan mahsup edeceğiz'' diye konuştu. 
     
</TEXT>
</DOC>
