<DOC>
<DOCNO> 173635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/yasam/yas05a.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokak açlık dinlemedi 
</HEADLINE>
<TEXT>

   10 gün önce Çocuk Esirgeme Kurumu'ndan kaçan Y.A., açlıktan yarı baygın halde bulundu 
      DİNÇER ŞEREF İstanbul 
   
   Beykoz'daki yurttan 10 gün önce kaçan, 10 yaşındaki Y.A., açlıktan kaçamadı. Ortaköy Dereboyu Aydınlık Sokak sakinleri, dün saat 03.00 sıralarında küçük bir çocuğun çığlıklarıyla uyandı. Vatandaşlar durumu polise bildirdi. Polis, çevrede yaptığı araştırmada iki katlı boş bir binanın bahçesinde yarı baygın halde bir erkek çocuğu buldu. 
   
   'Önce eğlenceliydi' 
   Güçlükle gözlerini açan ve adının Y.A. olduğunu belirten küçüğün ilk sözleri, "Çok acıktım" oldu. 
   Polis otosuyla Taksim İlkyardım Hastanesi'ne götürülen Y.A.'ya serum takıldı. Bir süre sonra kendine gelen Y.A. yaşadıklarını şöyle anlattı "Çocuk Esirgeme Kurumu yurdundaki arkadaşlarıma kızdım. 10 gün önce hiç param olmadığı halde kaçtım. İlk günler eğlenceliydi. Motorla para vermeden Avrupa yakasına geçtim. Birkaç gün sonra yiyecek bulamadım. Ortaköy'deki eğlence yerleri de yiyecek vermediler. Üç gün önce tüm umudumu yitirdim. Çok acıktı. Ancak kaldığım boş binanın caddeye açılan kapısını aşamayınca, duvarın üstünden inmeye çalıştım. Ayağım kayınca, tekrar arsaya düştüm. Kimseye sesimi duyuramadım. Sonrasını hatırlamıyorum." 
   
   
</TEXT>
</DOC>
