<DOC>
<DOCNO> 178503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sonspo25.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom 5 milyon İsviçre Frangı'nı garantiledi 
</HEADLINE>
<TEXT>

     Galatasaray, CSKA Sofya'yı eleyerek Şampiyonlar Ligi'ne kalma başarısını gösterirken, sarı-kırmızılılar böylece 5 milyon İsviçre Frangı'nı da yaklaşık 5 trilyon lira kasasına koymayı garantiledi. 
     UEFA'dan 2 milyon İsviçre Frangı ayakbastı parası alan sarı kırmızılılar, maç başına da 500 bin İsviçre Frangı alacak ve toplamda 5 milyon frangı kasasına koyacak. 
     Galatasaray, oynayacağı maçlarda da her galibiyet için 500 bin, beraberlik için ise 250 bin İsviçre Frangı artı para kazanacak. 
     Sarı-kırmızılılar, Şampiyonlar Ligi'nin bitiminden sonra sezon sonunda televizyon ve reklam gelirlerinden de kendisine düşen payı alacak. 
     
     20. ZAFER 
     Galatasaray, Şampiyonlar Ligi ön eleme turlarında oynadığı 20. maçını da kaybetmedi. Bundan önce 19 kez ''Devler Ligi' ön eleme maçı oynayan Galatasaray, 15 galibiyet, 4 de beraberlik aldı. 
     Galatasaray, CSKA Sofya'yı eleyerek Şampiyonlar Ligi'ne adım atarken, 9. kez bu başarıyı yakalayan tek Türk ekibi oldu. 
     
     SABRİ'NİN YÜKSELİŞİ 
     Sabri, Galatasaray'da Bursaspor deplasmanında attığı golden sonra CSKA Sofya maçında da takımının 2. golünü kaydetti. 
     Bu sezon ilk kez resmi bir maçta sahaya ilk onbirde çıkan genç yıldız, oynadığı güzel futbolu attığı golle de perçinledi. 
     Bu arada özel maçta Liverpool'a frikikten gol atan Prates, resmi maçlardaki ilk frikik golünü CSKA Sofya karşısında buldu. Brezilyalı futbolcu, sevincini vatandaşı Batista ile Latin dansı yaparak kutladı. 
     Ligde iyi bir görüntü çizmeyen kaleci Mondragon, CSKA Sofya maçında ise kalesini başarıyla korudu. Tecrübeli file bekçisi, özellikle rakibin ilk yarıda ürettiği ataklarda kalesini gole kapattı. 
     Galatasaray'ın golleri, tribünde bulunan az sayıda Türk taraftarı da sevince boğdu. Türk seyirciler, şarkılar söyleyerek galibiyeti ve Şampiyonlar Ligi'ni kutladı. 
     
     İLK MAÇIN SKORU 
     CSKA Sofya karşısında ilk maçı 3-0 kazanan Galatasaray, rövanşı da aynı skorla almayı bildi. 
     Sarı-kırmızılılar, özellikle ikinci yarıda rahat bir oyun sergileyerek, tecrübesini de kullandı ve farklı skora ulaştı. 
     
</TEXT>
</DOC>
