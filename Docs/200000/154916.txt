<DOC>
<DOCNO> 154916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sontur08.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
61 yaş nedeniyle emekli olan öğretmenler ne kadar çalışabilir 
</HEADLINE>
<TEXT>

     Milli Eğitim Bakanı Hüseyin Çelik, 61 yaş nedeniyle emekli edilme durumundaki öğretmenlerin, istemeleri halinde bu öğretim yılı sonuna kadar görevlerine devam edebileceklerini bildirdi. 
     Çelik, konuya ilişkin yayımladığı genelgede, Emekli Sandığı Kanunu ile 4839 sayılı Kanunda yapılan değişiklik gereği, görevle ilişik kesilmesini gerektiren yaş haddinin 61 olduğunu anımsattı. 
     Bu hüküm gereğince aralarında öğretmenlerin de bulunduğu iştirakçilerden 61 yaşını dolduranların emekli edildiklerini belirten Çelik, ancak eğitim-öğretim yılının sonuna yaklaşıldığına işaret etti. 
     Bakan Çelik, gerek öğretmenlerin ders yılını tamamlamalarına imkan vermek, gerekse öğretmen değişikliğinden kaynaklanabilecek psikolojik olumsuzluk nedeniyle öğrencilerin derslerinde başarısızlığa düşmelerini önlemek amacıyla 61 yaşını doldurmaları nedeniyle ders yılı içinde emekli edilmek durumunda kalınan öğretmenlerin istemeleri halinde ders ücreti karşılığı görevlendirilmelerinin gerekli görüldüğünü ifade etti. 
     Çelik, görevlendirmenin sadece bu öğretim yılıyla sınırlı kalacağını kaydetti. 
     
</TEXT>
</DOC>
