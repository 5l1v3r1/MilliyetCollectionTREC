<DOC>
<DOCNO> 197197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/spor/spo02.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mecburen 'evet' 
</HEADLINE>
<TEXT>

   15 gün önce Ortega'nın gelişine sıcak bakmayan Daum, yönetimin ısrarı üzerine geri adım attı 
      YUSUF KOBAL 

   
   TEKNİK Direktör Daum, Başkan Aziz Yıldırım'ın baskısı üzerine Ortega konusundaki düşüncelerini aniden değiştirdi. Rizespor maçı sonrası Arjantinli oyuncu hakkında "Nasıl bir insan bilmiyorum. Ancak Fenerbahçe'de yaptıkları ortada. Bir sürü olay çıkarmış. Bence kulübün bir çizgisi olmalı" diyen Alman hoca sözlerini çabuk unuttu. 
   ORTEGA'NIN dönmesine sıcak bakmayan ancak kulübün menfaatleri doğrultusunda gönülsüz yeşil ışık yakan Alman hocanın, önceki gece yapılan toplantıda ikna edildiği öğrenildi. "Sezon başında takıma gelseydi, onu kabul ederdim" diyen Daum'un, Arjantinli yıldızdan kısa sürede nasıl verim alabileceği ise merak konusu oldu. 
   
   Saran fobisi    Aziz Yıldırım, Sadettin Saran ile yaşadığı soğuk savaş nedeniyle takımın Antalya'da kamp yapmasını engelledi 
   Mallorca oldu 
   BAŞKAN Aziz Yıldırım'ın, Ortega dışında Daum'un devre arası kamp programına da müdahale ettiği öğrenildi. Eski yönetici Sadettin Saran'ın düzenlediği turnuva nedeniyle takımın Antalya'da ikinci yarıya hazırlanmasına karşı çıkan Yıldırım, Alman hoca ile yaptığı görüşmede başka bir yer bulunmasını istedi ve sonunda Mallorca'da karar kılındı. 
   
   Güç durumda kaldı 
   SADETTİN Saran'ın, "Fenerbahçe'nin Efes Cup'a katılması şart değil. Bağlayıcı bir sözleşme yok" açıklamasına rağmen Başkan Yıldırım'ın, yurt dışı ısrarı Teknik Direktör Daum'u bir kez daha güç durumda bıraktı. Dünya'nın ünlü kulüpleri devre arasını Antalya'da geçirirken, Fenerbahçe'yi yine uzun ve yorucu yolculuklar bekleyecek. 
   
   Bu kez güldürecek    Fenerbahçe'de Kemal ve Petkov'un sakatlıkları nedeniyle İsmail Güldüren'e forma şansı doğdu. Christoph Daum genç oyuncuya "hazır ol' talimatı verdi 
   YALÇIN TÜRK 

   Tedavi sonuçsuz 
   SAMSUNSPOR maçı öncesi Fenerbahçe'de kadro sıkıntısı en üst noktaya çıktı. Ümit Milli Takım'dan sakat dönen Kemal'den sonra Petkov'un da yarın takımdaki yerini alamayacağı kaydedildi. Sol üst adalesinde problem bulunan Bulgar oyuncuya yoğun tedavi uygulanmasına rağmen sağa ve sola dönüşlerde ağrı hissettiği ve bu nedenle kadroya alınmayacağı bildirildi. 
   
   'İyi çalışıyorsun' 
   KEMAL ve Petkov'un durumları Teknik Direktör Daum'u da köşeye sıkıştırdı. Alman hocanın ilk onbir konusunda büyük problem yaşadığı ve çeşitli alternatifler üzerinde durduğu belirtildi. Fenerbahçe'ye geldiği günden bu yana hiçbir resmi maçta forma giyemeyen İsmail Güldüren ile görüşen Daum'un, "İyi çalışıyorsun. Bu hafta oynayabilirsin" dediği öğrenildi. 
   
   Kalede kararsız 
   SAMANDIRA'DA bugün yapacağı çalışmanın ardından Samsun'a gidecek olan Fenerbahçe'de, Daum kalede kime görev vereceği konusunda da kararsız kaldı. Recep'in hafif sakatlığının bulunması, Volkan'ın ise moralsiz olması Alman hocanın keyfini kaçırdı. Daum, Serhat ile Yusuf'un düzelmesiyle teselli bulurken, sürpriz bir kadro hazırlığının içine girdi. 
   
   
</TEXT>
</DOC>
