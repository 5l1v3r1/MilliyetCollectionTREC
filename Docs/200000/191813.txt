<DOC>
<DOCNO> 191813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/soneko04.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Doç Dr. Uzunoğlu Kur ile ilgili nokta tahmin yapılması yanlış olur 
</HEADLINE>
<TEXT>

     İstanbul Ticaret Üniversitesi eski Öğretim Üyesi ekonomi uzmanı Doç. Dr. Sadi Uzunoğlu, ''Kurun yıl sonunda ne olacağı konusunda ancak trend çizilebilir. Nokta atışı yapılması yanlış olur'' dedi. 
     Doç. Dr. Uzunoğlu, Ege İhracatçı Birlikleri tarafından düzenlenen ''Dalgalı Kur Sistemi ve Kur Riskinin Yönetimi'' toplantısında, dünyada birçok ülkede olduğu gibi Türkiye'de de dalgala kur sistemine ''mecburen girildiğini'' söyledi. 
     Dalgalı kur sisteminin avantaj ve dezavantajları olduğuna işaret eden Uzunoğlu, ''Dalgalı kur sistemi, reel, dışsal ve politik şoklara direnç sağlaması, ülkenin rekabet gücünü artırması ve Merkez Bankası'nın bağımsız para politikası izlemesi gibi avantajları var. Buna karşılık kurun riskli olması ve buna bağlı olarak ticari ve finansal faaliyetlerin daralma olasılığının olması gibi dezavantajları var'' diye konuştu. 
     Kurun ''neden yükselmediği'' konusunda sürekli soruların sorulduğunu belirten Uzunoğlu, Hazine ve Merkez Bankası'nın kurun yükselmesini istemediğini öne sürdü. 
     Uzunoğlu, şöyle konuştu 
     ''Kuru yukarıya çekecek olan kurum Merkez Bankası değil, Hazine'dir. Hazine en büyük açığı olan kurumdur. Merkez Bankası da döviz kurunun toptan eşya endeksine etki yapacak ve yükseltecek olması nedeniyle kurun yükselmesini istemez.'' Uzunoğlu, kurun yıl sonunda ne olacağı konusunda nokta atışı yapılamayacağını, ancak trend çizilebileceğini ifade ederek, ''Kurun ne olacağını birçok faktör belirliyor. Bu faktörler sürekli değişiyor. Bu nedenle kur şu kadar olacak dememiz yanlış olur. Ancak trend çizebiliriz'' dedi. 
     Ekonomist Uğur Civelek de dünyada 69 ülkenin ''mecbur olduğu için'' dalgalı kur sistemine geçmek durumunda kaldığını söyledi. 
     
</TEXT>
</DOC>
