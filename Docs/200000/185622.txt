<DOC>
<DOCNO> 185622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sontur19.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağar YSK rahat bırakılsın... 
</HEADLINE>
<TEXT>

     DYP Genel Başkanı Mehmet Ağar, herkesi "YSK'yı rahat bırakmaya" çağırırken, hükümetin seçim restine de restle karşılık verdi. 
     Ağar, partisinin YSK'ya başvurusunun ardından parti genel merkezinde bir basın toplantısı düzenleyerek gelişmeleri değerlendirdi. Yargıtay'ın kararının ardından Türkiye'de yeni bir durum ortaya çıktığını söyleyen Ağar, "Başta Hükümet meseleyi bir siyasi çerçeve üzerine oturtmak istemektedir. Ancak mesele hukuki bir meseledir" dedi. 
     Türkiye'de hiç kimsenin Yargıtay kararlarını görmezden gelerek davranamayacağını söyleyen Ağar, "Türkiye'de hukukun egemen olmadığı, hukuksuzluğun geçerli olduğu bir süreci kimse başlatamaz" diye konuştu. 
     DYP'ye "münasebetsizce" söylenen sözlere karşı net bir tavrının olduğunu belirten Ağar, AKP'yi iktidar yapan süreçte onların hakkını savunan partinin DYP olduğunu kaydetti. Ağar, kendi imzası ile DYP'nin hukukunu korumak için YSK'ya başvuruda bulunulduğunu söylerken, şöyle devam etti 
     
     YSK ADİLANE KARAR VERECEKTİR 
     "Herkes YSK'yı rahat bırakmak mecburiyetindedir. YSK gibi bir hukuk kurumuna baskı yapılmasının kabul edilebilir bir tarafı yoktur. Özellikle yetkili makamlarda oturanlar sözlerini dikkatle sarf etmelidir. Türkiye sınırları içinde yaşayan herkes bir hukuksuzluk durumunda mahkemelere sığınmayacakta nereye sığınacaktır. 
     Şüphe yok ki YSK her türlü baskıdan azade kendi geleneği, ilkesel kararları ve hukuk çerçevesi içerisinde adilane karar verecektir. Yargıtay kararı ile tespit edilmiş olan bir hukuksuzluk olayını savunabilme imkanı yoktur. 
     İstikrarın temelinde yatan gerçek neden sadece hukuktur. 
     Hukuksuzluk istikrarsızlık, kaos yaratır." 
     
     SEÇİM RESTİNE REST 
     AKP'nin erken seçim çıkışını da değerlendiren Ağar, "DYP'yi seçimle tehdit edebilmek kimsenin hakkı değildir. 
     DYP her şekilde seçime hazırdır. Seçim bizim temel gıdamızdır" dedi. YSK'nın olası baraj hesaplaması kararı sonrasında bile hükümetin çoğunluğunu sürdüreceğini belirtirken, "Hükümet seçime gitmek gibi sorumluğu üzerine aldığında bu kararı verebilir. Bu kararı verdiğinde DYP bu karara evet diyecektir" diye konuştu. 
     
     ŞAHSİ MÜRACAATLAR OLABİLİR 
     Ağar, parti adına yapılan başvurunun ötesinde konunun tarafı olan arkadaşlarının da başvuruda bulunma haklarını kullanacaklarını açıkladı. Olası bir kararda milletvekili olma ihtimali bulunan DYP'lilerin de ciddi oylar aldığını anımsatan Ağar, "Meselede temel bakış açımız hukukun egemen olmasıdır" dedi. 
     "Bugün karşı karşıya kaldığımız durumun temelide hukuk çerçevesinde çözülecek bir sorundur ve çözecek olan da YSK"dır" diyen Ağar, şöyle devam etti 
     "Herkesin üzerine düşen görev, her türlü baskıdan, bulunulan makamların kendilerine sağladıkları avantajlardan uzak meselenin hukuki anlamda sağlıklı bir şekilde çözümlenmesine fırsat tanımaktır. Türkiye kural, gelenekleri olan bir devlettir, sıradan bir çadır devleti değildir. Bir hukuk düzeni vardır. Biz sakin ve soğukkanlı şekilde meselenin çözümlenmesine, hukuksuzluktan kaynaklanan bir yanlışlığın düzeltilerek hakkın teslimini bekliyoruz Bu konuda bizim kimsenin akıl öğretmesine ihtiyacımız yoktur." Ağar, kaos ve piyasalarda sıkıntı olacağı şeklindeki sözlerin muhatabının DYP olmadığını bildirirken sonucu soğukkanlılıkla beklediklerini söyledi. 
     
     SORULAR... 
     Ağar, niye barajın yeniden tespit etmesini isteyip, seçimlerin iptalini neden istemedikleri sorulması üzerine konunun YSK'nın ininsiyatifinde olduğunu söylerken, "YSK'ya akıl öğretme durumunda değiliz" dedi. Ağar, YSK'nın rahat bırakılmasını söylediği anımsatılıp bu yönde duyup alıp almadığı sorulunca "Beyanlar ortada, hükümet makamları hukuka saygı içerisinde meselenin tamamiyle dışında olmaları gerekir" yanıtını verdi. 
     Ağar, Yargıtay kararından önceki TBMM kararlarının hukukiliği açısından bir tartışma olmayacağını düşündüklerini belirtirken, "Yeni duruma göre yeni bir hukuki şekillenme gereğinin ortada olduğu açık bir gerçektir" dedi. "Siirt seçimleri de tartışmalı hale gelmeyecek mi" diye sorulması üzerine Ağar, "Bizim gündemimizde olmayan bir konudur, YSK kararını bekliyoruz" karşılığını verdi. 
     Ağar, Adalet Bakanı Cemil Çiçek'in açıklamalarını "aceleci ve talihsizce" olarak değerlendirirken, "Adalet Bakanlığı makamında var olduğunuz vakit adli işlemlerle ilgili konularda kesin olarak fikir beyan etmeme hükmü Anayasa hükmü. Sayın Bakan'ın bir daha bu konuda beyanda bulunmayacağını tahmin ediyorum" dedi. 
     "Meclis'in bundan sonra alacağı kararlar tartışılır mı olacak" sorusu üzerine Ağar, "YSK'nın herhalde bu mahsuru göz önünde bulundurmak suretiyle suratle bir karar istihsal edeceğini düşünüyoruz" diye konuştu. 
     
</TEXT>
</DOC>
