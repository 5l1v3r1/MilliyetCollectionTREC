<DOC>
<DOCNO> 180462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/yazar/cemal.html </URL>
<DATE> 2003/09/05/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
AB topu taca atmasın 
</HEADLINE>
<TEXT>

   
   Başbakan Tayyip Erdoğan'ın başarılı geçtiği anlaşılan Berlin ziyareti sırasında Alman Dışişleri Bakanı Fischer'in şu sözlerinin altını çizmekte yarar var 
   "Kanuni Sultan Süleyman bu sefer Viyana kapılarından dönmeyecek. Türkiye, çağdaş bir İslam ülkesi olarak Avrupa Birliği'ne üye olacak. Böylece öteki İslam ülkelerine de Türkiye örnek olacak." 
   Joschka Fischer herhangi bir Dışişleri Bakanı değil. Hem Yeşiller Partisi'nin, hem de sosyal demokrat Başbakan Schröder'le birlikte koalisyon hükümetinin iki liderinden biri. 
   Ayrıca, kamuoyu yoklamalarında Almanya'nın en popüler politikacısı olarak zirveden inmiyor. Bir zamanlar Türkiye'nin AB üyeliğine soğuk bakardı. 
   Bir süredir değişti. 
   Başbakan Schröder'le birlikte Türkiye'nin AB üyeliğini açıktan destekliyor. 
   Bu 'açıktan' sözcüğü önemli. 
   Çünkü, Türkiye'nin AB üyeliği Alman kamuoyunda iyi değil kötü haber. Türkiye'yi AB'de görmek istemeyenlerin kamuoyu ağır basıyor Almanya'da. Muhafazakarlar, Hıristiyan Demokratlar bu konuyu iç politika malzemesi haline getirmeye başlamış durumdalar. 
   Ama buna rağmen iktidardaki Sosyal Demokratlar'la Yeşiller, Türkiye'nin AB üyeliğini destekleyen bir hava içindeler. 
   Bu devam eder mi 
   Yoksa Berlin, 2004 yılı sonuna doğru ince oyunlarla ipe un serebilir mi Daha doğrusu, AB ile üyelik müzakerelerinin başlamasına ilişkin tarih konusunda yine kafa karıştırıcı bir tutum alabilir mi 
   Benzer bir ihtimal yalnız Berlin değil, Paris için de akla gelebiliyor. 
   Bir başka deyişle 
   Topu taca atabilirler mi 
   Türkiye'nin Avrupa basınında genellikle sessiz devrim diye nitelenen reformcu adımlarından sonra AB'nin 2004 sonunda tarihi Türkiye'den esirgemesinin tarihi sorumsuzluk olacağını bir kez daha belirtmekte yarar var. 
   Ankara 'ev ödevleri'ni yapıyor. Sırada uygulama var ki, bu konuda da terazinin artı kefesinin ağır basacağına inanıyorum. 
   Ayrıca, AKP hükümeti oyunu akıllı oynuyor. 
   Negatif değil pozitif oynuyor. 
   Verdiği mesajlar - Kıbrıs dahil - olumlu mesajlar. Örneğin bu çerçevede Başbakan Erdoğan'ın Berlin'de serbest dolaşım gibi son derece hassas bir konuda yaptığı uzlaşmacı açıklama, yani Türkiye açısından serbest dolaşımın ileride koşula bağlanabileceğini söylemesi son derece önemli bir gelişme... 
   Berlin'in, Paris'in bunları karşılıksız bırakmaması gerekiyor. 
   Tabii bu arada Erdoğan - Gül ikilisinin AB başkentlerini daha sık turlamalarında, Avrupa medyasını daha yoğun bombardımana tutmalarında yarar var. Bunun sistemli yapılması, hangi mesajların en iyi yankılanacağının kuyumcu titizliğiyle saptanması büyük önem taşıyor. 
   Türk'ün Türk'e propagandası yerine bu yolda yürümektir doğru olan... 
   Ancak, şu sıralar bir Berlin'in, bir Paris'in yapması gerekenler de var. 
   Nedir bunlar 
   Demin belirttiğim gibi Ankara'yı karşılıksız bırakmamak... Bir yandan Türkiye'ye tarih konusunda daha iyi sinyaller vermek... Öbür yandan kendi kamuoylarına da Avrupa'nın Türkiye'yi içine alarak akıllıca bir iş yapacağını anlatmak... 
   AB'nin bu saatten sonra topu taca atması, hem kendisinin hem Türkiye'nin çıkarlarına ters düşer. Türkiye'nin gelecek yıl sonunda müzakere tarihi alması ortak çıkarların gereğidir. 
   
      
   
</TEXT>
</DOC>
