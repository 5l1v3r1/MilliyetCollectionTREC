<DOC>
<DOCNO> 176569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sontur31.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Sezer'in iade ettiği orman yasası aynen geçirilecek 
</HEADLINE>
<TEXT>

     Başbakan Recep Tayyip Erdoğan, orman niteliğini yitirmiş arazilerin satışını öngören Anayasa değişikliğinin Meclis'ten aynen geçirilerek Cumhurbaşkanı Ahmet Necdet Sezer'e gönderileceğini bildirdi. 
     Erdoğan, Sakarya'da gerçekleştirilen Bakanlar Kurulu Toplantısı sonrasında yaptığı açıklamanın ardından bir gazetecinin, orman vasfını yitirmiş arazilerin satışını öngören Anayasa değişikliğinin Cumhurbaşkanı Ahmet Necdet Sezer tarafından geri gönderildiğini anımsatarak, bu konuda ne düşündüğünü sorması üzerine, orman yasası diye gündeme gelen 2 B konusunu millete duyurmak istediğini söyledi. Başbakan Erdoğan, şöyle konuştu 
     ''İkinci defa Meclis'ten geçirerek Sayın Cumhurbaşkanımıza gönderdiğimiz bu yasada, Sayın Cumhurbaşkanımız 169. maddenin kaldırılmasını ve 170. maddenin içerisinde bazı değişikliklerin olması gerektiğini gerekçe göstererek, bunu Meclis'e göndermişti. Bizler de 169. maddeyi çıkararak, 170. maddede de Sayın Cumhurbaşkanı'nın talep ettiği değişiklikleri yaparak bu Anayasa değişikliğini gönderdik. 
     Doğrusu ben, tekrar bize, Meclise geri gönderilmesini anlamış değilim ve bundan dolayı da millet adına üzüntümün ne kadar büyük olduğunu anlatmakta zorlanıyorum. Orman vasfını yitirmiş olan ve şu anda üzerinde bir işgalin yaşanmış olduğu bu arazilerin satılmak suretiyle Hazine'ye bir gelir kaydedilme imkanı sağlanacak. Yoksa şu andaki mevcut orman arazilerinin birilerine peşkeş çekilmesine zemin hazırlayacak bir yasal düzenleme getirmiyoruz. 
     Bundan dolayı biz yapmış olduğumuz bu düzenlemenin doğru olduğuna inanıyoruz. Ve tekrar bu yasayı Meclisimizden geçirmek suretiyle Sayın Cumhurbaşkanı'na aynen göndereceğiz. Çünkü bu atılan adım doğrudur. ülkemizin, milletimizin menfaatinedir diye düşünüyoruz.'' 
     
</TEXT>
</DOC>
