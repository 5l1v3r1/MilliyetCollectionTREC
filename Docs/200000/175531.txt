<DOC>
<DOCNO> 175531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sontur08.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Polise "terörist saldırı" uyarısı.. 
</HEADLINE>
<TEXT>

     Topluma Kazandırma Yasası'nın yürürlüğe girmesinin ardından terör saldırılarının artması üzerine, Ankara polisi bu tür saldırılara karşı daha duyarlı olması konusunda uyarıldı. 
     Ankara Emniyet Müdürlüğü İstihbarat ve Terörle Mücadele Şube müdürlüklerince, tüm birimlere gönderilen uyarı yazısında, İstanbul'da DGM servis aracına, Mardin'de polis noktasına, Ankara'da Hakim ve Savcı Adayları Eğitim Merkezi'ne yönelik silahlı ve bombalı saldırılara dikkat çekildi. Terör örgütlerinin başta polis merkezleri olmak üzere, kamu kurum ve kuruluşlarına yönelik saldırılarını devam ettirmeyi planladıkları vurgulanan yazıda, polislerden görev yaparken daha duyarlı olmaları istendi. 
     Bina giriş-çıkışlarına, şüpheli paketlere yönelik daha hassas davranılması ve bu gibi durumlarda uzman ekiplere bilgi verilmesi talimatı verildi. 
     Koruma hizmetlerine yönelik nöbet ve devriye hizmetleri sırasında aksaklıklara meydana verilmemesi kaydedilen uyarı yazısında, ayrıca bu tür olaylara yönelik elde edilecek en küçük istihbari bilgilerin anında ilgili şubelere iletilmesinin önemi vurgulandı. 
     Yazıda, polisin görevi sırasında kendi güvenliğiyle ilgili gerekli tedbirleri alarak hareket etmesi de istendi. 
     
</TEXT>
</DOC>
