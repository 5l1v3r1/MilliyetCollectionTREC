<DOC>
<DOCNO> 162826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/ekonomi/aeko.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇUKUROVA VE KEPEZ'E EL KONDU 
</HEADLINE>
<TEXT>

Enerji Bakanlığı, ÇEAŞ ve Kepez'in imtiyaz sözleşmesini kanun ve yönetmeliklere uymadıkları gerekçesiyle iptal ederken, iletim ve dağıtım tesislerine de el konuldu 
     Tuncay DAĞLI, Fatih KARAÇALI, Neşet KARADAĞ, Ahmet İSTEK, Kadir ZENGİN ADANA, ANTALYA DHA 

     Enerji Bakanlığı, Uzanlar'a ait Rumeli Holding bünyesindeki Çukurova Elektrik ÇEAŞ ve Kepez Elektrik arasında imzalanan imtiyaz sözleşmelerini iptal ederek şirketlere el koydu. 
     İptal kararının hemen ardından jandarma ve polis ortak bir operasyon başlattı ve tesislerin etrafı sarıldı. Baskından iki saat sonra ÇEAŞ Genel Müdürü Zafer Savrun, Genel Müdür Yardımcısı Ahmet Tokgöz, şirket avukatları Ahmet Çolak, Emel Ersan Günaydın ve Hülya Özveren, mali polis ve Ankara'dan gelen yetkililer tarafından dışarıya çıkarılmak istendi. Karşı koymaları üzerine polis zoruyla şirket dışına çıkarıldılar. 
     
     Genel müdür fenalaştı 
     Kepez Elektrik Genel Müdürü Atilla Yılbaş imtiyaz sözleşmesinin iptal edildiğini belirten tebligatı görünce kalp spazmı geçirdi. Kurum doktorunun Yılbaş'ın tebligatı imzalayamayacak durumda olduğunu söylemesi üzerine tebligat, tesisin bulunduğu Santral Mahallesi Muhtarı Mithat Teker'e teslim edildi. El koyma kararının ardından Kepez Elektrik'ten ayrılan Yılbaş, genel müdür yardımcıları, 15'e yakın şirket avukatı ve danışmanla birlikte tekrar santrala gelerek, kapı önünde beklemeye başladı. Genel Müdür Yardımcısı Cevat Aktepe, "Odamdan başıma silah dayanarak çıkartıldım" dedi. 
     Kepez'e gelen TEDAŞ Müessese Müdürü Uyar da saat 12.30'da Kepez Elektrik'i teslim alıp işletmeyi yönetmeye başladıklarını söyledi. Uyar, "Yöneticiler hariç, tüm işçiler bizim yönetimimizdeler ve bizimle beraber çalışıyorlar" dedi. Bu arada Genç Parti Başkanı Cem Uzan da dün Eskişehir'e yapacağı gezi iptal etti. 
     

</TEXT>
</DOC>
