<DOC>
<DOCNO> 150771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sonspo11.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Fenerbahçe taraftarını salona bekliyor... 
</HEADLINE>
<TEXT>

     Futbolda Beşiktaş ile derbi maçına çıkacak Fenerbahçe'de, ezeli maç öncesi gözler, basketbolda bayan ve erkek takımlarının yarın yapacağı maçlara çevrildi. 
     Türkiye Basketbol Ligi'nde Fenerbahçe, Haldun Alagaş Spor Salonu'nda Darüşşafaka ile karşı karşıya gelirken, Türkiye Bayanlar Basketbol Ligi'nde de sarı-lacivertli ekip, play-off yarı final serisinde BOTAŞ Spor ile mücadele edecek. 
     Fenerbahçe Kulübü Basketbol Şubesi Sorumlusu Murat Aşık, sarı-lacivertli taraftarlara çağrıda bulunarak, taraftarların salona gelip takımlarını desteklemelerini istedi. 
     Aşık, bayanlarda geçen sezon şampiyonluğa ulaştıklarını hatırlatarak, ''Geçen senenin şampiyonu takımımız, yarı finalde çok önemli bir mücadeleye çıkıyor. Keza, erkek takımımız da Darüşşafaka ile oynayacağı maçı kazandığı takdirde ligi 4. bitirmeyi garantileyip play-off maçları için büyük bir avantaj elde edecek. Taraftarlarımızın, bu maçlarda bize destek olmasını istiyoruz. Bu basketbol şölenini kaçırmasınlar'' diye konuştu. 
     Bu arada Fenerbahçe Kulübü Başkanı Aziz Yıldırım'ın da yönetim kurulu üyeleriyle birlikte maçı izleyeceği bildirildi. 
     





</TEXT>
</DOC>
