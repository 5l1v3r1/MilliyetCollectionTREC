<DOC>
<DOCNO> 175947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/soneko40.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi Bankası 32.7 trilyon lira net kar açıkladı... 
</HEADLINE>
<TEXT>

     Yapı Kredi Bankası, yılın ilk 6 ayında 32.7 lira net kar elde etti. 
     Banka'dan yapılan açıklamada, 30 Haziran 2003 itibari ile Yapı Kredi'nin bilanço büyüklüğünün 18.7 katrilyon lira seviyesine ulaştığı belirtilerek, bankanın özkaynak büyüklüğünün 2.9 katrilyon lirayı aştığı, sermaye yeterlilik rasyosunun da yüzde 16.3 olarak gerçekleştiği bildirildi. 
     Açıklamaya göre, bankanın 32.7 trilyon lira net kar ettiği 2003 yılının ilk altı aylık döneminde TL mevduatta reel yüzde 2.5 büyüme gerçekleşti. Mevduat toplamı da 12.6 katrilyon lira seviyesine ulaştı. 
     Irak'da yaşanan belirsizliğin sürdüğü bu dönemde bankanın reel kesime desteğini devam ettirdiği ve toplam kredilerinin 7.2 katrilyon liraya ulaşarak, pazar payının yüzde 13.8 olarak gerçekleştiği kaydedildi. 
     Yapı Kredi'nin, son aylardaki ekonomik iyileşme paralelinde artan ticari ve bireysel işlem hacimlerinde de kaliteli ve müşteri odaklı hizmet anlayışıyla birçok alanda pazar payını artırdığı belirtilen açıklamada, özellikle bireysel bankacılık alanında 2003'ün ilk yarısında kredi kartı işlem hacmi pazar payının yüzde 29'dan yüzde 30'a, üye işyeri işlem hacmi pazar payının da yüzde 24'den yüzde 29'a yükseldiği bildirildi. 
     Açıklamada, bankanın ekonomik hareketlenmeyle birlikte gerçek bankacılık alanına yaptığı yatırımların sonucu olarak artan pazar payları paralelinde net ücret ve komisyon gelirlerinde sektördeki lider konumunu sürdürerek yılın ilk altı ayında toplam 205 trilyon lira net bankacılık hizmet geliri ürettiği kaydedildi. 
     
</TEXT>
</DOC>
