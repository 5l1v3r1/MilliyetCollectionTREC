<DOC>
<DOCNO> 163911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/soneko09.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın suyu DanoneSa'dan... 
</HEADLINE>
<TEXT>

     DanoneSa Su Grubu Genel Müdürü Adnan Erem, Irak'a her ay 500 bin dolarlık su ihracatı yaptıklarını belirterek, serbest ticaret başladığında Irak'ta su sektöründeki temel oyunculardan biri olmayı hedeflediklerini bildirdi. 
     Erem, Türkiye'de ambalaj su kategorisinde damacana suyun 4 milyar litre, pet suyun 700 milyon litre, maden suyunun da 160 milyon litrelik pazarı bulunduğunu söyledi. 
     Türkiye'deki su tüketiminin düşüklüğüne değinen Erem, Avrupa'da 120 litre olan yıllık kişi başına su tüketiminin, Türkiye'de henüz 60 litre düzeyinde olduğunu kaydetti. 
     Erem, Türkiye'de en fazla bilinen su markasının ''Hayat'' olduğunu dile getirerek, şu anda ''Flora'' markasıyla damacanada bölgesel olarak çalıştıklarını ve sadece İstanbul ile Ankara'da satış yaptıklarını bildirdi. 
     İzmir İl Özel İdaresi'ne ait Menderes ilçesindeki Şaşal Köyü'ndeki su kaynağının Türkiye'nin en iyi su kaynaklarından biri olduğuna işaret eden Erem, 10 yıllığına 1.6 trilyon liraya kiraladıkları kaynakla ilgili olarak, Sağlık Bakanlığı'ndan üretim izni için gerekli İzmir Büyükşehir Belediyesi Su ve Kanalizasyon İşleri Genel Müdürlüğü onayı ve ruhsatının alındığını söyledi. 
     Erem, Temmuz ayının ikinci haftasında Şaşal damacanaları tüketicilerin beğenisine sunacaklarını bildirdi. 
     
     ''IRAK'A DAİR YENİ PLANLAR YAPACAĞIZ'' 
     Türkiye'de su sektörünün istenen düzeyde ihracat gerçekleştiremediğine dikkat çeken Erem, dünya standartlarında üretim yapılamamasının bu konudaki en büyük engel olduğunu söyledi. 
     DanoneSa Hayat markasının, yüzde 60'lık pay ile Türkiye'nin en büyük su ihracatçısı konumunda bulunduğunu belirten Erem, yıl sonunda 35 milyon litreden fazla Hayat Su ihraç etmeyi öngördüklerini kaydetti. 
     Erem, Türklerin yaşadığı her bölgenin DanoneSa'nın ilgi alanı olduğunu vurgulayarak, şöyle devam etti 
     ''Türklerin bulunduğu her yerde mutlaka Hayat Su satılacak. Dolayısıyla, Almanya ile diğer Avrupa ülkeleri, ihracat yaptığımız ülkelerin başında geliyor. Bunun dışında yakın komşularımızla ilgiliyiz ve bu konuda faaliyetlerimiz devam ediyor. Yakın komşularımız içindeki Irak'ta, savaş sonrasında DanoneSa ve Hayat Su olarak önemli gelişmeler sağladık. Şu anda Irak'a her ay yaklaşık 500 bin dolarlık su ihracatı yapıyoruz. Irak alımlarının tamamı, ancak ABD veya Irak otoriteleri kanalıyla resmi yollardan yapılabiliyor. Henüz serbest ticaret başlamadı. Serbest ticarete dair hazırlıkların yıl sonunda biteceğini bekliyoruz. Biz de yeni yılla birlikte Irak'a dair yeni planlar yapacağız. Irak'ta serbest ticaret başladığında, su sektöründeki temel oyunculardan biri olmayı hedefliyoruz.'' Türkiye'deki maden suyu pazarına da değinen Erem, 160 milyon litrelik pazara en son giren marka olan Akmina'nın 2002'yi ikincilikle kapattığını, 3 yıl içinde ise pazar lideri olmayı öngördüklerini ifade etti. 
     
</TEXT>
</DOC>
