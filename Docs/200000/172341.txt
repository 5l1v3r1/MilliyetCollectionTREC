<DOC>
<DOCNO> 172341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/soneko22.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası'na 255 milyon dolar kredi Kredi ihracatta kullanılacak 
</HEADLINE>
<TEXT>

     Türkiye İş Bankası, uluslararası mali piyasalardan Club Deal yoluyla 225 milyon dolarlık sendikasyon kredisi sağladı. 
     Tamamı ihracatın finansmanında kullandırılacak bir yıl vadeli krediye, toplam 15 uluslararası banka katıldı. 
     Sendikasyon kredisi anlaşması, İş Bankası Genel Müdürü Ersin Özince ve katılımcı bankaların yetkilileri tarafından İş Kuleleri'nde düzenlenen törenle imzalandı. Kredinin imzalanması, şampanyayla kutlandı. 
     Koordinasyonu Standard Chartered Bank tarafından yürütülen 225 milyon dolarlık Club Deal'da, Emporiki Bank of Greece S.A, Deutche Bank AG London, Wachovia Bank National Association, ING BHF-BANK Aktiengesellschaft, Citibank N.A, Alpha Bank A.E, The Bank of Tokyo-Mitsubishi Ltd, Sumitomo Mitsui Banking Corporation Europe Limited, Natexis Banques Populaires, The Bank of New York, WestLB AG London Branch, American Express Bank GmbH, Standard Chartered Bank, UFJ Bank Limited ve JPMorgan Chase Bank düzenleyici bankalar olarak yer aldı. Ersin Özince, 1 yıl vadeli kredinin maliyetinin libor artı 0.75 olduğunu bildirdi. 
     
     ÖZİNCE KREDİ ARTAN GÜVENİN GÖSTERGESİ 

     Türkiye İş Bankası Genel Müdürü Ersin Özince, İş Bankası'nın 15 önde gelen dünya bankasıyla imzaladığı sendikasyon kredi anlaşmasının Türkiye'de yatırım ortamına artan güvenin göstergesi olduğunu söyledi. 
     Özince, anlaşmayla sağlanan 225 milyon dolarlık kredinin İş Bankası'na Türk ihracatçı firmalarına daha fazla finansman sağlama olanağı vereceğini bildirdi. 
     Kredi anlaşmasının imza töreninde konuşan Özince, makroekonomik düzeyde Türkiye'nin durumunun önemli iyileşme gösterdiğini, Nisan sonu ve Haziran sonu itibariyle ekonomik programın bütün parasal hedeflerinin tutturulduğunu, Nisan sonu itibariyle konulan mali hedeflere de ulaşıldığını anlattı. 
     Gelişmelerin Türk ekonomisinin bu yıl sonunda kolayca yüzde 5'lik bir büyüme oranı yakalayabileceğini gösterdiğini belirten Özince ekonomideki bu gelişmelerin yatırımcı güvenini artırdığını vurguladı. 
     Özince, hükümetin mali disiplinin korunması ve yapısal reformların sürdürülmesi taahhüdüne sıkı sıkıya bağlı kalmasının etkilerinin enflasyonun düşmesinde görüldüğünü belirterek, bunun sonucunda faiz oranlarında şimdiden belli bir istikrar sağlandığını bildirdi. 
     İş Bankası Genel Müdürü Özince, ekonomideki bu olumlu gelişmelerin paralelinde Türk bankacılık sektörünün de önemli bir reform ve güçlenme sürecine girdiğini kaydederek, bu yeniden yapılanma sürecinde Türk bankalarının mevzuat ve işleyiş bakımından uluslararası ve AB standartlarına uygun hale geldiğini ifade etti. 
     Özince, dış ticaretin finansmanında büyük deneyimi bulunan İş Bankası'nın alınan bu krediyi ihracatçı firmalara uygun şartlarla kullandıracağını, bunun iç üretimin canlanmasına ve bir bütün olarak Türkiye ekonomisine önemli katkılar yapacağını sözlerine ekledi. 
     
</TEXT>
</DOC>
