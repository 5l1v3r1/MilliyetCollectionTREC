<DOC>
<DOCNO> 197001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sondun04.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri Bakanlığı Hep birlikte çalışmalıyız 
</HEADLINE>
<TEXT>

     ABD Dışişleri Bakanlığı, İstanbul'da düzenlenen yeni terörist saldırıları şiddetle kınadığını belirterek, kurbanların yakınlarına taziyelerini bildirdi. 
     Bakanlık sözcüsü Adam Ereli, düzenlediği basın toplantısında, saldırının hedefinin tek bir ülkeden daha büyük olduğunu söyleyerek, ''Bu saldırı, sınırları, ırkı, dini, kültürü olmayan küresel bir tehdidi temsil ediyor'' diye konuştu. 
     ABD Başkanı George Bush ve İngiltere Başbakanı Tony Blair'in Londra'da yaptıkları açıklamada saldırıları kınadığını belirten Ereli, ABD Dışişleri Bakanı Colin Powell'ın, Dışişleri Bakanı ve Başbakan Yardımcısı Abdullah Gül'ü arayarak, taziyelerini bildirdiğini de söyledi. 
     Ereli, ABD'nin Ankara Büyükelçisi Eric Edelman'ın, Türk hükümetine yardım önerdiğini ve büyükelçilik yetkililerinin Ankara'da kan bağışında bulunduklarını belirtti. 
     Sözcü, İstanbul'daki Amerikan konsolosluğunun normal vize işlemlerini durdurduğunu da kaydetti. 
     Amerikalıların, saldırıların düzenlendiği yerlere gitmemeleri uyarısında bulunulduğunu hatırlatan Ereli, özellikle binaların çökmesi, gaz sızıntısı ihtimallerine dikkat çekti. 
     Ereli, Amerikalıların genel anlamda da dikkatli olması uyarısında bulunarak, ''Saldırı tehdidinin devam ettiğini'' söyledi. 
     
     ''SALDIRILAR, ÖZGÜRLÜK, HOŞGÖRÜ VE İLERLEMEYİ HEDEF ALIYOR'' 
     Türkiye'nin neden hedef alındığı yönündeki sorulara karşılık, ''Teröristlerin kafasının içine girecek değilim'' yanıtını veren Ereli, terörist saldırıların, özgürlük, hoşgörü ve ilerlemeyi hedef aldığını kaydetti. 
     Ereli, mesajın, Avrupa'da, Amerika'da, Asya'da, Afrika'da herkesin çok dikkatli olması ve birleşmesi gerektiği olduğunu, Bush ve Blair'in söylediği gibi ''galip gelineceğini'' söyledi. 
     Bir gazetecinin, Türkiye'nin, terörist saldırı tehdidini azaltmak için ABD ve İsrail ile işbirliğini azaltabileceğine ilişkin sorusu üzerine Ereli, ''Terörizme karşı bütün dünyadaki savaş, ortak bir savaştır. Bunda hepimizin çıkarı var. Hepimiz işbirliği yapmak zorundayız. Türkiye, polis gücü, istihbarat paylaşımı ve Irak'a asker önermekle gösterdiği destekle terörizme karşı kararlılığını gösterdi. Türkler, ne yapmaları gerektiğini biliyorlar ve yapıyorlar. Biz de onları destekliyoruz'' dedi. 
     Terörist saldırıların belli bir politik kararla bağlantılandırılmasının doğru olmadığını belirten Ereli, son 10 yılda teröristlerin izlediği modelin, özgürlük, hoşgörü ve insanlığı destekleyen ideallere saldırmak olduğunu, çünkü bu ideallerin kendi gündemlerine uymadığını söyledi. 
     Ereli, Irak'ta savaştan önce de saldırılar olduğunu, şimdi de terörist saldırıların devam ettiğini kaydederek, teröristlere karşı yapılacak tek şeyin, ''sağlam ve kararlı durarak, acımasızca peşlerinden gitmek'' olduğunu belirtti. 
     Bir gazetecinin, ''Bankaya saldırmanın özgürlükle ne ilgisi var '' sorusu üzerine Ereli, serbest ticaret, açık rekabet, fikirlerin özgür paylaşımı örneklerini verdi. 
     Saldırıların sorumlusunun kim olduğu yönünde pek çok spekülasyon bulunduğuna işaret eden Ereli, terör örgütü El Kaide'ye ilişkin iddialar bulunduğunu, Türk yetkililerin de araştırmasının sürdüğünü kaydetti. 
     Ereli, Bush, Blair ve Türk yetkililerin de söylediği gibi, sorumluların en kısa zamanda adaletin önüne getirileceğini söyledi. 
     Saldırıların, Türkiye'nin AB üyeliğini daha önemli hale getirdiği yönündeki bir soruya karşılık Ereli, ''ABD, AB'nin üyesi değil. Terörizm, Türkiye ve AB'yi bu konuyla bağlantılandıracaksak daha önce de söylediğimiz gibi terörizm sadece belli bir devlete, AB üyelerine karşı bir şey değil. Bu, hepimize yönelik bir tehdit. AB üyesi, NATO üyesi olsun, olmasın. Bunu durdurmak için hep birlikte çalışmalıyız'' dedi. 
     Ereli, Yunanlı bir gazetecinin, bazı güçlerin, Türkiye'deki saldırıyı bahane gösterip hükümete karşı kullanabileceğine ilişkin sorusu üzerine, ''Daha önce de söylediğim gibi bu medeniyete karşı bir saldırı'' yanıtını vererek, bu sözlerin varsayıma dayandığını ve bu görüşleri paylaşmadığını söyledi. 
     Ereli, ''Türkiye'de demokrasi güçlü ve canlı. Bu da Türkiye'nin gücünün bir parçasıdır. Türkiye tamamen demokraside kararlıdır. Türkiye, kendisinin uzun demokrasi tarihine uygun şekilde terörist saldırılara uygun yanıtı verecektir'' dedi. 
     Sözcü, ABD'nin, İngilizlere, eski İstanbul Başkonsolosluğu binasını kullanması için önerdiğini de belirtti. 
     Ereli, Dışişleri Bakan Yardımcısı Richard Armitage'ın Washington'daki İngiliz Büyükelçiği ile temasa geçerek, eski konsolosluk binasını kullanabileceklerini söylediğini kaydetti. 
     Taşındıkları binanın güvenliğinin iyi olduğunu söyleyen Ereli, ''Eğer yararlı ve yaşadıkları trajediyle başetmelerine yardımcı olursa binayı onların kullanımına sunduk'' dedi. 
     
</TEXT>
</DOC>
