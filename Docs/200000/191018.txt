<DOC>
<DOCNO> 191018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/soneko41.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜPRAŞ için teklif verme süresi sona erdi... 
</HEADLINE>
<TEXT>

     Türkiye Petrol Rafinerileri A.Ş'de Tüpraş bulunan yüzde 65.76 oranındaki kamu hissesinin blok satış yoluyla özelleştirilmesi amacıyla açılan ihalede teklif verme süresi sona erdi. 
     Özelleştirme İdaresi'nden verilen teklif sayısı ve firmalar konusunda bir açıklama yapılmadı. 
     7 Haziran 2003 tarihinden itibaren verilen ilanlarla açılan ihalede son teklif tarihi 18 Eylül 2003 olarak belirlenmiş, ardından yapılan uzatma ile 24 Ekim 2003 son teklif olarak açıklanmıştı. 
     12 Nisan 2000 tarihinde yüzde 30.65'lik halka arz ile Tüpraş'ın halka açıklık oranı yüzde 34.24'e ulaşmıştı. 
     
     CİRO HEDEFİ 11 MİLYAR DOLAR 

     Türkiye'de özelleştirme tarihinin en büyük ihalelerinden birini teşkil edecek olan sanayi devi TÜPRAŞ, bu yıl 25 milyon ton dolayında ürün satışı ile cirosunu 11 milyar doların üzerine çıkarmayı hedefliyor. 
     İSO 500 araştırmasında üst üste Türkiye'nin en büyük sanayi kuruluşu seçilen TÜPRAŞ, 2002 yılı itibariyle üretimden satış rakamı 6.8 katrilyon lirayı, yarattığı katma değer ise 9 katrilyon lirayı aşıyor. 
     Hisselerinin yüzde 34.24'ü halka açık olan TÜPRAŞ, İstanbul ve Londra borsalarında işlem görüyor. TÜPRAŞ'ın İstanbul Borsası'ndaki bugünkü kapanış değeri 12 bin 200 liraya göre, şirketin piyasa değeri 3 katrilyon 55 trilyon 111 milyar lira, dolar olarak da 2 milyar 51 milyon dolar düzeyinde bulunuyor. 
     Kamu İktisadi Teşebbüslerinin daha verimli çalışmasını sağlamak amacıyla yapılan düzenlemeler kapsamında, 1983 yılında Türkiye'de kamuya ait rafinerilerin bir çatı altında toplanması kararlaştırıldı. 
     Bu amaçla, 1961 yılından beri faaliyet gösteren İstanbul Petrol Rafinerisi A.Ş'nin İpraş Ana Sözleşmesi, 25 Ekim 1983 tarihinde yapılan Olağanüstü Genel Kurul Toplantısı'nda TÜPRAŞ Ana Sözleşmesi'ne dönüştürüldü ve TÜPRAŞ'ın tescil ve ilanı 16 Kasım 1983 tarihinde tamamlandı. 
     İpraş'ın İzmit Körfezi'nin Tütünçiftlik bölgesinde yaptırmış olduğu İzmit rafinerisinin yanı sıra o tarihe kadar Türkiye Petrolleri A.O.'na TPAO bağlı olarak faaliyet gösteren İzmir ve Batman rafinerileri ile yapımı devam eden Kırıkkale Rafinerisi de yeni kurulan TÜPRAŞ'a devredildi. 
     Özelleştirme Yüksek Kurulu'nun 5 Ekim 2001 tarih, 2001 54 sayılı kararı ile Petkim Petrokimya Holding A.Ş'nin kurduğu ilk kompleks olan Yarımca Tesisleri, TÜPRAŞ'a devredilerek Körfez Petrokimya ve Rafineri Müdürlüğü adını aldı. 
     Türkiye'nin toplam rafinaj kapasitesinin yüzde 86'sına sahip olan Tüpraş'ın 17 Ekim 2003 tarihli verilere göre kayıtlı sermayesi 500 trilyon lira, çıkarılmış sermayesi ise 250.4 trilyon lira. 
     2002 vergi öncesi karı 257.5 trilyon lira ve net karı 173.9 trilyon lira olan TÜPRAŞ'ın 27.6 milyon ton yıl ham petrol işleme kapasitesi, 153 bin ton yıl petrokimya üretim kapasitesi, brüt 2 milyon metreküp ham petrol depolama kapasitesi ile brüt 2.7 milyon metreküp ürün ve ara ürün depolama kapasitesi bulunuyor. 
     Geçen yıl 23.3 milyon ton hampetrol işleyerek 15.5 katrilyon lira brüt satış hasılatına ulaşan TÜPRAŞ, ihracatını önceki yıla göre yüzde 86 oranında artırarak 557 milyon dolara yükseltti. 
     4 bin 500'ün üzerinde çalışanı bulunan şirket, 2003 yılında yüzde 87 kapasite kullanımıyla 24 milyon ton ham petrol işlemeyi, 25 milyon ton ürün satışı gerçekleştirmeyi ve ihracatını yüzde 44 artışla 800 milyon dolara çıkarmayı hedefliyor. 
     
     2003'ÜN İLK 6 AYI 

     TÜPRAŞ, 2003'ün ilk altı ayını 272.5 trilyon lira karla kapattı. Şirket, yılın ilk altı ayında geçen yılın aynı dönemine göre, cirosunu yüzde 42.5, net satışlarını yüzde 52.8 ve net karlılığını ise yüzde 2.830 oranında artırdı. 
     2002 yılının ilk altı ayında işletme faaliyetlerinden 46,4 trilyon lira zarar ederken, 2003 yıllının aynı döneminde yüzde 613 oranında rekor bir artışla işletme karlılığını 238.1 trilyon lira olarak gerçekleştiren kuruluş, 263.9 trilyon lira gelir elde etti. TÜPRAŞ, ilk üç aylık dönemde elde ettiği 294.4 trilyon lira vergi öncesi dönem karını 409.9 trilyon lira olarak gerçekleştirdi. 
     TÜPRAŞ'ın, ilk yarıdaki satışları yurt içine 9.7 milyon ton ve yurt dışına 1.6 milyon ton olmak üzere toplam 11.3 milyon ton oldu. İhracat, yüzde 62 artışla 395 milyon dolar oldu. 
     Genel Müdür Hüsamettin Danış, daha önce yaptığı açıklamada, 25 milyon ton dolayında ürün satışı sonucunda cirosunu 11 milyar doların üzerine çıkaracağını, elde edilen 409.9 trilyon lira vergi öncesi karın finansal değerlendirmesinin de vereceği ivme ile 2003 yılı kar hedeflerinde revizyona gidileceğini bildirmişti. 
     Deniz işletmeciliği yapan DİTAŞ, TÜPRAŞ'ın iştiraki olarak faaliyet gösteriyor. 
     
     LONDRA BORSASI'NDA DA İŞLEM GÖRÜYOR 

     Özelleştirilmesine 10 Temmuz 1990 tarihinde karar verilen TÜPRAŞ'ın hisseleri Başbakanlık Özelleştirme İdaresi Başkanlığı'na devredildi. 1991 yılında şirketin birinci halka arzı gerçekleştirilerek sermayesinin yüzde 2.5'i oranında A grubu hisse senedi halka arz edildi. 
     1999 yılı sonu itibarıyla TÜPRAŞ hisselerinin yaklaşık yüzde 3.58'i İMKB'de işlem görmekte, hisselerin kalan yüzde 96.42'lik bölümü ise Özelleştirme İdaresi Başkanlığı'nın elinde bulunmaktaydı. 2000 yılı Nisan ayında TÜPRAŞ hisselerinin ikinci halka arzının tamamlanmasıyla İstanbul ve Londra Menkul Kıymetler Borsalarında işlem gören A grubu hisselerin toplam sermayeye oranı yüzde 34.24'e yükseldi. 
     TÜPRAŞ'taki yüzde 65.76 oranındaki kamu payının blok satış yoluyla özelleştirilmesi için bu yıl Haziran ayında ilana çıkılırken, son teklif verme tarihi 18 Eylül 2003 olarak belirlenmişti. Ancak yoğun yatırımcı ilgisi nedeniyle son teklif verme tarihi bugüne uzatılmıştı. 
     Ana faaliyet konusu, sahibi olduğu rafinerilerde hampetrol işleyerek Türkiye'nin ihtiyacı olan petrol ürünlerini sağlamak olan şirket, 2000 yılında enerji sektörünün lider kuruluşu ve dünya klasında bir rafineri şirketi olmayı kendisine vizyon edindi. 
     Türkiye'de sivil ve askeri tüm petrol ürünleri ihtiyacını karşılamak, enerji ve petrokimya alanında ilerlemek, hissedarlarına, müşterilerine, topluma ve çevrenin korunmasına katkılarını artırmayı amaçlayan TÜPRAŞ, 2000 yılında yakın, orta ve uzun dönem stratejilerini de belirledi. 
     TÜPRAŞ'ın yakın ve orta dönem stratejilerinin ana unsuru rafinerilerin hampetrol işleme kapasitesinin artırılması, kar optimizasyonu, Avrupa Birliği standardlarında üretim, organizasyon yapısının gözden geçirilmesi ve maliyetlerin düşürülmesi oldu. 
     
</TEXT>
</DOC>
