<DOC>
<DOCNO> 183612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/sonspo03.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst Bu sezon herhalde tüm derbiler gündüz oynanır" 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, yarın Fenerbahçe ile yapacakları derbi maça kazanmak için çıkacaklarını söyledi. 
     Avrupa Şampiyonlar Ligi'nde FC Juventus'a karşı aldıkları yenilginin bu maça etki yapmayacağını ifade eden Ali Dürüst, A.A muhabirine yaptığı açıklamada, şöyle konuştu 
     ''Bizim için her kulvar farklıdır. Avrupa Şampiyonlar Ligi'nde aldığımız sonuçlar ligi etkilemez. Galatasaray'ın futbolcuları 10 senedir bu ligde mücadele ediyor. Avrupa Şampiyonlar Ligi'nde bulunabilmek için bu ligi kazanmak lazım. Şampiyon olmak için bu tip maçları da alman lazım.'' 
     
     ''GERGİN ATMOSFER OLMAZ'' 
     Dürüst, Fenerbahçe ile her yıl 2 derbi oynadıklarını vurgulayarak, ''Bu maçta gergin atmosfer olmaz'' dedi. 
     Gerginlik yaşanması için bir ortamın bulunmadığını anlatan Dürüst, '' Maça büyük bir taraftar kitlesi gelecek. Herkes rahat oturabilecek. Taraftarlarımız yalnızca kendi takımlarını desteklesinler. Takımın yalnızca onların olumlu desteğine ihtiyacı var. Maçın ilk dakikasından 90. dakikasına kadar destek olsunlar'' diye konuştu. 
     Dürüst, Galatasaray taraftarlarının sağduyulu olduğunu da belirterek, ''Yapacakları her hareketin sonuçta kendi kulüplerine zarar vereceğini bilirler. Takımları lehine yapacakları tezahüratlar, hem karşı takımı olumsuz etkiler, hem de takımlarını ateşler'' dedi. 
     
     ''BÜTÜN DERBİLER GÜNDÜZ OYNANABİLİR'' 
     Fenerbahçe ile uzun yıllar sonra gündüz yapılacak bir maçta karşı karşıya geleceklerini hatırlatan Dürüst, şöyle devam etti 
     ''İl Spor Güvenlik Kurulu, bizim dışımızda aldığı kararla maçı gündüze aldı, biz de uyduk. Bizim yapacak birşeyimiz yoktu. Geçmişte İstanbul'daki derbi maçlarda da olaylar çıkmış, otobüslerin camları kırılmış, taraftarlar kavga etmişti. İl Spor Güvenlik Kurulu bu kararının ardından İstanbul'daki diğer derbi maçlar da herhalde gündüz oynanır. Çünkü aynı şartlar oralarda da geçerli. Bu tedbirler emniyeti sağlamak için ise aynı tedbirlerin her yerde alınacağını düşünüyorum.'' 
     
</TEXT>
</DOC>
