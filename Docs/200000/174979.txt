<DOC>
<DOCNO> 174979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sondun01.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
En romantik evlilik... Uzayda ilk düğün gerçekleşti... 
</HEADLINE>
<TEXT>

     Rus kozmonot Yuri Malençenko, yerden yaklaşık 380 kilometre uzaklıkta yapılan ilk uzay düğünüyle Ekaterina Dimitriev ile evlendi. 
     Uçuş giysisinin üzerine papyon takan damat Malençenko ile gelinliği içindeki Dimitriev, Houston'da bulunan NASA'nın Johnson Uzay Merkezi'nde uydu görüntüsü aracılığıyla evlenirken, birbirlerine öpücük göndermeyi ve yüzüklerini iletmeyi ihmal etmediler. 
     Teksaslı Yargıç Bill Yeoman'ın yönettiği nikah töreninde ''düğün marşını'', damadın mürettebatından Ed Lu elektronik klavyeyle çaldı. Teksas yasalarının çiftlerin aynı yerde bulunmadan evlenmesine olanak tanımasıyla amaçlarına ulaşan çiftin nikahı için verilen resepsiyona da yaklaşık 200 davetli katıldı. 
     Ailesi, 3 yaşındayken ABD'ye göç eden gelin Dimitriev, ayrı kaldıkları sürede birbirlerine daha da yakınlaştıklarını, bu nedenle en kısa zamanda evlenmek istediklerini söyledi. 
     Çift, Malençenko uzaydan dönünce, Avustralya'ya balayına gitmeyi ve Ortodoks dini kurallarına göre bir daha evlenmeyi planlıyor. 
     Rus yetkililer, askeri görevlilerin yabancılarla evlenmesine dair kurallar ve yasal işlemler için nikahın Malençenko'nun dünyaya dönmesine kadar ertelenmesi konusunda kozmonotu ikna etmeye çalışmışlardı. 
     Rus Hava Kuvvetleri Komutanı General Vladimir Mikhailov, bir kozmonotun film yıldızı gibi hareket edemeyeceği uyarısında bulunmuştu. 
     Buna karşın, Rus yetkililer sonuçta, gelinle damada tebriklerini sundular, ancak diğer kozmonotlara aynı şeyi yapmamaları uyarısında bulunmayı da ihmal etmediler. 
     
</TEXT>
</DOC>
