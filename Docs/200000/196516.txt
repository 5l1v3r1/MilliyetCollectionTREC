<DOC>
<DOCNO> 196516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/yazar/guclu.html </URL>
<DATE> 2003/11/19/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Yarın, Dünya Çocuk Hakları Günü 
</HEADLINE>
<TEXT>

   
   Dünyada çocuk bayramı olan ender ülkelerden birisiyiz. Kimilerine göre tek ülkeyiz. Peki çocuklara verilen önem sıralamasında kaçıncı sıradayız İlk 10, 20, 30, 50 .. İlk 50'ye giremediğimiz o kadar çok kriter var ki 
   Çocuklar, tüm dünyada çok geç keşfedildi. Son yüzyıla gelinceye kadar çocukluklarını yaşayamadan birer ergen olarak çalışma hayatının içine atıldılar. Küçük bedenleri ağır faturalar ödedi. Ama artık evrensel hakları ve dokunulmazlıkları var. Pek çok ülkede el üstünde tutuluyorlar. Yavaş yavaş da olsa, çok sınırlı da kalsa, bizde de çok önemli bir konuma sahipler. 
   Dünya çocukları ile bizim çocukları kıyaslayabilme açısından, Birleşmiş Milletler tarafından onlara tanınan ve Türkiye olarak bizim de altına imza koyduğumuz, evrensel çocuk haklarına bir göz atalım 
   Tüm çocuklar, hiçbir ayrım gözetmeksizin eşit haklara sahiptir. 
   Evet, bu konuda düşünceniz nedir Tüm çocuklarımız, gerçekten eşit haklara sahip mi 
   Çocuklar sağlıklı yaşamak, güvenlik içinde bulunmak, hiçbir yoksulluk çekmeme hakkına sahiptir. 
   Sizce ne kadar çocuğumuza bu hakkı sunabiliyoruz Yoksulluk sınırındaki milyonlarca ailedeki çocuklarımıza sahip çıkabiliyor muyuz 
   Çocuklar, ihtiyaçlarına ve yeteneklerine uygun bir eğitim ve öğrenim görme hakkına sahiptir. 
   Okuma çağında olmalarına karşın milyonlarca çocuğumuz okula gidemiyor. Gidenlerin ise ne kadarının yeteneklerine uygun eğitim aldıkları meçhul. Yani bu konuda da çağı yakaladık diyemeyiz. 
   Çocuklar, oynama, dinlenme ve sanat etkinliklerinde bulunma hakkına sahiptir. 
   Kulağa bile hoş geliyor. Sizce çocuklarımızın kaçı sanatsal etkinliklerin içerisindedir .. 
   Çocuklar kendilerini ilgilendiren her konuda görüşlerini belirtme ve karara katılma hakkına sahiptir. 
   Yetişkinlere tanınmayan bu hak, çocuklara nasıl tanınır diyenleriniz çıkabilir elbette. Ama hak haktır. 
   Çocuklar şiddetten, istismardan ve sömürüden korunma hakkına sahiptir. 
   Dayağa maruz kalmayan, istismar edilmeyen, hemen her konuda sömürülmeyen kaç çocuğumuz vardır Düşündükçe insanın morali bozuluyor. 
   Çocuklar bilgilere ulaşma ve kendi görüşlerini yayma hakkına sahiptir. 
   Siz hiç çocuklara, aile meclisinde, okulda ya da sokakta bu konuda sen ne düşünüyorsun diye soranı gördünüz mü 
   Çocuklar, özel hayatına ve onuruna saygı gösterilmesi hakkına sahiptir. 
   Ah, ahhh medyanın diline düşmeye görsünler. Hele hele televizyonlara... 
   Çocuklar silahlı çatışmada ve mülteci durumunda özel olarak korunma hakkına sahiptir. 
   Son terör kurbanları arasında maalesef yine çocuklar vardı. Savaşın, şiddetin, terörün en büyük acısını, maalesef her yönü ile hep onlar çekiyor. 
   Engelli çocuklar, hayata aktif bir biçimde katılabilmek için bakım ve destek görme hakkına sahiptir. 
   En çok mağdur olan da onlar. Ne çocukluklarını yaşayabiliyorlar ne de öğrenim haklarından yararlanabiliyorlar. Onları daha ne kadar yok saymaya devam edeceğiz .. 
   Özetin özeti Çocuklar, çok özel varlıklar. Onları anlamadan, onları önemsemeden geleceğe yön vermek mümkün değil. Parlak yarınlar, onlarla kazanılır. 
   
      
   
   
   
</TEXT>
</DOC>
