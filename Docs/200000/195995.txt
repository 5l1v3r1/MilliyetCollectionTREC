<DOC>
<DOCNO> 195995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/guncel/gun07.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mitingde polis kendini vurdu 
</HEADLINE>
<TEXT>

   DEHAP'lı göstericiler polise taş ve bozuk para yağdırdı, bir polis ayağından yaralandı 
      FERİT ASLAN Diyarbakır DHA 
   
   DEHAP'ın Diyarbakır'da düzenlediği mitingde PKK lideri Abdullah Öcalan'ın posterini açıp yürümek isteyen grup polisle çatıştı. Polislerden biri tabancasının ateş alması sonucu ayağından yaralandı.İstasyon Meydanı'nda saat 10.00'da başlayan mitinge, yaklaşık 5000 kişi katıldı. DEHAP Genel Başkan Yardımcısı Kemal Peköz ile partili belediye başkanlarını miting alanına getiren otobüs polis tarafından aranmak istenince gerginlik yaşandı. 
   Diyarbakır Emniyet Müdürü Atilla Çınar'ın gelmesiyle aramadan vazgeçildi, ancak otobüs miting alanına alındı. Daha sonra grup, sivil polislerin alandan çıkmasını istedi. Tartışmanın ardından polislere taş ve bozuk para yağdırınca, sivil polisler alandan ayrıldı. 1500 kişilik bir grubu durduran polis, gösterinin izinsiz olduğunu söyledi. Göstericiler polise taş atınca, Çevik Kuvvet müdahale etti. Bu sırada iki kez havaya uyarı ateşi açıldı, arbede sırasında belindeki tabanca ateş alan bir polis memuru ayağından yaralandı. 
   
   
   
   
   
</TEXT>
</DOC>
