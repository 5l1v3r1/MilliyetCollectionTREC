<DOC>
<DOCNO> 156157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/soneko10.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardemir'in gözü Irak'ta... 
</HEADLINE>
<TEXT>

     Karabük Demir ve Çelik Fabrikaları KARDEMİR A.Ş Yönetim Kurulu Başkan Vekili Kamil Güleç, ''Savaş nedeniyle 15 milyon dolar civarındaki 45 bin tonluk ray ihracatını gerçekleştiremediğimiz Irak'ın, yeniden yapılandırılması çalışmalarına malzeme gönderebilmek için teşebbüste bulunacağız'' dedi. 
     Güleç, savaş öncesinde Irak'a ihraç etmeyi planladıkları 18 metre uzunluğundaki rayları, yeniden yapılandırılması tamamlandıktan sonra bu ülkeye satmak için gerekli girişimlerde bulunacaklarını söyledi. 
     İnşaat sektöründeki hareketliliğin fabrikalarına da olumlu yansımasına karşın, son zamanlarda belirli bir durgunluk yaşandığını belirten Güleç, şöyle konuştu 
     ''Fabrikamız, şu an yüzde 90 kapasiteyle çalışıyor. Biz yönetime geldiğimizde, bu oran yüzde 25 dolaylarındaydı. Savaş nedeniyle 15 milyon dolar civarındaki 45 bin tonluk ray ihracatını gerçekleştiremediğimiz Irak'ın, yeniden yapılandırılması çalışmalarına malzeme gönderebilmek için teşebbüsler yapacağız. Gelişmeleri de yakından takip ediyoruz. Çünkü, istenilen ürünlerin tesliminin ardından 100 bin ton daha rayın ihracı söz konusuydu.'' Güleç, fabrikanın modern ve rekabet edebilir bir tesis haline dönüşmesiyle, her çeşit ray, profil ve makine imalat çeliğini ihraç etme imkanı doğacağına işaret ederken, şöyle devam etti 
     ''Fakat Çin'i saran SARS Virüsü bizi Türkiye'deki bazı sektörlerin tersine olumsuz etkiledi. Uzakdoğu'daki ihracat olayı bittiğinden, demir çelik sektöründekiler iç piyasaya yönelmek zorunda kaldı. Bundan dolayı da rekabet ve talebin yetmemesinden dolayı sıkıntı yaşanıyor.'' 
     
     ''BORÇ YAPILANDIRILMASI'' 
     KARDEMİR'in ''kamu kuruluşlarına olan 80 milyon dolar civarındaki borçlarının yapılandırılmasına bakanlık tarafından onay verildiğine'' dair, bölge milletvekillerinden duyumlar aldıklarını belirten Güleç, şöyle dedi 
     ''Geçen yılın Temmuz ayında çıkan kararnamede yazan performans kriterleri raporlarının olumlu çıkması sonucu, borç yapılandırılmasına onay verildiğini duyduk. Ancak bize ulaşan resmi bir tebligat yok. Borç yapılandırılmasının gerçekleşmesi durumunda, 3 yıl ödemesiz borçları 10 yıl vadeye yayacağız. Fabrikamızla ilgili 10 aylık süreçte Türkiye Kalkınma Bankası uzmanları, performans kriterlerine uyulup uyulmadığına dair 3 kez rapor tuttu. Bu sürede fabrikamızı iyi bir performansa kavuşturup faaliyet geliri elde etmeseydik, borç yapılandırılmasına izin verilmesi mümkün olmayabilirdi. Şu anda, ayrıca dış borçlarımızı yapılandırma çalışmalarını da olumlu şekilde sürdürüyoruz.'' 
     
</TEXT>
</DOC>
