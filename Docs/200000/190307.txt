<DOC>
<DOCNO> 190307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/siyaset/siy20.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   AKP'li kadınlar ikiye bölündü    Cumhurbaşkanı Ahmet Necdet Sezer'in Cumhuriyet resepsiyonu için farklı davetiye göndermesi, AKP'li kadın milletvekillerini böldü. İşte AKP'li kadın milletvekillerinin görüşleri 
   Devlet Bakanı Güldal Akşit 29 Ekim'de yurtdışında olacağım. Burada olsaydım katılırdım. 
   Ayhan Zeynep Tekin Adana Davetiye ayrımı Sezer'in inisiyatifi. 29 Ekim'i seçim bölgemde geçireceğim. Ankara'da kalsaydım katılırdım. 
   Reyhan Balandı Afyon Resepsiyona eşimle katılacağım. 
   Fatma Şahin Gaziantep Cumhurbaşkanlığı'nın ayrım yapmaması gerekirdi. O makama yakışmadığını düşünüyorum. 
   Nimet Çubukçu İstanbul CHP ile AKP arasında bu şekilde ayrım yapılmasını hoş karşılamıyorum. Her şeyden önce hepimizin bayramı ve hepimizin kutlamaya hakkı var. Milleti temsil ediyoruz, dolayısıyla seçmenlere karşı saygısızlık diye düşünüyorum. 
   
   Erdoğan ABD Kürtlere takıldı    Başbakan Recep Tayyip Erdoğan başkanlığında önceki gece toplanan AKP MYK'da üyeler, "gönderin" talebinde bulunmasına rağmen ABD'nin son günlerde isteksiz davranmasının arkasında Irak'taki Kürt grupların etkin olabileceğini söyledi. Bu görüşe katılan Erdoğan da ABD'nin bölgedeki gruplarla pazarlıklarını sürdürdüğünü belirterek "ABD'nin Türk askeriyle ilgili kararsızlığında bu görüşmeler etkili. Biz de istenmediğimiz yere asker göndermeyiz. ABD'nin tavrına göre karar vereceğiz." Dışişleri Bakanı Abdullah Gül de Türkiye'nin arzu ettiği şartların yerine gelmesi halinde asker gönderileceğini vurgulayarak "Bu otomatik olacak, ne olursa olsun Türk askeri her şartta gidecek anlamına gelmiyor" dedi. 
   
   Korutürk, Irak Özel Temsilcisi    Hükümet, 6. Cumhurbaşkanı Fahri Korutürk'ün oğlu Büyükelçi Osman Taner Korutürk'ü Türkiye'nin Irak Özel Temsilcisi olarak atadı. Korutürk'ün atanmasına ilişkin Bakanlar Kurulu kararı dün Resmi Gazete'de yayımlandı. Korutürk, Irak'ın yeniden yapılandırılması için yürütülen çalışmalarda Türkiye'nin yapılabileceği katkılarla ilgili her türlü faaliyetin eşgüdümünü sağlayacak. Korutürk, ilgili kurum ve kuruluşların görev, yetki ve sorumlulukları saklı kalmak kaydıyla yabancı devletler ve uluslararası kuruluşlar nezdinde temaslarda bulunacak. Temsilcilik Merkezi'nin Ankara'da olması planlanırken, Korutürk ve ekibi sık sık yurtdışı seyahati yapacak. 
   
   Gül'ün adamı kızağa çekildi    58. Abdullah Gül hükümeti döneminde Başbakanlık Müsteşarlığı'na getirilen Fikret Üçcan, görevden alındı. Üçcan'ın yerine yerine Başbakan Recep Tayyip Erdoğan'ın Başdanış-manı Prof. Dr. Ömer Dinçer atandı. 
   Cumhurbaşkanı Sezer'in atamasını onayladığı Dinçer, Başbakanlık Başdanışmanı olarak, Kamu Yönetimi Reformu çalışmalarının koordinasyonunu yürütüyordu. 
   
   149.turda sonuç yok    Yargıtay 8. Ceza Dairesi Başkanlığı için yapılan seçimlerin üzerinden altı ay geçmesine ve yasa değişikliğine rağmen 149. turda da yine sonuç alınamadı. Naci Ünver'in 24 Mart'ta emekliye ayrılmasının ardından 30 Mart'ta başlayan seçimlerde Serpil Çetinkol, Zeki Aslan ve Yusuf Kenan Doğan aday oldu. Çetinkol'un bir süre sonra çekilmesiyle Doğan ve Aslan arasında süren yarış 115 tura rağmen hiçbir üyenin salt çoğunluk olan 126 oy alamaması üzerine sonuçlanmadı. 
   
   Milletin vekilleri kabul ederse kim, ne diyebilir    Süleyman Demirel, Cumhurbaşkanı Sezer'in Cumhuriyet Bayramı resepsiyonunda çifte davetiye uygulaması yapmasıyla ilgili soruları, "Her yiğidin yoğurt yiyişi ayrı" diyerek yanıtlamadı. Kendisinin hiç böyle bir şey yapmadığını vurgulayan Demirel, "Evvela milletvekilleri reaksiyonunu ortaya koyacak. Kabullenirlerse kimsenin ne diyeceği var " dedi. 
   
   
   
</TEXT>
</DOC>
