<DOC>
<DOCNO> 186997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sondun26.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Nobel ödülü sahiplerinden Abrikosov ''Çalışmayı yıllar önce yaptık" 
</HEADLINE>
<TEXT>

     2003 Nobel Fizik Ödülü'nü kazananlardan 75 yaşındaki Rus kökenli Amerikan vatandaşı Aleksey A. Abrikosov, ödülü paylaşan diğer bilim adamlarıyla söz konusu çalışmaları bugünkünden çok farklı bir ortamda yıllar önce yaptıklarını söyledi. 
     Abrikosov, Illinois eyaletinin Lemont kentindeki evinde yaptığı açıklamada, ''Hepimizin ortak yönü, Nobel Ödülü verilen buluşlarımızın yıllar önce yapılmış olması. Bizler oldukça yaşlı insanlarız'' dedi. 
     Aleksey A. Abrikosov, çalışmalarının çoğunu bilgisayın henüz kullanılmadığı dönemlerde yaptıklarını belirtti. 
     2003 Nobel Fizik Ödülü'nü Rus kökenli Amerikan vatandaşı Aleksey A. Abrikosov ile birlikte 87 yaşındaki Rus Vitali L. Ginzburg ve 65 yaşındaki İngiliz-Amerikan vatandaşı Anthony J. Leggett, kuantum fiziğindeki süperiletkenlik ve süperakışkanlıkla ilgili çalışmalarıyla kazanmıştı. 
     
     Hayalim kalmadı 

     Ginzburg, Nobel ödülü alma hayalinin uzun zamandan beri kalmamış olduğunu söyledi. 
     87 yaşındaki Ginzburg, ödülü aldıktan sonra telefonla yaptığı açıklamada, ''Beni 30 yıldır aday gösteriyorlar. Bu açıdan beklenmedik bir şey değildi. Ancak artık bunu bana vermeyecekler diyordum. Çünkü birçok aday vardı. Dolayısıyla uzun zamandan beri bu konuyu unutmuştum'' diye konuştu. 
     Ödülü nasıl kutlamayı düşündüğünün sorulması üzerine de Ginzbung, ''Henüz bu konuda bir şey düşünmedim. Şimdi bir makale yazmayı planlıyorum ve eğer sağlığım elverirse İsveç'e gideceğim'' dedi. 
     2003 Nobel Fizik Ödülü'nü Rus kökenli Amerikan vatandaşı Aleksey A. Abrikosov, Rus Vitali L. Ginzburg ve İngiliz-Amerikan vatandaşı Anthony J. Leggett, kuantum fiziğindeki süperiletkenlik ve süperakışkanlıkla ilgili çalışmalarıyla kazanmışlardı. 
     
</TEXT>
</DOC>
