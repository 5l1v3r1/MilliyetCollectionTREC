<DOC>
<DOCNO> 190728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/soneko26.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Tüpraş ve Tekel ile ilgili fiyat telaffuz etmek doğru değil 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, özelleştirme kapsamındaki TÜPRAŞ ve TEKEL'in fiyatının ne olacağıyla ilgili bir açıklamanın tekliflerden önce ifade edilmesinin doğru olmadığını belirterek, ''Hatta suç teşkil eder. İhaleye fesat karıştırma anlamına bile gelebilir'' dedi. 
     19. İSEDAK Toplantısı'nın kapanış oturumunun ardından gazetecilerin sorularını yanıtlayan Şener, özelleştirme programı kapsamında olan Tüpraş ve Tekel için nasıl bir fiyat düşünüldüğünün sorulması üzerine, şunları kaydetti 
     ''Kamuoyunda bir kamu kuruluşunun özelleştirilmesi gündeme geldiğinde, fiyatıyla birlikte değerlendirmeye alınmaktadır. Herhangi bir KİT eğer satışa çıkarılmışsa, basın, kamuoyu bunun fiyatının ne olacağını sormaktadır. İhaleler tamamlanmadan bu tip sorular bize de sorulmaktadır. 
     Ancak şu bilinmelidir ki, TÜPRAŞ da TEKEL de önemli kuruluşlardır. Ancak bunların fiyatının ne olacağıyla ilgili bir açıklamayı tekliflerden önce ifade etmek doğru değildir. Hatta suç teşkil eder. İhaleye fesat karıştırma anlamına bile gelebilir. Onun için biz iyi değer bulacağına inanıyoruz. Bunun da ötesinde gerek TÜPRAŞ'ın, gerekse TEKEL'in özelleştirilmesinin, ekonominin rasyonelleşmesi ve kaynakların verimli kullanılması açısından önemli katkılar doğuracağına inanıyor ve bunu bekliyoruz.'' Şener, bir gazetecinin hükümetin hedeflediği 4 milyar dolar özelleştirme gelirine ulaşıp ulaşamayacağını sorması üzerine de, özelleştirme programında ve özelleştirme takviminde herhangi bir aksamanın söz konusu olmadığını, programın kararlılıkla yürümekte olduğunu dile getirdi. 
     Başbakan Yardımcısı Şener, ''Önümüzdeki ilk aylarda özelleştirmenin göstergesi olan rakamlarda büyük sıçramalar beklemek lazım'' dedi. 
     
</TEXT>
</DOC>
