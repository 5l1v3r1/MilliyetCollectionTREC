<DOC>
<DOCNO> 171212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sonspo25.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Uslanan fanatiklere af, olay çıkartanlara ceza geldi... 
</HEADLINE>
<TEXT>

     Bursa'da geçen sezon Trabzonspor ile yapılan maçta çıkardıkları olay nedeniyle 1 yıl boyunca statlara alınmama cezası verilen Bursalı 39 holigan, İl Spor Güvenlik Kurulu tarafından oybirliğiyle affedildi. 
     Toplantıda, Altay maçında olay çıkartan 4 Bursasporlu taraftarın ise 1 yıl süreyle statlara alınmamasına karar verildi. 
     Bursa Valisi Oğuz Kağan Köksal başkanlığında, Vali Yardımcısı Özay Peker, Jandarma Alay Komutanı Albay Arif Çetin, Emniyet Müdürü Reşat Altay, Bursasporlu yöneticiler, Taraftarlar Derneği Başkanları'nın katılımıyla yapılan İl Spor Güvenlik Kurulu toplantısında, sezon öncesi statlarda alınacak önlemler ele belirlendi. 
     Müsabakalar öncesinde stat çevrelerinde, alkol satışı yasaklanmasının, maçlara delici, kesici alet ve bozuk para, maytap ve patlayıcı maddeyle taraftar alınmamasının kararlaştırıldığı toplantıda, kötü tezahüratın önlenebilmesi için bu tür tezahüratta bulunanların polis kamerasıyla tespit edileceği bildirildi. 
     Taraftarların organize bir şekilde deplasmanlara gitmesinin önlenmesinin öngörüldüğü toplantıda, maçlarda olay çıkartan taraftarların durumları da ele alındı. 
     Vali Köksal, kurulun, spor müsabakalarının huzurlu bir şekilde yapılması için çalıştığını belirterek, söz konusu 39 kişinin cezasının yeniden aynı şekilde davranmayacaklarına ikna oldukları için kaldırıldığını, bu kişilerin olaylara katılımının tekrarlanması halinde cezaların katlanarak uygulanacağını belirtti. 
     
</TEXT>
</DOC>
