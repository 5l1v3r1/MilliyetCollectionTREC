<DOC>
<DOCNO> 156697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sontur21.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan "Yeni olan biziz. AKP eskidir, işbirlikçidir" 
</HEADLINE>
<TEXT>

     SP Genel Başkanı Necmettin Erbakan, ''Yeni olan biziz. AKP eskidir, işbirlikçidir, IMF'cidir'' dedi. 
     Erbakan, partisinin genel merkezinde düzenlediği basın toplantısında, SP 1. Olağan Büyük Kongresi'nden sonra oluşan Genel İdare Kurulu'nun GİK yaptığı toplantının ardından oluşan Başkanlık Divanı'nın üyelerini ve genel başkan danışmanlarını açıkladı. Buna göre, SP Başkanlık Divanı şu isimlerden oluştu 
     ''Koordinatör Genel Başkan Yardımcısı Recai Kutan, Teşkilat Başkanı Genel Başkan Yardımcısı Lütfü Esengün, Siyasi İşler Başkanı Genel Başkan Yardımcısı Mehmet Bekaroğlu, Seçim İşleri Başkanı Genel Başkan Yardımcısı Ahmet Sünnetçioğlu, Tanıtma Başkanı Genel Başkan Yardımcısı Teoman Rıza Güneri, Halkla İlişkiler Başkanı Genel Başkan Yardımcısı Şevket Kazan, Mahalli İdareler Başkanı Genel Başkan Yardımcısı Cevat Ayhan, Dış İlişkiler Başkanı Genel Başkan Yardımcısı Temel Karamollaoğlu, Ekonomik ve Sosyal İlişkiler Başkanı Genel Başkan Yardımcısı Ertan Yülek, Eğitim Başkanı Genel Başkan Yardımcısı Mete Gündoğan, Genel Sekreter Suat Pamukçu, Genel Muhasip Mustafa Geçer, Denetçiler Şeref Malkoç ve Hüsamettin Korkutata.'' Genel başkan danışmanları ise Ahmet Tekdal, Arif Ersoy, Fehim Adak, Lütfü Doğan, Numan Kurtulmuş, Oğuzhan Asiltürk, Sacit Günbey, Süleyman Arif Emre, Yasin Hatipoğlu, Zeki Korkusuz'dan oluştu. 
     
     YEREL SEÇİMİN ARDINDAN BÜYÜK SEÇİMLER... 
     Büyük kongrede milletin ''2. şahlanış dönemini'' başlattığını savunan Erbakan, GİK'in ayda bir kere, yedek üyeleri ile birlikte de 3 ayda bir kere mutlaka toplanacağını söyledi. 
     Kongrede GİK'in 19 üyesinin, Başkanlık Divanı'nın da 7 üyesinin yenilendiğini ifade eden Erbakan, ''Yeni çalışma dönemimizin özellikleri tecrübe, yenilenme ve dinamizmdir. Yöneticilerin bütünü hidayet, feraset ve dirayeti temsil ediyor'' dedi. 
     AK Parti'nin, iktidarda bulunduğu 6 ay içinde eskidiğini ve yıprandığını ifade eden Erbakan, ''Yeni olan biziz. AKP eskidir, işbirlikçidir, IMF'cidir'' görüşünü dile getirdi. 
     Partisinin yerel seçimlerde başarılı olacağını kaydeden Erbakan, ''Yerel seçimlerin ardından çok fazla uzak sürmeyeceği belli olan büyük seçimler de gelecektir'' iddiasında bulundu. 
     
     ÇÖZÜM, DEMOKRATİK OLACAK 
     Gazetecilerin sorularını da yanıtlayan Erbakan, ''İngiltere'de bir kuruluşun raporuna göre, Türkiye'de darbe olabileceği söyleniyor. Sizce bu mümkün mü '' sorusu üzerine, ''Türkiyemiz demokratik bir ülkedir. Meselelerini demokrasi içerisinde çözmektedir ve şanlı ordumuz da kendi görevleriyle meşgul olmaktadır. Bugünkü durumdan halkımız memnun değildir ama çözüm demokratik olacaktır'' dedi. ''Yargıtay'da görülmeyi bekleyen bir davanız var. Bunun için AK Parti'den yardım istediğiniz haberleri doğru mu '' sorusuna Erbakan, şöyle yanıt verdi 
     ''Yargıtay üyelerimizin hukukun gereklerini yerine getireceklerine inanıyoruz. Bu sebepten dolayıdır ki, bu söylenmiş olanlar basının kendi ağzındandır. Kaldı ki, işbaşında bulunan arkadaşlarımızdan çeşitli memleket konuları hakkında ricalarda bulunmak, bütün milletin en doğal hakkıdır. Böyle bir şey olmuş olsaydı dahi yadırganmaz.'' Erbakan, ''SP'ye genel başkan olmanız AK Parti'deki dengeleri değiştirir mi '' sorusuna, ''Onu AKP'ye sorun'' karşılığını verdi. 
     SP Genel Başkanı Erbakan, bir gazetecinin, ''Başbakan Erdoğan, iki kızını ABD'de okutuyor. Siz başbakan olsaydınız ne yapardınız '' sorusuna, ''İnşallah yakında oluruz. Ne yapacağımızı da görürsünüz'' karşılığını verdi. Genel Başkan Danışmanı Yasin Hatipoğlu, soruların ardından Kongre Divan Kurulu adına Erbakan'a başarı plaketi, Kutan'a da bir teşekkür plaketi sundu. Hatipoğlu, Kutan'a plaketini verirken gözyaşlarını tutamadı. 
     Daha sonra, SP Başkanlık Divanı, Genel Başkan Erbakan'ın başkanlığında ilk toplantısını yaptı. 
     
</TEXT>
</DOC>
