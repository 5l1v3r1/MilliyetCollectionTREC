<DOC>
<DOCNO> 166913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur18.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaymakamdan evli çiftlere İyi bir cinsellik için incir yiyin... 
</HEADLINE>
<TEXT>

     Aydın'ın İncirliova İlçesi Kaymakamı Kamil Köten, evli çiftlere incir yemeleri konusunda tavsiyede bulunarak, ''Sağlıklı bir evlilik, mutlu bir cinsel yaşam için, çiftleri incir yemeye davet ediyorum'' dedi. 
     Çeşitli dönemlerde incirin tanıtımı için etkinlikler düzenleyen, inciri ''doğal viagra'' olarak adlandıran ve dördüncü çocuğunun olması için her gün incir yediğini açıklayan Kaymakam Köten, herkesin bol, bol incir yemesini tavsiye etti. 
     Kaymakam Köten, incirin hem erkeğin hem de kadının cinsel gücünü artırdığını belirterek, şunları söyledi 
     ''Yapay viagralar saman alevi gibi gelip geçer. Ancak insanın yaşadığı yerde büyüyen ve gelişen doğal viagra olarak adlandırdığımız incirin modası hiçbir zaman geçmez. Evlilikte cinsellik çok önemlidir. Cinsel isteğin bittiği yerde, evlilik çatırdar. Son zamanlarda boşanmalarda artış olduğunu görüyoruz. Bunun sebebi evli çiftlerin heyecanının azalmasıdır. Ben sağlıklı bir evlilik, mutlu bir cinsel yaşam için, çiftleri incir yemeye davet ediyorum.'' İncirin, cildi güzelleştirdiğini, kansızlığı giderdiğini, kalsiyum yönünden vücutta zenginlik oluşturduğunu belirten Kaymakam Köten, ''Sporcular için incir, vazgeçilmez bir protein maddesi. Futbolculara, kamp dönemlerinde yedikleri her yemek sonrası incir yemelerini öneriyorum'' dedi. 
     
</TEXT>
</DOC>
