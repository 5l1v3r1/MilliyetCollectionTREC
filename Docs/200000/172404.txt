<DOC>
<DOCNO> 172404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sontur20.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayatını çalılar kurtardı... 
</HEADLINE>
<TEXT>

     Bursa'nın merkez Osmangazi İlçesi'nde, komşusuna giderken tansiyonu düşen kadın, dik yamaca birkaç metre kala çalılara takıldı. Kaburga kemikleri çatlayan kadın, itfaiye ve sağlık ekiplerinin ortak çalışması sonucu bulunduğu yerden kurtarıldı. 
     Alınan bilgiye göre, Maksem Mahallesi'ndeki komşusuna gitmek üzere yola çıkan Şerife Azman 48 , dik bir yamacın yanındaki yolda giderken, tansiyonunun düşmesi sonucu düştü. Yuvarlanmaya başlayan Azman, yaklaşık 10 metre yükseklikteki yamacın dik kısmına birkaç metre kala çalılara takılarak durabildi. 
     Azman'ı bulunduğu yerden kurtarmak isteyen vatandaşlar, bu girişimlerinde başarılı olamayınca itfaiyeden yardım istendi. Kısa süre içinde sağlık personeli ile birlikte olay yerine gelen Bursa Büyükşehir Belediyesi İtfaiye Daire Başkanlığı'ne bağlı ekipler, kadının bulunduğu yere güçlükle inebildi. Ekipler, uzun uğraşlar sonucu sedyeye yatırdıkları Azman'ı ip yardımıyla çekerek yola çıkartmayı başardılar. 
     Kaburgalarında çatlak olduğu tespit edilen Azman, SSK Bursa Bölge Hastanesi'nde tedavi altına alındı. 
     
</TEXT>
</DOC>
