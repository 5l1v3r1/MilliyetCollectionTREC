<DOC>
<DOCNO> 176693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sondun19.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Taha Yasin Ramazan Musul'da yakalandı... 
</HEADLINE>
<TEXT>

     Eski Irak Devlet Başkan Yardımcısı Taha Yasin Ramazan'ın bugün Musul'da ele geçirildiği bildirildi. 
     Erbil'de AFP muhabirine açıklama yapan Irak Kürdistan Yurtseverler Birliği IKYB yetkilisi, eski lider Saddam Hüseyin'in yardımcısı Ramazan'ın, peşmergeler tarafından Musul'da ele geçirildikten sonra Amerikan kuvvetlerine teslim edildiğini söyledi. 
     ABD'nin 55 kişilik arananlar listesinin 38. sırasında bulunan Ramazan, hazırlanan iskambil destesinin de ''Karo 10'lusu'' idi. 
     
     Nasıl yakalandı 

     IKYB sözcüsü Adil Murad, Bağdat'ta Reuters'e verdiği demeçte, Taha Yasin Ramazan'ın siyasi partiler ve yerel halkın işbirliği sonucu yakalandığını belirtti. 
     IKYB'nin Londra'daki sözcüsü Farko Mahmud da Ramazan'ın dün yakalandığını ve Süleymaniye'ye gönderildiğini söyledi. 
     Saddam tarafından 1991 yılında yardımcı yapılan Ramazan, Baas rejiminin aldığı önemli kararların hepsine katılmıştı. 
     Saddam'ın oğulları Uday ve Kusay da 22 Temmuz'da Musul'da kıstırıldıkları evde öldürülmüşlerdi. 
     

     
</TEXT>
</DOC>
