<DOC>
<DOCNO> 158902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sontur27.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Demir Demirkan Oylama sırasında Sertab'la sürekli görüştük 
</HEADLINE>
<TEXT>

     Türkiye'nin 48. Eurovision Şarkı Yarışması'nda birinciliği kazandığı şarkının bestecisi ve söz yazarı Demir Demirkan, oylama sırasında Sertab Erener ile sürekli telefonla görüştüklerini ve yaşadıkları stresin ikisini de çok yorduğunu söyledi. 
     Demirkan, kendisinin bestelediği ve Sertab Erener'in yorumladığı 'Every Way That I Can' adlı şarkıyla Türkiye'nin kazandığı birinciliği, ''şahane'' diyerek nitelendirdi. 
     Özel işleri nedeniyle Letonya'ya gidemediğini belirten Demirkan, yarışmayı evinde arkadaşlarıyla izlediğini anlattı. Yarışmadan önce yapılan tüm yorumların Sertab Erener'in birinci olacağı yönünde olduğunu kaydeden Demirkan, yaşadıkları gergin saatleri şöyle anlattı 
     ''Birincilikten çok emindik. Tüm yorumlar, herşey Sertab'ın birinci olacağını gösteriyordu. Ancak yarışmada, diğer yarışmacıların bayağı iyi hazırlanmış olduklarını gördüm. Olmayacak mı, diye bir heyecan yaşadık... Ondan sonra Belçika atak yaptı, delirmek üzereydik. 
     Belçika ile aramız açılır gibi oldu, Sertab aradı... Sesi moralsiz geliyordu, 'birinciliği kaybettik galiba' dedi. Hepimiz susar gibi olduk. Ama Slovenya sağolsun... 
     Çok emin olduğunuz bir şeyin bir an olmayacağını düşündüğünüzde büyük bir hayal kırıklığı yaşarsınız. Ancak o hayal kırıklığını yaşadıktan sonra tekrar başarmak, ikimize de inanılmaz geldi. Aslına bakarsanız, yarışmayı seyrederken yaşadığımız stres, beni de Sertab'ı da çok yordu. 
     Buna rağmen, 'bir daha olsa yapar mısın ' deseler, vallahi yaparım. Biz çok eğlendik. Türkiye adına olsun, TRT adına olsun çok büyük adımlar attık, çok mutluyuz. '' 
     
     TÜYLERİN DİKEN DİKEN OLDUĞU AN 
     Kıbrıs'ın oyları açıklanırken ''tüylerinin diken diken olduğunu'' dile getiren Demirkan, ''Kıbrıs'ın oylarını açıklayan kişi 'barış için Türkiye'ye 8 puan' dediği zaman bayağı ürperdim'' diye konuştu. 
     Romanya ve İspanya'nın şarkılarını beğendiğini de ifade eden Demirkan, Rusya adına yarışan TATU'da büyük hayal kırıklığı yaşadığını söyledi. 
     TATU'dan yarışma sırasında bir skandal beklediğini vurgulayan Demirkan, ''Çünkü onların olayı buydu... Nereye katıldılarsa kuralları yok etmek gibi tavırları var ve bunu yapmadıkları için şaşırdım'' dedi. TATU'nun dünyaca ünlü bir grup olduğunu kaydeden Demirkan, grubun yarışmaya katılmasının tek nedeninin promosyon olduğunu ve bir skandal yaratmadıkları için de performanslarının parlak olmadığını ifade etti. 
     
     SPEKÜLASYONLARA SON NOKTA 
     Bestelerini kendisi için yaptığını, bunun dışında bir tek Sertab Erener'e beste verdiğini anlatan Demirkan, ''Sertab'a yaptığım besteler, benim Sertab için doğru olduğunu düşündüğüm doğrultuda'' diye konuştu. Besteyi yaparken, Sertab Erener'i Avrupa'da nasıl var edebileceğini düşündüğünü belirten Demirkan, şarkının çok başarılı olduğunu söyledi. 
     Demirkan, yarışma öncesi İngilizce sözleri nedeniyle şarkıyla ilgili yapılan spekülasyonları hatırlatması üzerine, ''Şarkı kazandı, Türkiye kazandı, Sertab kazandı, seneye Eurovision Türkiye'de yapılacak, daha ne istiyoruz...'' diye konuştu. 
     
</TEXT>
</DOC>
