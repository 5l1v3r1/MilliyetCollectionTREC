<DOC>
<DOCNO> 196224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/ekonomi/eko09.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Büyüme bekleyişleri, tahmini aştı' 
</HEADLINE>
<TEXT>

   ANKARA Milliyet 
   
   Merkez Bankası, büyüme bekleyişlerinin istikrar programının yüzde 5'lik büyüme tahmininin üstünde seyrettiğini bildirdi. 2002 ve 2003'te gösterilen güçlü büyüme performansının 2004'te de devam edeceği belirtildi. Enflasyonun risk olmaktan çıktığı kaydedilirken kur riskinin varlığını koruduğu uyarısında bulunuldu. 
   Merkez Bankası Başkanı Süreyya Serdengeçti, Bakanlar Kurulu'na "Ekonomik Görünüm" başlıklı bir sunumda bulundu. Sunuma göre 2003 büyüme tahmininin gerçekleşmemesi için bir neden yok. 2004'te de benzer performans bekleniyor. 
   Bankacılık sektörünün büyümeye katkısının henüz istenilen düzeyde olmamakla beraber arttığı kaydedilen sunumda gösterge olan tüketici kredileri ve kredi kartlarında reel artış yaşandığı kaydedildi. Sanayi üretimi ile ilgili verilerinse hedefi doğrular nitelikte olduğu belirtildi. 
   
   
</TEXT>
</DOC>
