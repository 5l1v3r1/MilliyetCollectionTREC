<DOC>
<DOCNO> 188089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/spor/spo06.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurnazlara suçüstü 
</HEADLINE>
<TEXT>

   Güvenlik güçleri kimlik kontrolleri sırasında üzerinde Türk ve Fenerbahçe formaları bulunan üç İngiliz'i yakaladı, stada girmelerine izin vermedi 
      
   Gözaltında tutuldu 
   KARŞILAŞMANIN başlamasına saatler kala Şükrü Saracoğlu Stadı'na girmeye çalışan üç İngiliz yakalandı. Stat girişinde yapılan kimlik kontrolleri sırasında 2'sinin üzerinde Türk Milli Takımı, 1'inin üzerinde de Fenerbahçe forması bulunan 3 İngiliz güvenlik güçleri tarafından farkedildi. Ellerinde biletleri olmasına rağmen stada alınmayan üç seyirci polis tarafından maç bitimine kadar gözaltında tutuldu. 
   
   Swift'ten teşekkür 
   İSTANBUL'DA bulunan İngiliz polis ekibinin başı ve Staffordshire Polis Örgütü Müdürü David Swift dün İngiltere Başkonsolosluğu'nda bir basın toplantısı yaptı. Swift, Türk polis teşkilatının kendilerine verdiği destek ve profesyonel davranışlarını takdir ettiğini belirtti, "Taraftarların stada sokulmaması konusunda alınan tedbirler nedeniyle Türk yetkililerine müteşekkiriz" ifadelerini kullandı. 
   
   İngilizler övdü 
   DAVİD Swift, şu ana kadar 45 İngiliz vatandaşının havaalanında Türkiye'ye girişinin engellendiğini vurgulayarak, "Bunlar kayıtlı holigan değildi. Normal İngiliz vatandaşları olmasına rağmen maça girmeleri yasak olduğu için geri gönderildiler" dedi. Bu arada İngiliz televizyonları da Türk polisine yaptığı yayınlarda övgüler yağdırdı, alınan güvenlik önlemlerinin kusursuz olduğuna dikkat çekildi. 
   
   Bak şu uyanıklara    BİR İngiliz televizyonu Türk polisinin dikkatini ve alınan önlemlerin geçerliliğini ölçmek için yaşlı bir İngiliz karı, kocayı maça sokmak için bilet buldu. İki İngiliz tüm engelleri aşarak gişeye kadar geldi. Ancak gişe önünde bulunan polis iki İngiliz'e kimlik sorunca televizyoncuların oyunu bozuldu. 
   
   Siyahi Türk maça girdi    MAÇ öncesi güvenlik güçleri, siyahi bir gencin üzerinde Türk Milli Takımı'nın formasıyla dolaşırken yakaladı. Polis bu gencin İngiliz olduğundan şüphelendi. Ancak siyahi gencin Nijeryalı olduğu öğrenilince serbest bırakıldı ve maça girmesine izin verildi. 
   
   
</TEXT>
</DOC>
