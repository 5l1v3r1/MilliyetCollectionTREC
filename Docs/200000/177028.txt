<DOC>
<DOCNO> 177028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sontur05.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Seyyar köftecilere standart getirildi... 
</HEADLINE>
<TEXT>

     İçişleri Bakanlığı, gezici piliç ve köfte satış araçlarında aranacak nitelikleri belirledi. Buna göre, gezici satış araçlarındaki özel ızgara kasası yüzde yüz paslanmaz çelik olacak, araçta jeneratör bulunacak. 
     İşyeri Açma ve Çalışma Ruhsatlarına İlişkin Yönetmeliği'nin EK-4'ünde yer alan ''Sıhhi Müesseseler İçin Sınıflarına ve Özelliklerine Göre Aranacak Nitelikler'' başlıklı bölümüne ''Pakette Kebap ve Yemek Satış Yerleri''nden sonra gelmek üzere ''Gezici Piliç, Köfte vb. Satış Yerleri'' başlıklı bir bölüm eklendi. 
     Buna göre, gezici satıcılık işkolu altında faaliyette bulunan sıhhi müesseselerin sattıkları ürünleri muhafaza etmek için merkez depoları ve satış yapmak için de özel ızgara kasalı araçları bulunacak. 
     Gezici satış aracında, et ve tavuğun pişirilmesini sağlamak üzere, yüzde yüz paslanmaz çelikten imal edilen özel ızgara kasası bulunacak. 
     Araçta yeterli büyüklükte buzdolabının yanı sıra jeneratör, normlara uygun 200 litreden fazla çift tank gaz tesisatı, sıcak ve soğuk su tertibatı olacak. 
     Aracın ortamının hijyenik ve sağlığa uygun olması da gerekiyor. 
     
</TEXT>
</DOC>
