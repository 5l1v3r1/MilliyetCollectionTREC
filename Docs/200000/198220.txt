<DOC>
<DOCNO> 198220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sontur10.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Özdemir Özal kalkıp gelse ANAP'ta farklı bir şey olmaz 
</HEADLINE>
<TEXT>

     ANAP Genel Başkanı Ali Talip Özdemir, ''Rahmetli Özal mezardan kalkıp gelse de, ANAP'ta konjonktür itibariyle bundan farklı bir şey olmaz'' dedi. 
     AA'nın sorularını yanıtlayan Özdemir, 13-14 Aralık tarihinde yapılacak kongrede ne kadar fazla aday olursa o kadar hareketlilik yaşanacağına inandığını söyledi. 
     Genel merkezin kapılarını herkese açtığını, bütün imkanlardan herkesin yararlanacağını belirten Özdemir, ''Bu, demokratik bir yaklaşım. Adaylara şimdiden başarılar diliyorum. Bu, ANAP'ın canlılığını gösterir. ANAP hala var olan bir marka. Bu markayı ayağa kaldırmamız lazım'' diye konuştu. 
     Kendisi ile ilgili eleştirilere katılmadığını söyleyen Özdemir, ''Rahmetli Özal mezardan kalkıp gelse de, ANAP'ta konjonktür itibariyle bundan farklı bir şey olmaz'' diye konuştu. Özdemir, şöyle devam etti 
     ''Kim partiyi bir adım öne getirecekse, onun kazanmasını diliyorum. Ben de o arkadaşın yanında bir nefer olarak devam ederim, hiç ihtirasım yok. Ben tırnaklarıyla buraya gelmiş bir insanım. Konjonktür bizim ön plana çıkmamızı engellemiştir. Yapılabilecek her şeyi yapmaya gayret ettim. Yeterli mi Tabii ki hayır. Ancak en sağlam, en hoşgörülü parti bu ANAP'tır.'' Özdemir, ''Arkadaşların bir kısmı kırılabilir. Giderken bana bir şeyler söyleyebilirler. Ama 'partide huzursuzluk var' lafını kim söylüyorsa, alnını karışlarım. Bu parti düzgün bir parti. Kendi polemiğinizin adını 'partide huzursuzluk' olarak çıkarırsanız, buna izin vermem'' diye konuştu. 
     Hükümetin dış politikasını eleştiren Özdemir, ''Hem Kıbrıs hem Irak'ta gecikmenin maliyeti bize çok fazladır'' görüşünü dile getirdi. 
     Özdemir, kalkınma hızında Çin'den sonra ikinci olmanın enflasyonun, reel faizin düşmesinin vatandaşın günlük hayatını etkilemediğini, gerçek işsizlik oranının yüzde 17 olduğunu öne sürdü. 
     E-devlet uygulamasının Türkiye'de yüzde 3.5'lar seviyesinde bulunduğunu kaydeden Özdemir, en kötü AB ülkesinde bile bu oranın yüzde 30 olduğunu kaydetti. Özdemir, ''Neredesiniz siz Bırakın bu kamusal alanla, türbanla uğraşmayı. Bilgi toplumunu kaçırırsanız, bir daha sizi kimse toparlayamaz'' dedi. 
     
     YEREL SEÇİMLERDE İŞBİRLİĞİ 
     700 belediye başkanları bulunduğunu ve bunların büyük çoğunluğunun yeniden seçileceğini ifade eden Özdemir, şunları kaydetti 
     ''Belediye başkanlarını iki turlu yöntem ile seçmek lazım. Ancak, parlamentoda değiliz. Bunu yapamayacağımıza göre, birleşmeler yoluyla sonuç alabiliriz. Merkezde ciddi bir yapıya ihtiyaç var. Bunun ilk adımı, yerel seçimlerdeki işbirliğidir. Buna DTP, DP evet dedi. Geldikleri yer ANAP. Bu tablo tekrar ANAP'a dönecektir. Onun için bu yükün altındayım. Onun için bu sıkıntılı dönemde ben ANAP'ın neferliğini yapıyorum. İnşallah başarılı olacağız.'' 
     
</TEXT>
</DOC>
