<DOC>
<DOCNO> 178114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/guncel/gun02.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkücü - Çevik Kuvvet kavgasında tutuklama 
</HEADLINE>
<TEXT>

   Türkmenlerin katledilmesini protesto etmek için Ankara'da eylem yapan ülkücülerden gözaltına alınan 46 kişi hakkında polise mukavemet ve Toplantı Kanunu'na muhalefetten dava açıldı. 1 kişi cezaevine gönderildi 
      ANKARA Milliyet 

   
   Kerkük'teki olayları protesto etmek amacıyla Irak Kürdistan Yurtseverler Birliği'nin Ankara Temsilciliği önünde gösteri yapan Ülkü Ocakları üyesi gruptan, gözaltına alınan 46 kişiden 1'i tutuklandı. Çevik Kuvvet ekiplerine taşlı sopalı saldıran ülkücüler hakkında "polise mukavemet" ve "Toplantı ve Gösteri Yürüyüşleri Kanunu"na muhalefetten iki ayrı dava açıldı. 
   Yoğun güvenlik önlemi altında dün adliyeye getirilen 46 kişi, Adli Tıp'ta kontrolden geçirildi. Çocuk mahkemelerindeki yargılama yaşının 7. Uyum Paketi'yle 18'e yükseltilmiş olması nedeniyle, adliyeye sevkedilen 18 yaşından küçük 9 kişinin dosyası, diğer sanıkların evrakından ayrı işlem gördü. Cumhuriyet Savcısı Avni Özel, ifadesini aldığı 9 kişiyi serbest bıraktı. 
   Diğer 37 sanığın ilk ifadelerini alan Cumhuriyet Savcısı Ercüment Kahyaoğulları ise, bu sanıklar hakkında "görevli polis memuruna mukavemet" ettikleri gerekçesiyle 6 aydan 2 yıla kadar hapis ve ayrıca tutuklanmaları istemiyle dava açtı. Nöbetçi Ankara 4. Sulh Ceza Mahkemesi'ne çıkarılan 37 kişiden Ahmet Güvenç adlı ülkücü tutuklanarak, cezaevine gönderildi. 
   
   Duruşma ertelendi 
   Basın Savcısı Hamza Uçar da 37 kişi hakkında 2911 sayılı Toplantı ve Gösteri Yürüyüşleri Kanunu'nun "hükümet emrine karşı gelenler" maddesine muhalefet etme suçundan 3'er yıldan 5'er yıla kadar hapis istemiyle dava açtı. Ankara 10. Asliye Ceza Mahkemesi'nde başlayan davanın dünkü ilk duruşmasında, sanıklar suçlamayı reddetti. Duruşma, dosyadaki eksiklerin giderilmesi için ertelendi. 
   
   
</TEXT>
</DOC>
