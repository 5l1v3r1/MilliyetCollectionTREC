<DOC>
<DOCNO> 186394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/spor/ysenay.html </URL>
<DATE> 2003/10/04/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Kutlarız 
</HEADLINE>
<TEXT>

   
   Fenerbahçe, ilk 15 dakikada saha acemiliği ile oynuyordu Konya'da... Sağ kulvarda özellikle Serhat'ın tempolu atakları, takımın tıkır tıkır işlemeye başlayan kazanma ısrarı ve mücadele anlayışı, Sarı - Lacivertli on birin yek vücut hale gelişini sağlıyor ve Fenerbahçe, Serhat'ın ortası ile Tuncay'ın kafasıyla erkenden yakalıyordu Konya'da kazanma sayısını... 
   Yediği gole önce şaşıran Konyaspor, orta alandaki top kontrolünü Fenerbahçe'ye kaptırır gibi olurken, Recep'in sezon başından beri elde ettiği klasına hiç yakışmayan kaleci hatası devreye giriyor ve Cenk öylesine beleşe gelen pozisyonu, top daha çimene düşmeden, filelere bırakıyordu... 
   Ancak bu kahrolası hata hiç bozmuyordu Fenerbahçe'nin oyun düzenini... Kemal, Aurelio, Petkov, Tuncay, Ümit ve Fatih gibi isimler oyunun kaderini değiştirmek adına her pozisyonlara girip çıkıyorlar ve puan dengelerini Fenerbahçe lehine çevirmek için kıyasıya bir "top kapma kavgası" sergiliyorlardı Konyasporlu ayaklarla beraber... Bu arada Konyaspor'un sağ kanatta Serhat'ın, solda ise Petkov'un çıkışlarına sağlıklı savunma çareleri bulamadığı ortaya çıkıyor ve yan toplarda göbekte büyük açıklar veren bir Konyaspor görüntüleri geliyordu çabuk oynanan futbolun gündemine... Öyle ya Tuncay'ın, Luciano'nun ve de Rebrov'un çifte gollerine bu kadar kolay teslim oluyorsa eğer Konya kendi sahasında, o zaman Fenerbahçe becerileri ne kadar alkışlara layık olursa olsun, Yeşil - Beyazlılar adına hayli düşündürücüdür yan toplarda ortaya çıkan bu açık defans zaafları... 
   İkinci 45'te başta Altan olmak üzere, Cenk, Zafer ve Ogün gibi isimler Konya'nın hücuma çıkışlarını organize ediyorlar ve ortaya iki takımın da çok çalıştığı, tribünlerin çimendeki futboldan keyif aldığı bir "heyecan fırtınası" çıkıyordu Konya'da... Ancak Tomas'ın hareketine penaltı düdüğü çalan Müftüoğlu, soyadına çok ters düşen bir adaletsiz penaltı" ya hükmediyor ve Kuddusi efendinin düdük yanlışları zaman zaman kirletiyordu güzelim oyunu... 
   Daum geçen hafta İzmir'de oynadığı "değişiklik kumarı"nı Konya'da da deniyor ve Yusuf ile Rebrov'u sahaya sürüyor, "diri adale" takviyesi yapıyordu Fenerbahçe'ye... 
   Evet, Rebrov'un iki golle, Yusuf'un da büyük bir dinamizmle çalıştığı maçın son 20 dakikası, Daum'un yine haklı olduğunu ortaya koyuyordu... Dün gecenin en alkışa layık ismi tabii ki Serhat'tı... Sağ ve sol kulvarlarda müthiş ataklar düzenleyip, enfes gol ortaları yapan Serhat, artık silkinip, Fenerbahçe'de yıldızlaşmayı kafasına koymuş galiba... Kutlarız .. 
   
      
</TEXT>
</DOC>
