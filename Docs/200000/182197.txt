<DOC>
<DOCNO> 182197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/siyaset/siy10.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan'a kırmızı nokta kalkanı 
</HEADLINE>
<TEXT>

   Cem Uzan'ın Ürdün vatandaşı olduğuna ilişkin bilgi, bu ülkede istihbarat generaline açık 'kırmızı nokta'lı dosyalara kaydedilmiş 
      HAKAN ŞANLITÜRK Ankara 

   
   Türk makamları, 3 Kasım seçimleri öncesinde, Genç Parti Genel Başkanı Cem Cengiz Uzan'ın gizlice Ürdün vatandaşı olduğu haberini araştırırken ilginç durumlarla karşılaştı. Uzan'ın vatandaşlığına ilişkin dosyanın, Ürdün'de sadece istihbarat generaline açık dosyaya kaydedildiği ortaya çıktı. Uzan'ın gizlice kazandığı Ürdün vatandaşlığının araştırılması sırasında dirençle karşılaşılınca "detektif" yöntemiyle sonuç alınmaya çalışıldı. Dışişleri Bakanlığı'nın İçişleri'ne gönderdiği 25 Temmuz 2002 tarihli ve 170 - 326 sayılı "gizli" yazıda, Cem Cengiz Uzan ve Hakan Uzan kardeşlerin Ürdün vatandaşlığının araştırılmasıyla ilgili ilginç bilgilere yer verildi. Milliyet'in ulaştığı yazıda, İçişleri Bakanlığı, Dışişleri'nden gelen bilgileri özetle şöyle yansıttı 
   
   Ürdünlü hukukçu devrede 
   "... Uzan kardeşlerin Ürdün vatandaşlığı konusuyla ilgili olarak Ürdün resmi makamlarının bilgi vermedeki isteksizlikleri göz önünde bulundurularak, büyükelçiliğimizle yakın ilişkileri bulunan, Ürdün'de ağırlığı olan etkili bir hukukçudan yardım istendiği bildirilmektedir. Söz konusu kişinin bir - iki günlük araştırmadan sonra büyükelçiliğimize aktardığı bilgiler aynen aşağıda sunulmaktadır 
   Benden istediğiniz bilgileri bulabilmek için Nüfus ve Pasaport İdaresi ile görüşmeye çalıştım. Bana cevap veren olmadı. Bunu idarenin kötü çalışmasına bağladım. Bunun üzerine Emniyet'te iyi tanıdığım rütbeli bir şahsı aradım. Kısa bir incelemeden sonra bana bu konuyu istihbaratla konuşmamı tavsiye etti. Şaşırdım, şaka yapıyor sandım. Daha sonra istihbarattan albay rütbesindeki başka bir tanıdığımı aradım. O da gerekli araştırmayı yaptıktan sonra bana, sorduğum kişinin bilgisayar kayıtlarında 'kırmızı nokta' bulunduğunu, bunun anlamının, söz konusu kişiyle ilgili her türlü bilginin dışarıya verilirken İstihbarat Başkanı General'den izin alınması gerektiği anlamına geldiğini söyledi. Dolayısıyla bu girişimim sonuçsuz kaldı." 
   "Cem Uzan'a Ürdün vatandaşlığı verilmesine muvafakat edildiğine dair Bakanlar Kurulu Kararı'nın yayımlandığı Resmi Gazete'den sonra Hakan Uzan'a da Ürdün vatandaşlığı verilmesine onay verildiğini gösterir kararın yayımlandığı 11 Eylül 1999 tarihli ve 4377 sayılı Ürdün Haşimi Krallığı Resmi Gazetesi'ne Amman Büyükelçiliğimizce ulaşılmış olup, bu gazetenin ilgili sayfalarıyla bunların Türkçe çevirileri ilişikte sunulmaktadır. Cem Uzan ve Hakan Uzan ile ilgili kararın yayımlandığı resmi gazetelerin onaylı örnekleri Amman Büyükelçiliğimizden alındığında bakanlıklara iletilecektir." 
   
</TEXT>
</DOC>
