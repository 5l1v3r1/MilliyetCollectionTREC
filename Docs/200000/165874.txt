<DOC>
<DOCNO> 165874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sonspo12.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol Ligi 11 Ekim'de başlayacak... 
</HEADLINE>
<TEXT>

     Türkiye Basketbol Ligi'nde yeni sezon, 11 Ekim'de başlayacak. 
     Basketbol Federasyonu'ndan yapılan açıklamada, Türkiye Ligi'nde 2003-2004 sezonunun 11 Ekim tarihinde başlayacağı bildirildi. 
     Ligde play-off maçlarına ise 21 Nisan 2004 tarihinde başlanacak. 
     Bu arada Erkekler ve Bayanlar Cumhurbaşkanlığı Kupası maçları, 1 Ekim'de yapılacak. 
     3-5 Ekim tarihleri arasında eleme maçları yapılacak Erkekler Türkiye Kupası'nın 4'lü finali ise 16-18 Nisan 2004 tarihleri arasında gerçekleştirilecek. 
     Türkiye Bayanlar Basketbol Ligi ise 4 Ekim'de start alacak. Bayanlarda play-off maçları da 31 Mart 2004'de başlayacak. 8 takımın katılacağı Bayanlar Türkiye Kupası finalleri, 26-28 Mart 2004 tarihleri arasında yapılacak. 
     Bu arada Türkiye İkinci Basketbol Ligi, 20 Eylül'de başlayacak. 
     Öte yandan Türkiye Basketbol Ligi All Star Şöleni 10-11 Ocak 2004 tarihlerinde düzenlenecek. 
     
     YENİ SEZONDA 3 HAKEMLİ MEKANİK 
     Türkiye Basketbol Ligi'nde yeni sezondan itibaren 3 hakemli mekanik uygulanacak. 
     Basketbol Federasyon'nun yaptığı açıklamaya göre, federasyonun yönetim kurulunun 26 Haziran Perşembe günü yaptığı toplantıda, gelecek sezondan itibaren Türkiye Basketbol Ligi'nde 3 hakemli mekaniğin uygulanmasına karar verildiği bildirildi. 
     FIBA'nın aldığı karar doğrultusunda ilk kez 2004 yılında Atina'da düzenlenecek Olimpiyat Oyunları'nda uygulanacak ''3 Hakem'' uygulamasına Türkiye'de 2003-2004 sezonundan itibaren başlanacak. 
     
     YABANCI OYUNCU SAYISINDA DEĞİŞİKLİK YOK 
     Federasyon, erkeklerde ve bayanlarda yabancı oyuncu sayısında değişiklik yapmadı. 
     Ligde yer alan kulüplerin önerileri doğrultusunda 2003-2004 sezonunda yabancı oyuncu sayısında değişikliğe gitmedi. 
     
     LİG STATÜLERİ DE BELLİ OLDU 
     Ligde 2003-2004 sezonu statüleri de belli oldu. 
     Federasyonun yönetim kurulu toplantısı sonrası Türkiye Basketbol Ligi ile Türkiye Bayanlar Basketbol Ligi'nde uygulanan statüde değişiklik yapılmadı. 
     Türkiye İkinci Basketbol Ligi'nde ise 2003-2004 sezonundan itibaren bir grubun 1., 3., 5., ve 7. sırasını alan takımlar ile diğer grubun 2., 4., 6. ve 8. sırasını alan ekipler aynı grupta eşleşecek. Eski statüye göre 1. kademeden sonra geçen sezon bir grubun ilk 4 sırasını alan takımlar ile diğer grubun son 4 takımı yeni bir grup oluşturuyordu. 
     Erkekler Türkiye Kupası karşılaşmaları, Türkiye Basketbol Ligi'nden 14, Türkiye İkinci Basketbol Ligi'nden de 2 takım olmak üzere 16 ekibin katılımıyla 4 ayrı il merkezinde, 4'erli 4 grup halinde, 3 gün boyunca lig usulü ve sezon öncesinde oynanacak. Her grubun birincileri nisan ayında, Basketbol Federasyonu yönetim kurulunun daha sonra belirleyeceği bir ilde 4'lü maçlarını oynayacaklar. 
     Bu arada yeni sezon için Disiplin Talimatı ile ilgili konular için bir ''Çalışma Grubu'' oluşturulacağı ve bu grubun yaptığı çalışmalar sonrasında alınan kararların, önümüzdeki günlerde duyurulacağı açıklandı. 
     
</TEXT>
</DOC>
