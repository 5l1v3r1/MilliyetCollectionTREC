<DOC>
<DOCNO> 171292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/siyaset/siy20.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Erdoğan'ın merakı İsrail    Başbakan Erdoğan'ın, üye patlaması yaşanan Türkiye - İsrail Dostluk Grubu'nun yönetiminin AKP'de olmasıyla yakından ilgilendiği ortaya çıktı. Erdoğan, dünkü grup toplantısında, başkanlığı ele geçiren Samsun Milletvekili Suat Kılıç'ı çağırıp bilgi aldı. Erdoğan, Kılıç'a, "İsrail dostluk grubunun 289 üyesi varken, Filistin ile dostluk grubunun üyesi sayısının 40'ta kaldığına ilişkin haberin doğru olup olmadığını da sordu. Kılıç, başkanlık yarışı olmaması ve CHP'nin ilgisizliğinden Filistin dostluk grubunun üye sayısının sınırlı kaldığını belirtirken, Erdoğan yorum yapmadı. 
   
   Komisyonda 'Sezer' tartışması    TBMM Plan ve Bütçe Komisyonu'nda, SSK yönetim kurulu üyelerinin müşterek kararnameyle atanmasına ilişkin 6. madde tartışma yarattı. AKP İstanbul Milletvekili Alaaddin Büyükkaya, "elimizi kolumuzu bağlıyoruz" diyerek bazı atamaların "üçlü kararnameyle yapılmasına" karşı çıktı. CHP Aydın Milletvekili Mesut Özakcan, Sezer'in devreden çıkarılmasına karşı olduklarını söyleyince Büyükkaya, "Anayasa Mahkemesi'ne parti üyesi atayan biri ne kadar özerk olabilir Cumhurbaşkanı tarafsızlığını kaybetmiştir" karşılığını verdi. 
   
   7. Paket'te son dakika değişikliği    Adalet Bakanlığı'nın Başbakanlık'a gönderdiği 7. AB'ye Uyum Paketi, Bakanlar Kurulu'nda imzaya açıldı ve Meclis Başkanlığı'na sevk edildi. Pakette, Başbakanlık'a gönderilmeden önce son dakikada, "sivillerin halkı askerlikten soğutma suçunu barış zamanında işleyemeyeceklerine" ilişkin madde değiştirildi. Bu ifade metinden çıkarılarak, yerine "sivillerin bu suçtan dolayı askeri mahkemelerde yargılanmayacakları" ifadesi konuldu. Böylece, suç siviller yönünden de varlığını sürdürmüş oldu. Paketin "gerekçe" kısmında ise, MGK Genel Sekreterliği'ne ilişkin değişikliklerin Katılım Ortaklığı Belgesi ve Ulusal Program doğrultusunda düzenlendiği açıklaması yapıldı. 
   Adalet Bakanı Cemil Çiçek, 7. Uyum Paketi'nin TBMM'ye sevk edildiğini söyleyerek, "Artık tartışma bitti" dedi. Erzurum'da konuşan Çiçek, "Erzurum Kongresi'nden çıkardığımız ders, 'milletin iradesiyle aşılmayacak engel yoktur' şeklinde" diye konuştu. 
   
   Haydar Aliyev yoğun bakımda    Azerbaycan Cumhurbaşkanı Haydar Aliyev, tansiyonundaki ani düşüş nedeniyle Gülhane Askeri Tıp Akademisi'nde GATA yoğun bakıma alındı. Ankara'ya 10 gün önce gelen ve GATA'da gözetim altına alınan Aliyev, önceki gün "hipotansiyon atağı" geçirdi. Aliyev'in hayati tehlikesinin bulunmadığı ve stabil durumda olduğunu kaydeden kaynaklar, Azeri lidere "yoğun bakım uygulandığını" ifade etti. ABD'de by - pass ameliyatı geçiren Aliyev, sağlık kontrolleri için sık sık Türkiye'ye geldi. Bir süre GATA'da kalan Azeri lider, temmuz başında yeniden Ankara'ya geldi. 
   
   
</TEXT>
</DOC>
