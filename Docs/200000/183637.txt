<DOC>
<DOCNO> 183637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/sontur20.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beş çocuk, bilgisayar oyunundan etkilenip otomobil çaldı 
</HEADLINE>
<TEXT>

     Yalova'da, bilgisayar oyunundan etkilenen 5 çocuğun otomobil çaldığı bildirildi. 
     Alınan bilgiye göre, Kazım Karabekir Mahallesi Yaşar Okuyan Bulvarı'nda, camını sert bir cisimle kırdıkları park halindeki 77 Al 997 plakalı otomobili ''düz kontak'' yaparak çalıştıran 12 ile 17 yaşları arasındaki 5 çocuk, kent içinde gezerken, aracının çalındığını fark eden Ahmet Kocaoğlu'nun ihbarı üzerine yakalandı. 
     Yalova Emniyet Müdürlüğü Çocuk Polisi Şubesi ekiplerince gözaltına alınan T.K 17 , M.Ç 15 , M.T.D 15 , E.İ 13 ve B.K 12 , ''bilgisayar oyunundan etkilenerek otomobili çaldıklarını'' söylediler. 
     İfadelerinde, ''Her zaman bilgisayarda oynadığımız bir oyunda araba çalıyor, polisle köşe kapmaca oynuyorduk. Gerçek hayatta da bunu yapmak istedik. Ancak gerçek hayat oyuna benzemiyormuş. Bir daha böyle bir şey yapmayacağız'' dedikleri öğrenilen çocuklar, sorgulamalarının ardından çıkarıldıkları nöbetçi mahkeme tarafından, tutuksuz yargılanmak üzere serbest bırakıldı. 
     Söz konusu oyunun, Türkiye'de, internet kafelerde en çok rağbet gören oyunlardan biri olduğu öğrenildi. Oyunun kahramanına, ''araba çalmak, ceset yok etmek, rakip mafya babasına suikast düzenlemek'' gibi çeşitli görevler veriliyor. Oyuncu, ayrıca, ''otomobille ezdiği insan başına'' para kazanıyor. 
     
</TEXT>
</DOC>
