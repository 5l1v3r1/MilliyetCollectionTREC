<DOC>
<DOCNO> 168550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sonspo11.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada milli heyecan... Aday kadro açıklandı... 
</HEADLINE>
<TEXT>

     İsveç'te 5-14 Eylül tarihleri arasında düzenlenecek 33. Avrupa Erkekler Basketbol Şampiyonası Finalleri'nde mücadele edecek A Milli Takım'ın 16 kişilik aday kadrosu açıklandı. 
     Basketbol Federasyonu'ndan yapılan açıklamaya göre, finallerde D Grubu'nda Hırvatistan, Yunanistan ve Ukrayna ile ilk tur maçlarını oynayacak olan ''12 Dev Adam'', hazırlıklarına 24 Temmuz Perşembe günü, İstanbul Abdi İpekçi Spor Salonu'nda yapacağı idmanla başlayacak. 
     A Milli Takım'ın idman programı ve hazırlık maçlarının detayları da 24 Temmuz'da düzenlenecek basın toplantısıyla duyurulacak. 
     
     ADAY KADRO 
     Milli Takımlar Genel Menajeri Doğan Hakyemez, Başantrenör Aydın Örs, yardımcı antrenörler Çetin Yılmaz ve Alaeddin Yakan yönetimindeki aday kadroya davet edilen oyuncular şöyle 
     Kerem Tunçeri, Alper Yılmaz, Ömer Onan, Kaya Peker, Ender Arslan Efes Pilsen , Haluk Yıldırım, Serkan Erdoğan, Kerem Gönlüm, Fatih Solak Ülkerspor , Hakan Köseoğlu Pınar Karşıyaka , Rasim Başak Fenerbahçe , Hüseyin Beşok Maccabi Tel Aviv , İbrahim Kutluay Panathinaikos , Mirsad Türkcan Montepaschi Siena , Mehmet Okur Detroit Pistons , Hidayet Türkoğlu Sacramento Kings . 
     
     HAKYEMEZ'İN AÇIKLAMASI 
     Milli Takımlar Genel Menajeri Doğan Hakyemez, konuyla ilgili yaptığı açıklamada şunları kaydetti 
     ''Yoğun geçen Türkiye Basketbol Ligi, Avrupa kupası ve NBA maçları nedeniyle teknik kadromuz, bu yıl 24 Temmuz 2003 tarihinde toplanmayı kararlaştırdı. Bu tarihe kadar bazı oyuncularımız antrenör Aydın Örs ve yardımcıları yönetiminde kondisyon ve top çalışmaları yapacaklar. Tam kadro olarak 24 Temmuz'dan itibaren çok iyi bir hazırlık dönemi geçirmek istiyoruz. İlk hedefimiz ise İsveç'te bizi 2004 Olimpiyat Oyunları'na götürecek dereceyi elde etmektir.'' 
     
</TEXT>
</DOC>
