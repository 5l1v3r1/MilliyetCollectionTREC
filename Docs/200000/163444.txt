<DOC>
<DOCNO> 163444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sondun18.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da gösteriler sürüyor 30 öğrenci tutuklandı 
</HEADLINE>
<TEXT>

     Bütün dünya merakla izliyor "İran'da neler oluyor.. " Molla rejimine karşı çıkan reformcu hareketler giderek güç kazanıyor. Ve üniversite öğrencilerinin ateşlediği kıvılcım yayılıyor. 
     İran yönetimi olaylardan ABD'yi sorumlu tutuyor. Ancak bir petrol ülkesi olmasına karşın halkın sosyal gelişmesi için para ayırmayan Molla rejimine muhalefetin güçlendiği görülüyor. 
     İran'da rejim karşıtı gösterilerin altıncı gününde, Emirabad bölgesindeki Tahran Üniversitesi öğrenci yurdu civarında gösteriler devam etti. 
     İran Öğrenci Haber Ajansı'na ISNA göre, dün yerel saatle 11.50'de yurdun ikinci kapısında toplanan 200 kadar öğrenci, güvenlik güçleri aleyhine slogan attı. Bir başka öğrenci grubu da, gece saatlerinde yurtta yaptığı gösteride, Allame Tabatabai Üniversitesi'ne bağlı olan Tereşt yurduna yapılan saldırıyı kınayarak, tutuklu öğrencilerin serbest bırakılmasını istedi ve üniversitelerin özelleştirmesi planı aleyhine sloganlar attı. 
     Araçları içindeki binlerce kişi de Emirabad bölgesinde korna çalarak öğrencilere destek verdi. Güvenlik güçleri yurt civarındaki caddelerde yoğun güvenlik önlemleri aldı. 
     Öte yandan, İRNA'nın verdiği habere göre, Tahran Emniyet Müdürü Murteza Telayi, öğrenci yurduna yakın Lale Parkı'nda rejim karşıtı eylem yapmaya çalışan 30 kişinin sabaha karşı tutuklandığını söyledi. 
     İran'da 10 Haziran'da öğrencilerin üniversitelerin özelleştirilmesi planını protesto eylemi rejim karşıtı gösterilere dönmüş, gösteriler sırasında çok sayıda kişi yaralanmıştı. 
     İran'ı yakından izleyenler, muhalif hareketlerin tek bir çatı altında toplanmadığına dikkat çekiyor. Birbirinden bağımsız, kopuk grupların İran'da reformlar için önümüzdeki aylarda eylemlerine hız vereceğini belirtiyor. 

     
</TEXT>
</DOC>
