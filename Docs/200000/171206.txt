<DOC>
<DOCNO> 171206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sonspo19.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte ilk izlenimler Hayallerimden daha büyük bir yerdeyim 
</HEADLINE>
<TEXT>

     Fenerbahçe'den İspanya'nın FC Barcelona takımına transfer olan Rüştü Reçber, bir büyük takımdan başka bir büyük takıma gelmenin haklı gururunu yaşadığını söyledi. 
     Milli kaleci, kendisine ait internet sitesinde yaptığı açıklamada, yeni takımındaki ilk izlenimlerini anlattı. Rüştü, İspanya'ya gelmeden önce FC Barcelona'nın bir dünya kulübü olduğunun farkında olduğunu belirterek, ''Ancak bu çatı altına girince gördüm ki, sandığımdan çok daha büyük, insan hayallerinin ötesinde bir yere gelmişim. İnanın anlatmak çok zor. Ben bunca tecrübeme rağmen şaşkınlığımı gizleyemiyorum'' ifadelerini kullandı. 
     Rüştü, İspanya'ya geldiğinde Türkiye'deki arkadaşlık ortamını bulup bulamayacağı konusunda kaygılarının olduğunu ifade ederek, şöyle devam etti 
     ''İspanya'ya kendimden son derece emin ve başarıya inanmış biri olarak geldim. Ama, açık konuşmak gerekirse, buraya gelirken bir takım endişelerim ve meraklarım da yok değildi. Türkiye'de alıştığımız arkadaşlık ortamını bulup bulamayacağımdan kaygılanıyordum. Kendimi takım arkadaşlarıma yakın hissedemeyeceğimi, sıcaklık duyamayacağımı sanıyordum. Ne kadar yanıldığımı daha ilk idmana çıktığımda anladım. Tüm takım arkadaşlarım, sanki 40 yıllık dostmuşuz gibi, candan ve samimi davrandılar. Akdeniz ülkesi insanı olmanın verdiği sıcakkanlılıktan olsa gerek, tıpkı bizim gibiydiler. İspanyolca bilmememe rağmen, mükemmel bir iletişim kurduk. Herkes bana yardımcı olmak için, adeta seferber oldu. İnanın bir an için kendimi Türkiye'de sandım.'' 
     
     ''TEK ÖZLEMİM SICAK BİR EV'' 

     Sezon öncesi hazırlıkları olduğu için otelde kaldığını anlatan Rüştü, tek özleminin sıcak bir ev ortamı olduğunu kaydetti. 
     Başarılı kaleci yeni takımıyla 25 Temmuz'da Amerika kampına gideceklerini belirterek, ''Kamp dönüşü eşimde İspanya'ya gelecek ve birlikte Barcelona'da ev bakacağız. Böylelikle otel odalarından da kurtulmuş olacağım ve ev özlemim sona erecek'' dedi. 
     
     ''HEDEFİM AVRUPA ŞAMPİYONLUKLARI YAŞAMAK'' 

     Rüştü Reçber, bir kalecinin hayal edebileceği tüm mutlulukları tattığını artık kulüp ve milli takımda Avrupa şampiyonlukları yaşamak istediğini anlattı. 
     Rüştü, ''Bundan sonra hedefimde FC Barcelona ve A Milli Takımımızla birlikte Avrupa şampiyonluğu yaşamak var. Bunları da yaşadığım an sanırım dünyada benden daha mutlu bir futbolcu olamaz. Sizlerin manevi desteğini buradan hisseder gibiyim. Dualarınızı ve desteğinizi eksik etmeyin'' diyerek açıklamasını tamamladı. 

     
</TEXT>
</DOC>
