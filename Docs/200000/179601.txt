<DOC>
<DOCNO> 179601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sontur13.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Elde yıkanan bulaşık kanser nedeni... 
</HEADLINE>
<TEXT>

     Elde yıkandıkları için iyice durulanamayan bulaşıkların kansere yol açtığı bildirildi. 
     Erciyes Üniversitesi Atatürk Sağlık Yüksekokulu Beslenme ve Diyetetik Bölümü Öğretim Üyesi Yrd. Doç. Dr. Nurten Budak, besinlerin hazırlanması, pişirilmesi ve saklanmasında kullanılan kapların temizliğinin insan sağlığı açısından son derece önemli olduğunu belirtti. 
     Bulaşıkların elde yıkanmasının, farkında olunmadan birçok tehlikeyi beraberinde getirdiğini ifade eden Budak, şunları söyledi 
     ''Bulaşıklar elde yıkanırken daha temiz olacağı düşüncesiyle bulaşık deterjanı fazla miktarda kullanılıyor. Halbuki deterjan, ancak ambalajın üzerinde yazılan tarifeye uygun miktarda kullanılmalıdır. Bulaşıklar elde yıkandığında ne kadar iyi temizlik yapılırsa yapılsın istenilen derecede durulama sağlanamaz. İyi durulanmayan kaplarda kalan deterjan kalıntıları vücutta zamanla birikir. Kısa vadede etkileri hissedilmeyen bu deterjan kalıntıları, uzun vadede vücutta birikerek kanserojen etki yapmaktadır. Vücutta birikerek hücre zarını bozup, hücreyi zararlı maddelere karşı savunmasız hale getiren deterjan kalıntıları, böylece kanser oluşumunu hızlandırmaktadır.'' 
     
     BULAŞIK MAKİNESİ DAHA EKONOMİK 

     Halk arasında bulaşık makinesi kullanımının daha masraflı olduğu yönünde yanlış bir inanışın hakim olduğunu, bu nedenle genellikle elde yıkamanın tercih edildiğini kaydeden Budak, besinlerin hazırlanması, pişirilmesi ve saklanmasında kullanılan kapların temizliğinde en iyi yöntemin bulaşık makinesi ile temizlik olduğunu vurguladı. Bulaşık makinesinde basınç ve sıcaklık kullanıldığı için durulamanın daha iyi sağlandığına dikkati çeken Budak, şöyle devam etti 
     ''Bulaşık makinesinin masraflı olduğu yönündeki inanış yanlıştır. Makinede temizlik, sanılanın aksine elde yıkamaya göre hem daha tasarruflu hem de daha sağlıklıdır. Makinede eldeki gibi fazla miktarda deterjan kullanılmaz. Üstelik sıcaklık ve basınçla temizlik yapıldığı için deterjan hiç kullanılmasa bile yine de istenilen temizlik sağlanır. Sadece elektrik masrafı olan bulaşık makinesi su ve deterjan harcaması bakımından oldukça ekonomiktir. Elde yıkamada bir tek kabın yıkanması ve durulanması için uzun süre su akıtılırken makinede az miktarda su ile temizlik sağlanır. Üstelik makineyi çok sık kullanmak da gerekmez. 4 kişilik bir ailenin 4 veya 5 öğündeki bulaşığı, makinede bir seferde yıkanabilir.'' 

     
</TEXT>
</DOC>
