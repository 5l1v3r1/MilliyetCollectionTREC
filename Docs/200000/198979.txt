<DOC>
<DOCNO> 198979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sondun11.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Figaro Almanya Türk İslamcılarından korkuyor... 
</HEADLINE>
<TEXT>

     Almanya'nın, son dönemde Avrupa'nın çeşitli ülkelerine yayılan Türk İslamcılarından kaygı duyduğu bildirildi. 
     Fransa'nın önde gelen gazetelerinden Le Figaro, İstanbul'daki saldırıların ardından Almanya'nın İslamcı teröre ilişkin kaygılarını yansıtırken İBDA-C'nin bu ülkede çok sayıda yanlısının bulunduğunu belirtti. 
     Muhafazakar Le Figaro gazetesi, İstanbul'da intihar saldırılarını gerçekleştirilen kişilerin İBDA-C grubu üyesi olduklarını öne sürerek bu örgütün Almanya'da birçok sempatizanı olduğunu kaydetti. 
     Örgüt üyesi Zafer Yılmaz'ın Alman özel televizyonu Spiegel TV'de yayınlanan röportajda, "İstanbul bir ayrıntı idi, gerçek katliam henüz gelmedi" sözlerine dikkat çeken gazete, Yılmaz'ın Almanya'da, örgüt yayın organı "Beklenen Nizam"ın Türkiye'den gönderilen 500 kadar örneğini Almanya'da dağıttığını anlattığını bildirdi. 
     Buna karşın Yılmaz'ın, "Almanya'nın Irak'taki ABD liderliğindeki harekatta yer almadığı için İBDA-C'den korkacak bir şeyi olmadığını" söylediğine dikkat çeken Le Figaro, Die Welt'in Alman polis örgütü BKA tarafından hazırlanan ve İBDA-C-nin son sekiz yılda Batı Avrupa'daki faaliyetlerini içeren, Nisan 2003 tarihli gizli bir raporunu ele geçirdiğini bildirdiğini de aktardı. 
     Le Figaro, haberinde Alman devlet televizyonu ARD'ye dayanarak da İBDA-C'nin Almanya'da örgütlenme aşamasında olduğunu, 500-600 kadar sempatizanı olabileceğini, bu kişilerin sekiz Alman kentine yerleştiğini belirtti. 
     Türk İslamcılarının Almanya'da şimdiye kadar, 22 Kasım 1996'da Hannover'deki bir Türk kültür merkezini ve Nisan 2001'de Dusseldorf'taki Türk Konsolosluğunu hedef alan iki saldırı gerçekleştirdiğinin sanıldığını kaydeden Le Figaro, Alman yetkililerinin örgütten başka tehditleri de aldıklarını bildirdi. 
     BKA uzmanlarının İBDA-C'nin Fransa, Hollanda, İsviçre ve İsveç'te faaliyette bulunduğunu, bu ülkelerde eyleme hazır 40 kadar üyesinin olduğunu belirlediklerini kaydeden Le Figaro, Alman polisinin elinde, bu grubun Cezayir'deki GİA örgütü, Hamas ve El Kaide ile ilişkileri olduğu yönünde ipuçları bulunduğunu da ifade etti. 
     
</TEXT>
</DOC>
