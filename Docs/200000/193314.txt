<DOC>
<DOCNO> 193314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sonspo20.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep'ten seyirciye çağrı... 
</HEADLINE>
<TEXT>

     Deplasmanda Ankaragücü'nü farklı skorla yenip, Beşiktaş maçı ile kesintiye uğrayan galibiyet serisine yeniden başlayan Gaziantepspor'da, artık tüm dikkatler UEFA Kupası'nda RC Lens ile yapılacak olan 2. tur ilk karşılaşmasına çevrildi. 
     UEFA Kupası'ndaki ilk tur maçlarında İsrail'in Hapoel Tel Aviv takımını elemeyi başaran kırmızı-siyahlı ekip, ikinci turda da Fransa'nın güçlü ekiplerinden RC Lens takımını eleyip, yeni bir başarıya daha imza atmak istiyor. 
     Ankaragücü maçı sonrasında ligi unutup tüm dikkatlerini UEFA Kupası'na çeviren yönetim, teknik heyet ve taraftarlar maçın başlama saatini sabırsızlıkla beklemeye başladılar. 
     Teknik Direktör Nurullah Sağlam, AA muhabirine yaptığı açıklamada, Lens'i yenmek istediklerini ve tüm hazırlıkların galibiyete yönelik olduğunu söyledi. 
     Ankaragücü galibiyetinin RC Lens hazırlıklarına olumlu etki ettiğini ve hazırlıkların keyifli bir ortamda devam ettiğini ifade eden Sağlam, ''Zorlu rakibimiz Lens'e gol yemeden gol ve goller atmak istiyoruz. Amacımız, bu maçtan en avantajlı skorla ayrılıp, ikinci maça avantajlı olarak çıkabilmek'' dedi. 
     
     LENS'İN DEFANSI GÜÇLÜ 
     Fransa'nın Lens takımını yakından görme fırsatı bulduğunu ve rakibi en iyi şekilde tahlil edip, iyi bir oyun taktiği uygulamak istediğini belirten Sağlam, şöyle konuştu 
     ''Rakibimiz Lens'in, Paris Saint Germain ile deplasmanda oynadığı ve 1-0 kazandığı karşılaşmayı izledim. Gözlemlediğim kadarı ile rakibimiz yüksek tempolu futbol oynuyor. İyi pas yapıyor, çok koşuyor ve kaliteli futbolculara sahip. Özellikle, güçlü bir defansa sahipler. Defans güvenliğini elden bırakmadan, etkili ataklar yapıyorlar. 
     Yani işimiz zor. Defansı aşmak ve gol atmak için çok çalışmak zorunda olduğumuzu biliyorum. Çünkü, ilk maçtan avantajlı bir skorla ayrılmak için mutlaka gol atmak zorundayız. Ancak, şunu belirteyim ki Lens, yenilmeyecek bir takım değil. Bu maçtan avantajlı bir skorla ayrılacağımıza inanıyor, futbolcularıma da güveniyorum. Tüm hazırlıklarımız, başarılı olmaya yönelik, UEFA Kupası'nda bir engeli daha aşıp, Türk futbolunu Avrupa'da en iyi şekilde temsil etmek istiyoruz.'' Lens takımını yenebilmek için taraftar desteğine çok ihtiyaçları olduğunu kaydeden Sağlam, şöyle devam etti 
     ''Lens, 200 bin nüfuslu ve daha çok sanayi bölgesi olan bir kent. Ancak, 45 bin kişilik çok güzel ve akustiği de iyi olan bir sahaları var. Lens'te, futbol adeta bir yaşam biçimi haline gelmiş durumda ve takıma kentin büyük bir desteği var. 
     Lens'in her maçını 40-45 bin taraftar desteği ile oynadığını öğrendim. Yani, ikinci maçta işimizin çok zor olacağını biliyorum. O halde, ilk maçta kendi saha ve seyircimiz önünde avantajlı bir skor elde etmek zorundayız. Kısacası, kendi sahamızdaki maçta taraftar desteği çok önemli. Türk futbolunu Avrupa'da en iyi şekilde temsil etmek ve yeni bir başarıya daha imza atmak için tüm taraftarlarımızı sahada görmek istiyoruz. 12 numaralı formayı almayı hak eden taraftarlarımız, takımlarına sahip çıkıp, başarıya ortak olmalıdır.'' 
     
</TEXT>
</DOC>
