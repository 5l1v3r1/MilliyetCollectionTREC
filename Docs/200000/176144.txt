<DOC>
<DOCNO> 176144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sonspo05.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"Hortum Süleyman" Erzurumspor yönetiminde... 
</HEADLINE>
<TEXT>

     İkinci Futbol Ligi B Kategorisi C Grubu takımlarından Erzurumspor'da önceki gün yapılan olağanüstü kongrede başkanlığa seçilen Abdülmenef Karagöz'ün listesinde, kamuoyunda ''Hortum Süleyman'' olarak bilinen Emniyet Amiri Süleyman Ulusoy asıl üyeliğe seçilirken, Kocatepe Camii imamı Abdulkadir Şehitoğlu da yedek üye olarak yönetim kuruluna girdi. 
     Kulüp Başkanı Karagöz, İstanbul'da emniyet amiri olarak görev yapan ve kamuoyunda ''Hortum Süleyman'' olarak tanınan Süleyman Ulusoy'la, Ankara'daki Kocatepe Camii'nde imamlık yapan Abdulkadir Şehitoğlu'yu yönetim kurulana almalarının nedeninin, geniş tabanlı bir yapı oluşturmak olduğunu söyledi. 
     Erzurumspor'un maddi açıdan uzun zamandır zor günler geçirdiğine dikkat çeken Karagöz, şunları kaydetti 
     ''Erzurumspor, hem burada yaşayan hem de başka şehirlerde bulunan tüm hemşehrilerimizin takımıdır. Yönetim listemizi hazırlarken her kesime kucak açmaya özen gösterdik. Geniş tabanlı bir yönetim oluşturmak istedik. Bu nedenle asıl ve yedek listemizdeki üyelerimizin vasıfları farklılık gösterebiliyor.'' Karagöz ayrıca, şehir dışındaki Süleyman Ulusoy ve Abdulkadir Şehitoğlu gibi diğer bazı isimlerin yönetime girmesinin olumsuz etki etmeyeceğine inandığını ifade ederek, yönetim kurulu toplantılarında eksiksiz olarak biraraya gelindiğinde bunu herkesin göreceğini kaydetti. 
     
</TEXT>
</DOC>
