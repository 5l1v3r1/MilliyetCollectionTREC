<DOC>
<DOCNO> 199921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/spor/spo02.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal'den kötü haber 
</HEADLINE>
<TEXT>

   Genç yıldızın, yoğun tedaviye rağmen ağrılarının geçmediği ve Ankara'da da oynamayacağı belirtildi 
   YALÇIN TÜRK 

   
   'Riske girmem' 
   ÜMİT Milli Takım'ın, Almanya ile oynadığı baraj maçında sakatlığı nükseden ve Beşiktaş derbisinde görev alamayan Kemal'in, Ankaragücü karşısında da takımdaki yerini alamayacağı belirtildi. Genç yıldız yoğun tedavi programına rağmen ağrılarının geçmediğini söyledi, "Tam düzelmeden oynayamam. Aksi halde 1.5 - 2 ay sahalardan uzak kalabilirim" dedi. 
   
   Tek antrenman 
   SARI - Lacivertliler, Ankaragücü maçı hazırlıklarını tek idmanla sürdürdü. Hastalığı devam eden Fatih ile Kemal düz koşu yaparken, Serhat tedavi oldu. Kondisyon ağırlık çalışmadan sonra çift kale maçla antrenmanı noktalayan Teknik Direktör Christoph Daum, kafasındaki on biri de belirledi. Rebrov ile Yusuf'un oynanması kesinleşti. 
   
   Zafer sesleri    M.ALİ SABUNCU 

      KALECİ arayışlarını sürdüren Fenerbahçe gözünü Ankaragücü'nün tecrübeli file bekçisi Zafer'e dikti. Başkan Cemal Aydın, "Resmi bir teklif almadık. Ancak bazı Fenerli yönetici arkadaşlarım konuyu bana açtılar. Hatta sakatlığı devam eden Zafer için, 'Bir oynasa da fikir sahibi olsak, teknik heyet görse' dediler. Zafer'in istikbali için bu konuyu olumlu bir şekilde çözümleriz" diye konuştu. 
   
   Hooijdonk patlaması    FENERİUM yetkilileri, Ankaragücü maçı öncesinde Fenerbahçeliler'e en az beş bin van Hooijdonk forması satmayı hedefliyor. Ankara'da en az 500 milyarlık ciro yapmak için kolları sıvayan yetkililer, Fenerium tırını cumartesi gününden itibaren üniversitelerde konuşlandıracak, ardından da 19 Mayıs Stadı'nda forma satışına devam edilecek. 
   
   'Daum'la şampiyon olamayız'    ERDOĞAN DERMANCI 

   BİRLEŞİK Fenerbahçeliler Vakfı Başkanı Aziz Yılmaz, eski yönetici Sadettin Saran'ın, yakın bir zamanda başkan adaylığını açıklayacağını söyledi. Yılmaz, Vakfın aylık olağan toplantısında yaptığı konuşmada, "Biz Aziz Yıldırım'a ne kadar mesafedeysek Saran'a da aynı mesafedeyiz" dedi. Sportif başarısızlıktan dolayı Yıldırım'ı da eleştiren Yılmaz, "Fenerbahçe'nin, Daum'la şampiyon olacağı konusunda da umudum kalmadı. Recep bu takımda yedek kaleci bile olamaz" diye konuştu. 
   
   Ocak'ta görüşelim    Yönetimin, sözleşmesi biten oyuncularla devre arasında masaya oturacağı belirtildi 
   SARI - Lacivertli yönetim yeni sözleşme peşinde koşan Tuncay, Ümit Özat, Ali Güneş, Fatih Akyel, Erhan Albayrak, Rebrov ve Alper'e devre arası için randevu verdi. Yönetimin Teknik Direktör Daum'dan gelecek rapor doğrultusunda politikasını belirleyeceği ve pazarlıkları başlatacağı öğrenildi. 
   TUNCAY ile büyük olasılıkla anlaşmayı planlayan Fenerbahçe yönetimi, Ümit Özat ve Fatih'in de kalmasına sıcak bakıyor. Ancak bu iki oyuncudan ücret konusunda fedakarlık yapmalarının isteneceği belirtildi. Diğer futbolcular konusunda ise belirsizliğin devam ettiği, gönderilmelerinin daha ağır bastığı bildirildi. 
   
   Üyeler endişeli    BAŞKAN Aziz Yıldırım, Fenerbahçe Burnu'nda yapımı süren Sosyal Tesisler'deki lüks cafe ve restaurantların işletmesini Divan firmasına vermeyi planlıyor. Ancak bu düşüncenin üyeler arasında endişe yarattığı ve "O zaman fiyatlar çok astronomik olacak. Kimse o ücretleri ödeyemez" diyerek sıkıntılarını dile getirdikleri öğrenildi. Başkan Aziz Yıldırım ise konuyu kendine ileten üyelere, "Fenerbahçeliler her şeyin en iyisine layık. Sizlere en makul fiyatlar ve en iyi hizmet uygulanacak" karşılığını verdiği belirtildi. Bu arada Başkan Aziz Yıldırım, "Hesaplar şeffaf değil'' diyerek yönetimi eleştiren 1907 Fenerbahçe Derneği Başkanı Necdet Ersoy'u kulüp binasına davet ederek, bilgilendirdi. 
   
   
</TEXT>
</DOC>
