<DOC>
<DOCNO> 163749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sonspo29.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş Final oynamak istiyoruz... 
</HEADLINE>
<TEXT>

     Fransa'nın Saint Etienne kentinin Saint Galmier kasabasında FİFA Konfederasyon Kupası'nın hazırlıklarını sürdüren A Milli Futbol Takımı'nın teknik direktörü Şenol Güneş, final oynamak istediklerini söyledi. 
     Güneş, düzenlediği basın toplantısında, Türkiye'nin artık saygın ve seçkin futbol ülkeleri arasında yerini aldığını belirterek, ''Yine dünyanın saygın ve seçkin ülkeleri ile burada maçlar yapacağız. Yıllarca bu tablonun özlemini çekmiştik. Konfederasyon Kupası, Dünya Kupası manasını taşımasa bile mini dünya kupası olarak nitelendiriliyor' dedi. 
     Türkiye'nin futbolda uzun vadede amaçları olduğunu ifade eden Güneş, ''Daha önce 2002'yi hedef seçmiştik. Şimdi de yine 2006 Dünya Kupası'nı hedefliyoruz. Daha yakın bir tarihte 2004 Avrupa Futbol Şampiyonası'nda olmak istiyoruz ve buralarda başarılı olmak istiyoruz. Bu iki şampiyonada da başarılı olmak için kısa dönemde neler yapabileceğimizi FİFA Konfederasyon Kupası'nda görüp, bir hazırlık dönemi geçireceğiz'' diye konuştu. 
     
     ''TÜRKİYE YÜKSELEN BİR DEĞER'' 
     Güneş, final oynamayı hedeflediklerini belirterek, şunları söyledi 
     ''Bu turnuvada biz sportif başarı bekliyoruz. Keyif içerisinde bir futbol oynamak istiyoruz. Ülkemizin reklamını yaparken, oyuncularımızın da dünyada kendilerini göstermesini istiyoruz. Dünya ve Avrupa kupalarını kazanmış bir ülke olan Fransa'da özellikle final oynamak istiyoruz. Fransa'da oynamak Türk Milli Takımı için büyük bir test olacaktır. Türkiye yükselen bir değer, bunu biliyoruz. Ayrıca taraftar kitlemizin çok olması maçlarımızın daha renkli geçmesini sağlayacaktır. Final oynayabilmemiz için grubumuzdaki 3 güçlü rakibimizi geçmek zorundayız. 3 kıtanın 3 takımı ile oynayacağız. ABD, Kamerun ve Brezilya. Baktığımızda Türkiye gibi her birinin Dünya Kupası tecrübesinin olduğunu görüyoruz. İlk maçımızı ABD ile yapacağız. Çok tecrübeli bir ekip. 1990'dan bu yana bütün dünya kupalarında yer aldılar. Kamerun takımı daha renkli, tekniği yüksek ve tecrübeli oyuncusu çok olan bir takım. 2 oyuncuları hariç tüm oyuncuları Avrupa'da oynuyor. Brezilya'yı hepimiz biliyoruz. Dünya Kupası'nda rakibimizdi. Brezilya maçı çok önemli bir maç. Dünya Kupası'nda 2 kez yenildik. Ancak, o maçlarda olanları bütün dünya biliyor. Üçüncü şansımızı iyi kullanacağız. Rövanş olarak değil, ancak iyi bir maç çıkarıp kazanmak istiyoruz.'' Basın mensuplarının sorularını da yanıtlayan Güneş, sorulara şu karşılıkları verdi 
     ''Herkesin bildiği gibi benim mukavelem 2004 yılında bitiyor. 2000 yılında göreve geldim. Şu anda 3 yılı geride bıraktık. İlk geldiğimizde söylediğimiz başarılara yenilerini katmak için buradayız. Yeni başarılar elde etmek isterken, kadromuzu da yenilemek istiyorduk. Ümit takımdan oyuncu alırken, aynı zamanda A 2 takımını kurmak istemiştik. Bunların hepsini yaptık. Kadroya baktığımızda birçok yeni oyuncu olduğunu görüyoruz. Şu an Dünya Kupası'nda mücadele eden 7 futbolcu var. Diğerleri yeni. Genç futbolcularımızla tecrübelileri bir arada kaynaştırıp, önümüzdeki dönem için iyi bir kadro kurmayı hedefliyoruz. Buradaki tüm takımların da 2006 Dünya Kupası için ciddi bir çalışma içinde olduklarını görüyoruz. Bu yarış 2006'da da devam edecek. Yıldıray, Servet, Volkan ve Okan Buruk'un sakatlıkları var. Ancak çok ciddi değil.'' 
     
     NİHAT VE TAYFUN 
     Şenol Güneş, İspanya'nın Real Sociedad takımında forma giyen Nihat ve Tayfun'un kampa katılıp katılamayacaklarını henüz bilemediğini belirterek, ''Nihat ve Tayfun, her iki oyuncu da bizim için çok önemli. Ancak, çok önemli bir maçları var. Takımına bir yazı yazdık ve Nihat ile Tayfun'u istediğimiz bildirdik. Ancak, İspanya Ligi'nde son hafta çok önemli bir maçları var. Bizim ihtiyacımız olduğunu bildirdik. Yazışmalar devam ediyor. Kulübü bizden anlayış bekliyor. Gelip gelemeyecekleri ile ilgili şimdi bir şey söyleyemiyorum. Çünkü görüşmeleri henüz tamamlayamadık'' diye konuştu. 
     
     RÜŞTÜ ''TRANSFERİ DEĞİL, KUPAYI DÜŞÜNÜYORUM'' 
     Milli takımın başarılı kalecisi Rüştü Reçber de basın toplantısında, açıklayacaklarının tüm takım arkadaşlarının hayali olduğunu belirterek, şunları söyledi 
     ''2002 Dünya Kupası'ndan bu yana kadromuz bir hayli değişti. Futbolda hep ileriyi düşünerek değişiklik yapılmalı. Biz de ilk adımı burada atıyoruz. Biz futbolcular olarak buraya bir hedef için geldik. Bu hedef de elde ettiğimiz başarıların üzerine bir yenisini eklemek. Biz de takım olarak Fransa'da final oynamak istiyoruz. 
     Transferimle ilgili birtakım gelişmeler oldu. Ancak, bunların hiçbirini düşünmüyorum. Tek düşündüğüm şey bu turnuvada iyi bir grafik çizebilmek.'' 
     
</TEXT>
</DOC>
