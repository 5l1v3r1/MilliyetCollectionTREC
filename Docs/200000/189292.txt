<DOC>
<DOCNO> 189292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/soneko05.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa şirketlerinden haberler... 
</HEADLINE>
<TEXT>

     Nuh Çimento Sanayi A.Ş. ile Citibank N.A. London arasında 35 milyon 899 bin 167 euro tutarında bir yatırım kredisi anlaşması imzalandığı bildirildi. 
     Nuh Çimento'dan Borsa'ya gönderilen açıklamada, sağlanan kredinin şirketin yıllık 2 milyon ton klinker kapasitesinin 4 milyon tona çıkarılmasının finansmanında kullanılacağı belirtildi. 
     9 yıl vadeli kredinin geri ödemesi, 2 yılı ödemesiz 7 yılda 14 eşit taksitte yapılacak. 
     
     İDAŞ 
     İdaş İstanbul Döşeme Sanayii A.Ş.'den Borsa'ya gönderilen açıklamada, 13 Ekim 2003'te Danimarka'da yapılan ve Genel Müdür Mustafa İşeri ile Mali İdari İşler Genel Müdür Yardımcısı Nüzhet Abbasoğlu'nun katılımıyla yapılan toplantıda, İskandinav bir firma ile stratejik ortaklık konusunda görüşüldüğü bildirildi. 
     
     ÇELEBİ 
     Çelebi Hava Servisi A.Ş., Borsa'ya gönderdiği yazıda, Cebelitarık Gibraltar Hükümeti'nin açtığı Havaalanları Yer Hizmetleri ihalesine verdikleri teklifin uygun bulunmadığını bildirdi. 
     
     KLİMASAN 
     Klimasan Klima Sanayi ve Ticaret A.Ş.'nin üretimini gerçekleştirdiği endüstriyel soğutucu ve dondurucular ile ilgili olarak yurtiçinden 4 milyon 613 bin dolarlık yeni sipariş alındığı belirtildi. 
     Klimasan'dan Borsa'ya gönderilen açıklamada bahse konu siparişlerin üretim ve sevkiyatının Kasım Aralık 2003 aylarında gerçekleştirileceği duyuruldu. 
     
     AKÇANSA 
     Akçansa Çimento Sanayi ve Ticaret A.Ş.'den Borsa'ya gönderilen açıklamada, ''Merrill Lynch Investment Managers Limited Şirketi'nin 15 Ekim 2003 tarihli, şirketimiz adına yazmış olduğu yazıdan 14 Ekim 2003 tarihinde satın aldıkları 576 milyon 276 bin adet şirketimiz hissesi nedeniyle binde 6 oranında şirketimiz hissesine sahip olduklarını öğrenmiş bulunmaktayız'' denildi. 
     
     TEB 
     Türk Dış Ticaret Bankası A.Ş.'nin sermayesinin 194 trilyon liradan 271 trilyon 600 milyar liraya çıkarılmasıyla ilgili olarak bastırılan 12. tertip hisse senetleri üzerinde 2003-2012 yılları arası temettü kuponları ve 19-34 numaralar arası yeni pay alma kuponları bulunduğu belirtildi. 
     TEB'den Borsa'ya gönderilen açıklamada, halen işlem görmekte olan 6, 7, 8, 9, 10 ve 11. tertip hisse senetleri üzerinde bulunan 18 numaraları kuponlarla ilgili herhangi bir işlem yapılmayacağı kaydedildi. 
     
     VAN-ET 
     Van-Et Entegre Et Sanayi ve Ticaret A.Ş.'nin çıkarılmış sermayesinin 2 trilyon 100 milyar lira bedelli, 2 trilyon 100 milyar lira bedelsiz artırılarak 4 trilyon 200 milyar liradan 8 trilyon 400 milyar liraya yükseltilmesinin 15 Ekim 2003 tarihinde Sermaye Piyasası Kurulu'nca kayda alındığı bildirildi. 
     
</TEXT>
</DOC>
