<DOC>
<DOCNO> 199500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sondun38.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Senatosu İstanbul saldırılarını kınayan tasarıyı kabul etti 
</HEADLINE>
<TEXT>

     ABD Senatosu, İstanbul'da 15 ve 20 Kasım tarihlerinde meydana gelen bombalı saldırıları kınayarak kurbanların yakınlarına başsağlığı, yaralılara şifa dileyen ve terörizme karşı savaşta, Türkiye, İngiltere, ABD dayanışmasını vurgulayan bir tasarıyı kabul etti. 
     ABD Senatosu'nda kabul edilen tasarıda, Türkiye'deki saldırıların, ''uluslararası terörizmin korkak ve zalim manifestosu'' olduğu belirtilerek, Türk hükümetinin, terörist saldırıları en güçlü ifadelerle kınadığı ve sorumluları ne pahasına olursa olsun adalet önüne getirmeye söz verdiği anlatıldı. 
     Tasarıda, ABD, İngiltere ve Türkiye'nin, eşit derecede bu nefret dolu, korkunç terörist saldırıları kınadığı belirtildi. Ayrıca anti-Semitik Yahudi düşmanı faaliyetlerin artmasıyla bütün dünyada Yahudilerin güvenliğinin ciddi bir endişe haline geldiği kaydedildi. Türkiye'nin, misafirperverlik ve dini hoşgörü geleneklerinin bulunduğu belirtilirken, Yahudiler ile Müslümanların Anadolu'da 500 yıldan fazla zamandır süren tarihi iyi ilişkilerinin ardından Türk halkının, sinagog saldırılarıyla şoke olduğu anlatıldı. 
     Kabul edilen tasarıda, ABD'nin, 15 ve 20 Kasım tarihlerinde İstanbul'da meydana gelen saldırıları, ''olabilecek en güçlü ifadelerle'' kınadığı belirtilirken, kurbanların ailelerine başsağlığı, yaralılaraysa hızla ve tamamen iyileşmeleri umudu iletildi. 
     Senato tasarısında, Türkiye ve İngiltere hükümetleriyle halkına, saldırıdaki kayıplar nedeniyle başsağlığı dilendi ve Türkiye, İngiltere ve terörizme karşı duran bütün ülkelerle sorumluların adalete teslim edilmesi için birlikte çalışma, dayanışma mesajı verildi. 
     ABD kongresinin alt kanadı Temsilciler Meclisi de, saldırıların hemen ardından, rekor bir hızla aynı yönde bir tasarıyı kabul etmişti. 
     
</TEXT>
</DOC>
