<DOC>
<DOCNO> 179454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/spor/yozer.html </URL>
<DATE> 2003/09/01/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Ballı top 
</HEADLINE>
<TEXT>

   
   Galatasaray gibi bir takımın bu kadar kötü oynamaya hakkı yok. Futbol adına tüm yokları sergileyen Sarı - Kırmızılılar'ın bu maçtan üç puanla ayrılmasının, meşin yuvarlağın, bir teneke çam balıyla kaplanması dışında hiçbir izahı olamaz. 
   Doksan dakika sahanın her alanında acizleri oynayan Galatasaray, dün üç puanı kazandıysa bunu takımda bulunan Bülent, Mondragon ve Sabri'ye borçlu... Hakan Şükür'ü de unutmamak lazım. Dört kişi, 11 kişiye karşı mücadele etti. Geri kalan 7 oyuncu şu ana kadar ki en kötü performanslarını sergiledi. 
   Maçın ilk 25 dakikasında Galatasaray, dörtlü savunmayla sahaya çıkarken, orta alanı çok kalabalık tutan Ankara takımı, rakibinin kendi alanından çıkmasına bile izin vermedi. Bu dakikalarda üç top ya çizgiden çıktı, ya da direkleri sıyırdı. Ama ne hikmettir ki, 25. dakikada gelişen atak, doğrusu yarım yamalak bir ataktı... Gençlerbirliği savunmasının ve kalecisinin büyük hatasından yararlanan Sabri'nin dürttüğü top filelere gitti. İlk şut değil, ilk dürtme gol oldu. 
   Galatasaray, ikinci golü bulduktan sonra da Tamas'ı alarak üçlü savunmaya döndü. Ancak böyle bir skordan sonra tüm kontrolün Galatasaray'a geçmesi gerekirken, Sarı - Kırmızılılar ipleri daha da serdi. Hele ikinci yarıda Gençlerbirliği, rakip alandan çıkmadı. Son 10 dakikanın dışında Galatasaray, ceza alanına bile giremedi. Deniz'in attığı golde El Saka, kalecinin dokunulmazlığını elinden aldı ve bana göre fauldü. 
   Gençlerbirliği takımı ikinci yarıda golü erken bulmasına rağmen özellikle yan toplarda büyük sıkıntı çekti. Bir tek ortası bile isabetli olamadı. Galatasaray fizik olarak da sadece Sabri ve Hakan ile ayakta kalırken, herkes savunmada Bülent'in elini, ayağını öpecekti. Cim - Bom hem taktiksel ve fiziksel, hem de organizasyon ile oyun disiplini açısından bu kadar sıkıntı yaşadığı bir karşılaşmada, tecrübesiyle durumu idare etmeye çalıştı. Gençlerbirliği bu maçı kaybettiyse, geleneksel olan en zayıf halkası, savunması yüzünden kaybetti. 
   Fatih Terim transfer için günlerdir bastırıyor. Belli ki, takımın eksiklerinin kendisi de farkında. Ancak bunların yanı sıra, takımdaki oyun düzenini organize etmek ve futbolcularını forma sokmak onun görevi. Eğer bunu yapmazsa istediğin kadar transfer yap hiçbir şey fark etmez. 
   
   
</TEXT>
</DOC>
