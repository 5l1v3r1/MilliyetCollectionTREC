<DOC>
<DOCNO> 172485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/yasam/yas20.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Çilingiroğlu ölümünün ikinci yılında anıldı...    Milliyet'te uzun süre spor yazarlığı yapan Prof. Dr. Kaya Çilingiroğlu, ölümünün 2. yılında anıldı. Zincirlikuyu Mezarlığı'ndaki törene Çilingiroğlu'nun eşi Gülümser, oğlu Kaya Çilingiroğlu, gelini Hülya Avşar, Prof. Dr. Ali Akyüz ve sevenleri katıldı. Avşar, "Ölümümden sonra ben de kayınpederim gibi anılmak isterim. Kayınpederimle gurur duyuyorum" dedi. Prof. Dr. Çilingiroğlu için Teşvikiye Camisi'nde mevlit okutuldu. Avşar, mevlide göbeğini açıkta bırakan bir gömlekle katıldı. 
   
   Noir Desir'in solisti sevgilisini komalık etti    FRANSIZ rock grubu Noir Desir'in solisti Bertrand Cantat, Litvanya'da kaldığı otelde Fransız aktris sevgilisi Marie Trintignant'ı cumartesi günü döverek komaya soktu. Başına aldığı darbeler sonucu beyin kanaması geçirdiği açıklanan Trintignant, dün ikinci kez ameliyat edildi. Ameliyatı yapan ekibin başkanı olan ve Fransız hükümetinin talebiyle Vilnius'a gelen beyin cerrahı Stephane Delajoux, "Hastanın durumu çok ciddi" dedi. Vilnius Hastanesi Beyin Cerrahi Servisi Şefi ise 41 yaşındaki sanatçının hastaneye getirildiğinden beri komadan çıkamadığını belirterek, "Doktorların da uygulanan tedavi yöntemini uygun bulduklarını" söyledi. 
   
   Tiroidi çalıştırıp kilo verdirecekler    AMERİKALI bilim adamları, tiroid hormonunun etkinliğini artırarak kilo verilmesini ve kolesterolün azaltılmasını sağlayan bir kimyasal madde tespit etti. Bristol - Myers Squibb Araştırma Enstitüsü'nün çalışması, KB - 141 adı verilen kimyasal maddenin, tiroit hormonunu daha etkin kıldığını ortaya koydu. Etkinliği artan tiroit hormonu, metabolizmayı hızlandırıyor ve kolesterolü düşürüyor. Üstelik, normalde tiroit hormonunun "yan etkisi" olarak kabul edilen kalp çarpıntısına da rastlanmıyor. 
   
   Kravatı sıkmayın, kör olursunuz...    ABD'DE yapılan bir araştırmada çok sıkı bağlanan kravatların göz içindeki ken basıncını yükselterek körlüğe neden olan glokom hastalığına yol açtığı tespit edildi. New York Göz ve Kulak Hastanesi Glokom Servisi'nden Dr. Robert Ritch, göz içindeki yüksek kan basıncının glokoma yol açan en önemli etken olduğunu belirtti. Kravatlarını sıkı bağlayan erkeklerin yüksek risk taşıdığını söyleyen Ritch, "Göz muayenesi sırasında kravat takmak kan basıncını yükselterek yanlış teşhislere yol açabilir" dedi. 
   
   Laodikya'da 1700 yıllık kutsal çeşme bulundu    DENİZLİ'YE bağlı Eskihisar köyü yakınlarındaki antik Laodikya kentindeki kazılarda, Roma dönemine ait 1700 yıllık tarihi çeşme bulundu. Kültür ve Turizm Bakanlığı'ndan beklenen 250 milyar liralık ödenek gelmemesine rağmen, Denizlili sanayicilerin kendi aralarında topladığı parayla sürdürülen kazılarda, 42 metre yüksekliğinde ve 11 metre enindeki Kutsal Çeşme ortaya çıkarıldı. 
   
   İşte 'ağızlara layık' hamburger formülü    İngiliz matematikçiler, 'mükemmel' hamburgerin formülünü geliştirdi. Formülün sırrı, köftenin kütlesi, kalınlığı ve boyunu hesaplayarak, uygun pişirme süresini bulmakta yatıyor. Uzmanlara göre, 10'a 1 santimetre çap - kalınlık ebatlarındaki bir hamburger köftesini pişirmek için 14 dakika gerekli. Aynı çapta ama iki katı kalınlıktaki bir köfteyi pişirmek için gereken süre için ise, kalınlığı çapla çarpmak yeterli. Sonuç, 20 dakika. Yanlış pişirilen hamburgerlerin maliyeti ise yılda 20 milyon sterlin 46 trilyon lira . 
   
   Çin'de havai fişekler ölümüne patladı    Çin'in kuzeyinde, bir havai fişek fabrikasında önceki gün meydana gelen patlamada, 29 kişi öldü 100'den fazla kişi de yaralandı. Patlamada, fabrikanın bürolarının bulunduğu iki katlı binanın yarısının çöktüğü ve civardaki araçların da yandığı açıklandı. Patlamanın sıcak havalardan kaynaklanmış olabileceğini belirten yetkililer, fazla miktarda havai fişeğin aynı yerde depolanmasıyla, hepsinin arka arkaya patlamış olabileceğini kaydetti. Olay sırasında tarlada çalışan çiftçiler, çıkan siyah dumanın 4 - 4.5 kilometre uzaktan görülebildiğini söylediler. 
   
   Azrail para beklemedi    Gaziantep, Eydi Baba Mahallesi'nde oturan Nuran Ateş 33 , önceki akşam 3'üncü çocuğuna sancılandı ve eşi Mahmut Ateş'i 34 arayarak, ebe Yüksel Aslan'ı getirmesini istedi. Ateş'in daha önceki çocuklarının da ebesi Aslan'ın müdahalesiyle, erkek bebek doğdu. Ancak kanaması devam eden Ateş, Doğum Hastanesi'ne götürüldü. 
   'Öldüren, kan vermeyenler ' 
   Anne için üç ünite kan istenince, eşi Mahmut, Atatürk Kızılay Kan Merkezi'ne gitti. Ancak burada iddiasına göre 250 milyon lira kan parası istendi. 
   Bu parayı ancak üç saatte toparlayan baba Ateş, kanı alarak hastaneye gittiğinde eşinin öldüğünü öğrendi. Sinir krizleri geçiren baba Ateş, "Karımın ölümüne sebep olanlar kanı vermeyenlerdir" dedi. 
   
   Hayat Bebek ortada kaldı    Yaklaşık bir hafta önce Kuşadası Devlet Hastanesi'ne gelen Moldavya uyruklu Silvia Gligor 25 , bir kız bebek dünyaya getirdi. Ancak Gligor, bebeği istemediğini hastane görevlilerine iletti. Bunun üzerine bebek, annenin zarar vermesi olasılığına karşı korumaya alındı. Hastane çalışanlarının topladığı parayla ihtiyaçları karşılanan bebeğe, 'Hayat' adı verildi. Ancak Hayat, annesi Moldavyalı olduğu için Aydın Çocuk Esirgeme Kurumu'na ait yuvaya kabul edilmedi. Bebeğin babasını da bulamadıklarını söyleyen Hastane Başhekimi Erdoğan Oktay, "En büyük sıkıntımız, bebeğin masrafları" derken, bebeğin babasının Türkiye'yi terk ettiğini iddia eden Gligor ise, "Ne yaparsanız yapın. Sadece hastane masraflarını öderim" diye konuştu. 
   
   
</TEXT>
</DOC>
