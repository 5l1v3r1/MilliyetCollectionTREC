<DOC>
<DOCNO> 198467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sontur01.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmara Bölgesi sise teslim 
</HEADLINE>
<TEXT>

     Marmara Bölgesi'nde hayatı felç eden sisin iki gün sonra yerini yağışa bırakacağı açıklanırken, yetkililer sürücüleri dikkatli olmaları konusunda uyarıyor. 
     Yoğun sis nedeniyle dün İstanbul'da vapur seferlerinde aksamalar yaşanırken, trafik kilitlendi. Dün akşam saatlerinde İstanbul'u teslim alan sis nedeniyle, Boğaziçi ve Fatih Sultan Mehmet Köprüsü'nde trafik felç oldu. Görüş mesafesinin birkaç metreye kadar düşmesi nedeniyle çok sayıda maddi hasarlı kaza meydana geldi, vapur seferleri zaman zaman aksadı. 
     
     İSTANBUL'DA BU SABAH 

     İstanbul'da yer yer etkili olan yoğun sis nedeniyle Boğaz, transit gemi geçişlerine kapalı tutuluyor. 
     Alınan bilgiye göre, dün geceden itibaren zaman zaman etkisini sürdüren yoğun sis, deniz trafiğinde aksamalara yol açtı. 
     Yoğun sis nedeniyle İstanbul Boğazı'nın sabah saatlerinden itibaren transit gemi geçişlerine kapalı tutulduğu, ancak Şehir Hatları İşletmesi vapur seferlerinde aksama yaşanmadığı bildirildi. 
     Bu arada, Atatürk Havalimanı'nda da yoğun sis nedeniyle akşam saatlerinde bazı seferlerin gecikmeli yapıldığı, ancak hava trafiğinde bir sorun bulunmadığı kaydedildi. 
     
     BURSA'DA GÖRÜŞ 200 METREYE DÜŞTÜ 

     Bursa'da, yoğun sis nedeniyle görüş mesafesinin sabah saatlerinde 200 metreye kadar düşmesi, trafiği olumsuz etkiledi. 
     Kış turizminin önde gelen merkezlerinden Uludağ'da, havanın açık ve kar kalınlığının ise 25 santimetre olduğu belirtildi. 

     
</TEXT>
</DOC>
