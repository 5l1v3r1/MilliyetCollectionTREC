<DOC>
<DOCNO> 172620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sontur18.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç, yasama yılını böyle değerlendirdi... 
</HEADLINE>
<TEXT>

     TBMM Başkanı Bülent Arınç, Meclis'in 22. Dönemi'nin Birinci Yasama Yılı'nda, 20. ve 21. dönemlere oranla yüzde 40 daha fazla çalıştığını belirterek, ''Özellikle AB uyum yasaları, demokratikleşme ve özgürlükler açısından ülke tarihinde dönüm noktalarından biri olacaktır'' dedi. 
     Arınç, Meclis'in 22. Dönemi'nin Birinci Yasama Yılı'nda yapılan faaliyetlere ilişkin değerlendirme toplantısı düzenledi. 
     ''Bazı yerler vardır ki kutsiyeti ve mahremiyeti hiçbir şeyle kıyaslanamaz. Bazı makamlar da vardır ki sorumluluğu ağırdır ama onuru çok büyüktür'' diyen Arınç, TBMM'nin de ülkede değeri ve kıymeti buna paralel olarak kutsiyeti tartışma götürmez bir mekan olduğunu belirtti. 
     Meclis'in, ülkenin bütün ses ve renklerini bir arada bulunabileceği yer olduğunu vurgulayan Arınç, burada ülkenin kaderini değiştirecek kararlar alındığını dile getirdi. Arınç, ''Burası özgürlüğün, demokrasinin, eşitliğin kalbidir ve siz bu kalbin damarları içinde dolaşabilirsiniz'' dedi. 
     Arınç, Meclis Başkanlık Divanı'nın Birinci Yasama Yılı'nda 15 toplantı yaptığını belirterek, bunun son yıllardaki en çok toplantı sayısı olduğunu söyledi. Meclis'in çalışmaları hakkında bilgi veren Arınç, şunları kaydetti 
     ''Bu dönem Meclisimiz, yasama ve denetim faaliyetlerini gerçekleştirmek için 111 birleşim gerçekleştirmiş ve 579 saat 26 dakika çalışmıştır. Bu çalışmalar 27.745 sayfa tutanakla tarihe kaydedilmiştir. 
     Bugün ve yarın devam edecek çalışmalarla bu rakam biraz daha artacaktır. 20. ve 21. Dönem'e oranla Meclis bu dönem yüzde 40 daha fazla çalışmıştır.'' 
     
     YASAMA FAALİYETLERİ 
     Arınç, 1. Yasama Yılı'nda TBMM Başkanlığı'na 390 yasa tasarısı ve 176 yasa teklifi verildiğini belirterek, şöyle konuştu 
     ''Tasarı ve tekliflerden 184'ü TBMM Genel Kurulu'nda kabul edilerek kanunlaşmıştır. Aynı süreçte 9 kanun, Cumhurbaşkanı tarafından bir kez daha görüşülmek üzere TBMM'ye iade edilmiştir. 
     Geride bıraktığımız yasama yılında TBMM Başkanlığı'na 83 Başbakanlık Tezkeresi gelmiştir. Tezkerelerden biri Başbakanlığa iade edilmiş, 82'i ise halen komisyonlarda bulunmaktadır. 
     Yine bu dönemde ayrıca 31 TBMM Kararı alınmıştır. Bu süreçte, TBMM Başkanlığı'na intikal eden KHK toplamı ise 262'dir.'' 
     
     KANUNLARIN ANLAMI... 
     Meclis'in ana fonksiyonu olan kanun yapma yönünün sayısal olarak yüksek olması yanında içerik ve anlamının da çarpıcı olduğunu ifade eden Arınç, ''Özellikle AB uyum yasaları, demokratikleşme ve özgürlükler açısından ülke tarihinde dönüm noktalarından biri olacaktır'' dedi. 
     Arınç, Meclis'in 17 İhtisas Komisyonu'nun 328 saat çalışarak kanunların çıkmasına destek verdiğini anlatarak, bunun ''Oldukça iyi bir çalışma temposu'' olduğunu söyledi. 
     
     DENETİM FAALİYETLERİ 
     Arınç, Meclis'in ikinci ana fonksiyonu olan denetim çalışmaları konusunda da şu bilgileri verdi 
     ''Birinci Yasama Yılı boyunca, milletvekilleri tarafından 1054 yazılı, 698 de sözlü soru önergesi verilmiştir. Aynı süreçte 3 genel görüşme, 125 Meclis Araştırması, 2 de Meclis Soruşturması önergesi verilmiştir. 
     Bu dönemde 8 Araştırma Komisyonu kuruldu. Bu komisyonlardan 4'ü çalışmalarını tamamlarken 4'ü halen çalışmalarını sürdürüyor. 
     Denetim çalışmalarını yürüten önemli komisyonlardan biri olan KİT Komisyonu, 25 toplantıda 47 kuruluşun 99 hesabını denetlemiş bunlardan 42'sini ibra etmiş, 39'unu genel görüşmeye sunmuş ve 18'ini de ibra etmemiştir.'' Bülent Arınç, KİT Komisyonu'nun tarihinde hiçbir zaman bu yoğunlukta ibra edilmeyen hesap olmadığını da vurgulayarak, ''Yasalarımıza göre, ibra edilmeyen bu hesaplar komisyon raporunun kesinleşmesini takiben, Meclis Başkanlığımız tarafından işlem yapılmak üzere Başbakanlığa ve Cumhuriyet Başsavcıları'na havale edilecektir'' dedi. 
     
     ''ÇÖZÜM MERCİ OLARAK MECLİS'' 
     Bazı komisyonların çalışmalarının ''halkın tutumunu göstermesi açısından anlam taşıdığını'' anlatan Arınç, ''Dilekçe Komisyonu'na yapılan başvurular önceki dönemlere göre 5 ila 10 kat artmıştır'' diye konuştu. 
     Arınç, 21. Dönem 1. Yasama Yılı'nda bu komisyona gelen başvuru sayısı 225 iken, 22. Dönem'in 1. Yasama Yılı'nda komisyona 3 bin 143 dilekçe verildiğini, bunların bin 912'inin karara bağlandığını kaydetti. Arınç, ''Bu yoğun artışın bir çok sebebi olabilir ama bence en anlamlısı, halkın, sorunlarına çözüm merci olarak artık Meclis'i görmesidir'' dedi. 
     TBMM Başkanı Arınç, ülkedeki ''en hassas sorunlarından biri'' olarak nitelendirdiği insan hakları alanında çalışan komisyonun da yoğun bir dönem geçirdiğini belirtti. Bülent Arınç, Birinci Yasamı Yılı'nda İnsan Hakları Komisyonu'na 301 başvuru yapıldığını, bunların 160'inin sonuçlandırıldığını ve 141'inin işleminin ise sürdüğünü söyledi. 
     ''Bu konuşmayı yaptığımız anda bile hala Meclis'imiz yasama ve denetim faaliyetlerini sürdürmektedir'' diyen Arınç, yasama ve denetime ait ayrıntıların 2. Yasama Yılı'nın sonunda da kitaplaştırılarak kamuoyunun dikkatine sunulacağını kaydetti. 
     
</TEXT>
</DOC>
