<DOC>
<DOCNO> 154570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sondun12.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
The Times ''Sertab Erener Eurovision'un favorisi..'' 
</HEADLINE>
<TEXT>

     İngiltere'de yayımlanan The Times gazetesi, Sertab Erener'i Eurovision Şarkı Yarışması'nın favorisi olarak gösterdi. 
     Gazete, Sertab Erener'in Harem'de cariye giysileri içinde çekilen bir fotoğrafına yer verirken, fotoğrafın altına ''egzotizmin pazarlanması'' ibaresine ve sanatçının, ''Klibi harem dairesinde çekmek, şarkının Avrupa'da satmasını kolaylaştıracak'' şeklindeki sözlerine yer verdi. 
     Sertab Erener'in Türkiye'nin en başarılı ve ünlü sanatçılarından biri ve Eurovision yarışmasının da favorisi olduğunu belirten gazete, sanatçının şarkısıyla ilgili tartışmaları yorumlarken, ''Bunlar son derece aptalca. Harem'de klip çekiyorsunuz, İngilizce şarkı söylüyorsunuz, etnik enstrümanlar kullanıyorsunuz, oraya gidip güzel bir şov yapıyorsunuz, bütün bunlar Türkiye için iyi bir tanıtım değil mi Ne yazık ki insanlar fotoğrafın tümünü görmeyi bir türlü başaramıyor'' dediğini yazdı. 
     Sanatçının harem fikrinin şarkının başarısı açısından bir avantaj sağlayacağına inandığını, Batı'nın bunu egzotik bulduğunu söylediğini kaydeden The Times, Erener'in ''Böylece de şarkı Avrupa müzik marketlerinde yapabileceği en büyük patlamayı yapacak'' dediğini belirtti. 
     The Times gazetesi, ünlü müzisyen Demir Demirkan'ın da harem fikrinin Türkiye'nin geçmişiyle ilgili çok daha olumlu bir bakış açısı yaratacağına inandığını kaydetti ve İngiltere'de Eurovision'ın bir ''potansiyel kariyer katili'' olarak görüldüğünü, Türkiye'de ise yarışmanın ''kariyer başlatarak, Avrupa pazarlarına açılan bir pencere'' olarak değerlendirildiğini savundu. 
     
</TEXT>
</DOC>
