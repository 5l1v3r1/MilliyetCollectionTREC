<DOC>
<DOCNO> 196668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sontur31.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da yangın sezonu değerlendirmesi... 
</HEADLINE>
<TEXT>

     Antalya Valisi Alaaddin Yüksel, orman yangınlarıyla mücadelede öncelikle sorumluluk ve bilincin geliştirilmesi gerektiğini vurgulayarak, ''Orman yanıyor, Ne yapsın cahildi bilmiyordu deniyor. Bu ülkede kimsenin cahil kalmaya hakkı yoktur'' dedi. 
     Orman Bölge Müdürlüğü'nde düzenlenen toplantıda konuşan Vali Alaaddin Yüksel, Antalya'nın bu yıl zor bir yangın sezonu geçirdiğine dikkati çekti. Son 25 yılın en sıcak yazının yaşandığını kaydeden Vali Yüksel, sıcaklıkların yüksekliğinin yanı sıra nem oranının da yüzde 5'e kadar düşerek orman yangını için uygun ortam oluşturduğunu belirtti. 
     Antalya'nın mülki alanının yüzde 55'inin orman olduğunu, Türkiye ormanlarının yüzde 6'sının Antalya'da bulunduğunu kaydeden Vali Alaaddin Yüksel, ''Bu durumda il genelinde görev yapan herkesin sorumluluğu bir kat daha artıyor'' diye konuştu. 
     Yangın sezonu başlamadan önce bir çok tedbir alındığını hatırlatan Alaaddin Yüksel, Türkiye'de ilk kez gerçekleştirilen bir uygulama ile GSM operatörleri aracılığıyla cep telefonlarına orman yangınlarına dikkat edilmesi konusunda mesajların gönderildiğini ifade etti. 
     Bazı orman alanlarına girilmesinin yasaklandığını, orman yangınları konusunda bastırılan 100 binin üzerindeki el ilanının yöreye gelen tatilcilere dağıtıldığını hatırlatan Vali Yüksel, şöyle devam etti 
     ''Ancak bütün önlemlere ve çalışmalara rağmen 19 Ağustos'ta patates, patlıcan közlemek için yakılan ateşle bir gecede 500 hektar civarında orman alanımızı kaybettik. Bu yıl geçtiğimiz yıllara oranla yanan orman alanı rakamlarını geriye çektik. Ancak keşke bu yıl 800 hektar değil 8 ağacımız bile yanmasaydı. Yangınların önüne geçebilmek için insan sorumluluğunu ve bilincini yükseltmek gerekiyor. Orman yanıyor, Ne yapsın cahildi bilmiyordu deniyor. Bu ülkede kimsenin cahil kalmaya hakkı yoktur.'' 
     
     ZOR İKLİM KOŞULLARI 
     Orman Bölge Müdürü Mustafa Kurtulmuşlu da yangın sezonunun sadece Antalya'da değil, aynı iklim koşullarına sahip diğer ülkelerde de çok zor geçtiğini dile getirdi. Kurtulmuşlu, ''Aynı iklim koşullarıyla karşı karşıya olmamıza rağmen, onlar bizden 10-20 kat daha fazla orman alanı kaybettiler'' dedi. 
     Türkiye genelinde çıkan orman yangını sayısında azalma olmadığını da söyleyen Mustafa Kurtulmuşlu, bunun artan nüfus ve göçle ilgili olduğunu bildirdi. Bu yıl geçen yıllardan farklı olarak yaşanan tüm yangınları kaydettiklerini belirten Kurtulmuşlu, şunları söyledi 
     ''Bu yangın sezonunda 500'ün üzerinde yangın ihbarı alındı. Bunlardan sadece 85'i orman yangını olarak kaydedildi. 85 yangının 7'sinin dışındakiler büyümeden kontrol altına alındı. Buna rağmen, bu sezonda 810 hektar orman alanımız kül oldu. Sadece 19 Ağustos'ta Kumluca İlçesi'nde çıkan orman yangınında 500 hektar alan yandı. Yılda ortalama yanan orman alanımız bin 500 hektar olarak gerçekleşiyordu. Bu yıl yanan alanın yarısında sezonu kapattık.'' 
     
     ''O ARAZÖZLER BİZDE OLSA...'' 
     Yaşanan 3 büyük yangının herkesin moralini bozduğunu vurgulayan Mustafa Kurtulmuşlu, ''Ancak içinde bulunduğumuz şartlara göre bunlar iftihar edilmesi gereken rakamlar'' diye konuştu. 
     ABD'de çıkan yangında 300 bin hektar alanın yandığını hatırlatan Kurtulmuşlu, ''Size basit bir örnek vereyim. Kaliforniya'da 645, Marsilya Kenti'nde 2 bin arazöz varken, Antalya'da sadece 74 arazözümüz var. Eğer Marsilya'daki arazöz sayısı bizde olsa tek bir ağaç bile yaktırmayız'' dedi. 
     Kurtulmuşlu, yangınların yüzde 50'sinin ihmal ve dikkatsizlik, yüzde 10'unun doğal sebepler, yüzde 10'unun anız yakılması ve enerji nakil hattı kopmasından kaynaklandığını belirtti. Yangınların yüzde 18'inin ise kasti olarak çıkarıldığını kaydeden Kurtulmuşlu, ''Ancak bizdeki kasıtlar da birer cahillik örneği. Yol açılsın, işçi olarak çalışayım diye orman yakanlar var. Son olarak Akseki'de, öldürdükleri kişilerin cesedini yok etmek için orman yangını çıkardılar'' diye konuştu. 
     Toplantının sonunda orman yangınlarıyla mücadele çalışmalarında elde edilen başarıya katkıda bulunan kişi, kurum ve kuruluşlara plaket ve teşekkür belgesi verildi. 
     
</TEXT>
</DOC>
