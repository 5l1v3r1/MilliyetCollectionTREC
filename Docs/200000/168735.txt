<DOC>
<DOCNO> 168735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/soneko10.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Banca Intesa Bir süre sonra Türkiye'ye konsantre olacağız 
</HEADLINE>
<TEXT>

     Banca Intesa SPA Türkiye Temsilcisi Mehmet Buçukoğlu, Intesa'nın Güney Amerika'da kriz içindeki bazı ülkelerde mevcut yatırımları satma ve buralardan çıkma kararı bulunduğunu, bunların sonuçlanmasının ardından Türkiye'ye konsantre olmayı tasarladığını söyledi. 
     Buçukoğlu, Türkiye'de ortaklığın, 11 Eylül terör saldırıları nedeniyle askıya alınan ortaklık görüşmeleri sırasında fiyatta bile anlaşılan Garanti Bankası ile sona bağlanmasının diğer bankalardan daha kolay olduğunu söyledi. 
     Buçukoğlu, İtalya-Türkiye 2003 Yatırım Forumu'nda Türkiye'de yatırım planlayan 2 İtalyan bankası arasında adlarının geçtiğine işaret ederek, şu anda bu yönde resmi bir gelişmenin olmadığını belirtti. 
     Bir bankanın resmi görüşme yapabilmesi için en azından İMKB ve birtakım otoritelerin haberdar olması gerektiğini belirten Buçukoğlu, ilgilenebilecekleri tüm bankaların hemen hemen hepsinin halka açık bankalar olduğunu ifade etti. 
     Banca Intesa'nın küçük bir banka satın alarak ''Adımla buna bir prestij vereyim, büyüteyim'' gibi bir düşüncesi bulunmadığını dile getiren Buçukoğlu, bankanın konulan paraya karşılık verim alabileceği kriteri aradığını, dolayısıyla gittiği ülkelerde en büyük ikinci ve üçüncü sıradaki bankaları satın aldığını kaydetti. 
     Buçukoğlu, Intesa'nın Garanti Bankası ile 2001'de ilgilendiğini ve 13 Eylül 2001'de anlaşma imzalanmak üzere el sıkışıldığını anımsatarak, ''Ancak, 11 Eylül terör saldırılarından sonra ortaya çıkan kaotik durum nedeniyle bu ertelendi, buzdolabına kondu. Hatta ben derin dondurucuya kondu diye tanımlıyorum. Buzdolabına konma kararı Garanti ve Türkiye ile ilgili olumsuzluklar nedeniyle alınmış bir karar olmadığına göre bu zaten dosyası kapanmış bir karar değildi'' dedi. 
     Kararın derin dondurucudan tekrar dışarıya çıkarılmasının Intesa'nın Güney Amerika'daki mevcudiyetiyle ilgili olduğunu belirten Buçukoğlu, Güney Amerika'da kriz içindeki bazı ülkelerde mevcut yatırımları satma ve buralardan çıkma kararları bulunduğunu, bunların sonuçlanmasının ardından Türkiye'ye konsantre olmayı tasarladıklarını söyledi. 
     Buçukoğlu, ''Bunlar biraz ilerledi. Dolayısıyla Türkiye'ye ilişkin düşünmek söz konusu olabilir'' dedi. 
     
     ''INTESA FİYATTA BİLE GARANTİ İLE ANLAŞMIŞTI'' 
     Buçukoğlu, Intesa'nın 1916'da Türkiye'ye geldiğini ve 1978'de sendikal sebeplerle ayrılmak zorunda kaldığını kaydederek, ayrılmasından sonra Türkiye'ye olan ilgisini ve portföyünü küçültmediğini, temsilcilik kanalıyla bunları artırdığını ifade etti. 
     Önümüzdeki hafta Akbank'ın sendikasyon kredi sözleşmesinin imzalanacağını bildiren Buçukoğlu, şöyle devam etti 
     ''Dolayısıyla her bankayla, büyüklerle ilişkimiz var. Ortaklık için Garanti Bankası'nın çok sözü ediliyor. Zamanında büyük harcamalar yapıldı. Dolayısıyla Banca Intesa, Garanti'yi çok iyi tanıyor. Böyle bir sonuca varırlarsa bu kolay olabilir. Biz Garanti ile kavgalı, kırgın değiliz. 13 Eylül'deki ayrılık son derece dostane oldu. İki taraf da birbirine hak verdi. Ondan sonraki iş ilişkileri hiç soğumadı, artarak devam etti. Dolayısıyla Türkiye'de ortaklığın Garanti Bankası ile sona bağlanması diğer bankalardan daha kolay ama bugün bilinmeyen, tanınmayan bir bankayla herhalde üç ay geçmeden hiçkimseye birşey söyleyemezsiniz. Intesa fiyatta bile Garanti ile anlaşmıştı.'' İtalya'nın en büyük bankası olan Intesa'nın 360 milyar Euro'luk aktif toplamı bulunduğunu, 58 ülkede aktif bankacılık yaptığını belirten Buçukoğlu, bankanın İtalya'da 34 küçük bankayla birleşerek ve satın alarak en büyük konuma geldiğini bildirdi. 
     Banca Intesa SPA Türkiye Temsilcisi Buçukoğlu, Türkiye'nin riskli bir ülke olarak görülmediğini, gelişme potansiyeli ve yarını çok parlak bir ülke olduğunu vurgulayarak, AB üyeliği yolunda atılan adımlarla öneminin çok daha artacağını vurguladı. 
     
</TEXT>
</DOC>
