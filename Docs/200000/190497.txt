<DOC>
<DOCNO> 190497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sonspo29.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor'dan Sadık İlhan'a dava... 
</HEADLINE>
<TEXT>

     Samsunspor'da eski hakem Sadık İlhan'ın açıklamalarının yankıları devam ederken, basın sözcüsü Ercan İnce, ''İlhan hakkında maddi ve manevi tazminat davası açıyoruz'' dedi. 
     Nuri Asan Tesisleri'nde basın toplantısı düzenleyen İnce, eski hakem Sadık İlhan'ın yönettiği bir maçta MHK Başkanı Bülent Yavuz'un Trabzonspor'un kazanması için telkinde bulunduğu yönündeki açıklamalarını değerlendirerek, Samsunspor camiası olarak olayı büyük üzüntüyle karşıladıklarını söyledi. 
     Sadık İlhan'ın açıklamalarının ardından Yönetim Kurulu'nun olağanüstü toplanarak bir değerlendirme yaptığını belirten İnce, şu bilgiyi verdi 
     ''Samsunspor Kulübü, bugünden itibaren yapılan bu haksızlıkların yakın takipçisi olacaktır. Gaziantepspor karşısında uğradığımız büyük haksızlığın ardından İlhan'ın açıklamalarını ilahi adalet olarak değerlendiriyoruz. Durumumuzu ortaya koymak için büyük bir tesadüf oldu. Yaşanan gelişmeler üzerine kendimize yeni bir strateji belirledik. İlk önce İlhan hakkında maddi ve manevi tazminat davası açıyoruz.'' Federasyona konunun araştırılması ve kaybedilen haklarının telafisi için yasal başvuruda bulunacaklarını da ifade eden İnce, Kulüpler Birliği üyelerini hafta içinde toplayarak bir durum değerlendirmesi yapacaklarını kaydetti. 
     İlhan'ın açıklamalarının Samsun'daki bir çok sivil toplum kuruluşu ve taraftarı adeta ''ayağa kaldırdığını'' belirten İnce, ''Samsun milletvekilleri, TBMM'ye konunun araştırılması için bir soru önergesi verecek. Haksızlığa uğradığımızı gören herkes bir şeyler yapmaya çalışıyor. Bunun sorumlularına yasal yollardan hesabını soracağız. Türk futbolunun zarar görmesini istemiyoruz, ama bir şeylerin düzelmesi gerekiyor'' diye konuştu. 
     İnce, MHK Başkanı Bülent Yavuz'un görevinden ayrılması gerektiğini de belirterek, Gaziantepspor maçında da hakem Selçuk Dereli'nin aleyhlerine çok sayıda yanlış karar verdiğini savundu. 
     ''Gaziantepspor maçı Samsunspor kulübünun futbol tarihinde yaşadığı ve üzüntüyle hatırlayacağı tarihi bir müsabaka oldu'' diyen İnce, ''Bu maçta da sanki kurularak gönderilmiş bir hakemle karşı karşıya kaldık. Dereli, ne yapacağını sanki daha önceden bilen bir hakem görüntüsü sergiledi'' dedi. 
     
</TEXT>
</DOC>
