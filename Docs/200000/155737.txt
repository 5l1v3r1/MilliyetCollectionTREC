<DOC>
<DOCNO> 155737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/siyaset/siy02.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Komutan’dan sorti 
</HEADLINE>
<TEXT>

Genelkurmay Başkanı Org. Özkök, F-16 ile bir saat havada kaldı ve düşmana taarruz etti... 
     ANKARA Milliyet 

     Genelkurmay Başkanı Orgeneral Hilmi Özkök, Türk uçuş tarihinde bir ilki gerçekleştirerek, "Savaşan Şahin" olarak bilinen ve 3. nesil bir muharip uçak olan F - 16’yla uçtu. Özkök, uçuş sırasında hava muharebesi ve yakıt ikmali yaparak hava meydanına taarruz etti. 
     Özkök’e uçuştan önce askeri helikopterle geldiği 141. Filo’da brifing verildi. Daha sonra yüksek basınca karşı "G - suit" elbisesi giyen Özkök, 141. Filo Komutanı Hava Pilot Kurmay Yarbay Şenol Karabıyık’ın içinde bulunduğu uçağa bindi. Hava Kuvvetleri Komutanı Orgeneral Cumhur Asparuk da, Hava Pilot Yüzbaşı Tamer Yalçın’ın yer aldığı savaş uçağına geçti. 
     Özkök, senaryo gereği, 142. Filo ve Öncel Eğitim Filosu’na bağlı düşman uçaklarıyla temsili hava muharebesi yaptı. İncirlik’teki 10. Tanker Üs Komutanlığı’ndan kalkan tanker uçaktan yakıt ikmali yapan Özkök’ün içinde bulunduğu uçak, hava meydanına taarruz etti. Senaryo, meydanı koruyan uçakların saf dışı edilmesiyle sona erdi. 

</TEXT>
</DOC>
