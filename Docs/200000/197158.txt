<DOC>
<DOCNO> 197158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/guncel/gun07.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröre üzüldüler Apo'yu övdüler 
</HEADLINE>
<TEXT>

   İstanbul'daki terör eylemlerini kınayan DEP'li milletvekilleri, "Amaç barış ortamını bozmak" dedi. Dokuzuncu duruşmada da tahliye kararı çıkmadı 
      ANKARA Milliyet 
   
   Kapatılan DEP'in eski milletvekilleri, İstanbul'daki terör eylemlerini "büyük nefretle" kınayarak "Saldırılar Türkiye'nin demokratikleşme sürecini hiçbir şekilde etkilemeyecektir" dedi. DEP'liler, yeniden yargılamanın 9. duruşmasında da tahliye edilmedi. 
   Ankara 1 No'lu DGM'de yeniden yargılama kararının ardından yapılan 9. duruşmaya Leyla Zana, Hatip Dicle, Orhan Doğan ve Selim Sadak katıldı. Zana, saldırıların amaçlarından birinin de Türkiye'deki barış ve istikrar ortamını bozmak olduğunu söyledi. Terör örgütü KADEK'in feshederek yerine Kürt Halk Kongresi'ni KHK kurmasını "olumlu" bulduklarını anlatan Zana, PKK lideri Abdullah Öcalan'dan "sayın" diye söz etti. 
   
   'Barışın mimarı Öcalan' 
   Zana, "Son dört yıldaki barışın mimarı olan Öcalan'ın politikaları gözden geçirilmeli. Sorunun çözümünde bir sigorta işlevi gördüğünü belirtmek istiyorum" dedi. Sadak da "Öcalan, yakalanmasından sonraki her aşamada barış mesajları verdi. Buna rağmen, Öcalan'ın avukat görüşleri sınırlandırılıyor " diye konuştu. 
   Doğan, cezaevinde yaşadığı bazı olayları şöyle anlattı "Tutuklu bulunduğumuz sürede Ulucanlar Cezaevi'ne çeşitli terör suçlarından yakalanan yaklaşık 500 kişi getirildi. Sertab Erener'in Eurovision birinciliği alkışlanırken, Süreyya Ayhan ikinci oldu diye kahrolundu. Türkiye - Letonya maçında Hakan gol kaçırınca 'Yapma Hakan, nasıl kaçırırsın' diye herkes bağırdı. Şimdi bu alkışlar bir manevra olabilir mi " Onuncu duruşma 16 Ocak'ta yapılacak. 
   
   
   
</TEXT>
</DOC>
