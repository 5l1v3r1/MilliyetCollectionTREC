<DOC>
<DOCNO> 169855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sontur27.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahraman postacı... İçinde 11 milyar lira olan çantayı vermedi... 
</HEADLINE>
<TEXT>

     Edirne PTT Başmüdürlüğü'nde görev yapan Mehmet Oluçay, gece otokuşet trenle yurda gelen gurbetçilerin dövizlerini bozduktan sonra evine gelirken, silahlı 2 kişinin saldırısından şans eseri kurtuldu. 
     İçinde 11 milyar liralık döviz ve 7 milyar lira bulunan çantayı saldırganlara vermeyen Olucay, silahlı kişiyle yaptığı mücadele sırasında başına ve vücuduna aldığı darbelerle yaralandı. 
     Olucay, dün saat 17.00'da gelmesi beklenen trenin rötar yaparak 20.35'te Ayşekadın Tren Garı'na geldiğini belirterek, ''Bu trenle gelen gurbetçilerin dövizlerini bozdum. Saat 11.00'de işim bitti. İkinci tren de kısa bir süre sonra geldi. Bu trenle ilgili de işimi yaparak, saat 01.10'da gardan, 600 metre mesafedeki PTT lojmanlarına doğru otomobille ayrıldım. Ancak, eve geldiğimde saldırıya uğradım'' dedi. Olucay, kar maskeli saldırganın kendisine 5 el ateş ettiğini, 3 merminin boşa gittiğini, 2 merminin ise ateş almadığını, kar maskeli kişi ile boğuştuğunu, bu kişinin elinden kaçarak kurtulduğunu söyledi. 
     Meydana gelen silah sesi ve gürültüyle PTT lojmanında kalan PTT Başmüdürü Mustafa Ünal ile diğer çalışanların aşağıya inmesiyle olay yerinden otomobille kaçan saldırganların yakalanmasına çalışıldığı bildirildi. 
     Ölümü göze alarak içinde 11 milyarlık döviz ve 7 milyar lira bulunan çantayı vermeyen ve ambulansla hastaneye kaldırılan Mehmet Olucay'ın kafasına 28 dikiş atılırken, mermilerden birisinin Olucay'ın sağ bacağını sıyırdığı anlaşıldı. 
     Saldırganlarla arasında geçen boğuşma nedeniyle vücudunun çeşitli yerlerinde ağrılar olduğunu da belirten Olucay, PTT çalışanları tarafından ''Kahraman'' ilan edilirken, PTT Edirne Başmüdürü Ünal da, kahraman memurun takdiri hak ettiğini belirtti. 
     
</TEXT>
</DOC>
