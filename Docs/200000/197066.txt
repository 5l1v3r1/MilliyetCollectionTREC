<DOC>
<DOCNO> 197066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sonspo14.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanlar yine sahnede... Galatasaray maçı için kulis... 
</HEADLINE>
<TEXT>

     İstanbul'da yaşanan terör saldırıları üzerine Galatasaray-Juventus arasındaki Avrupa Şampiyonlar Ligi maçının 2 Aralık'a ertelenmesinin ardından, İtalyanlar şimdi de karşılaşmanın Türkiye dışında, tarafsız bir sahada oynanmasını istiyorlar. 
     Tuttosport gazetesi, bugünkü manşetinde, ''Juve, İstanbul'a hayır '' diye manşet attı. İç sayfada da Juventus Genel Direktörü Luciano Moggi'nin görüşü, ''Juve Türkiye'de asla '' başlığıyla özetlendi. Moggi, ''Salı günü veya 2 Aralık'ta oynanması bir şey değiştirmiyor. Tarafsız bir saha lazım'' dedi. 
     Tuttosport'ta ayrıca, sekiz sütuna ''İstanbul'da terör'' başlığı atıldı. 
     La Gazzetta dello Sport ise UEFA'nın kararını, ilk sayfadan, ''İstanbul'da korku. Galatasaray-Juve maçı Aralık'a ertelendi'' başlığıyla duyurdu. İç sayfada da ''İstanbul'da kıyım, Juventus gitmiyor'' başlığı kullanıldı. Haberin spotunda ise Del Piero'nun, ''Sadece tarih değil, yerin de değişmesi lazım. Rahat değiliz'' dediği belirtildi. 
     Corriere dello Sport da UEFA kararını manşetten vererek, ''Juve, Türkiye'deki maç ertelendi'' dedi. İç sayfadaki haberlerde de ''Türkiye'de oynamak imkansız'', ''Moggi'nin tercihi tarafsız saha'' başlıkları kullanıldı. 
     
     UEFA 1998'DEKİ İSTEKLERİNİ REDDETMİŞTİ 
     Galatasaray ile Juventus arasında Şampiyonlar Ligi'nde 24 Kasım 1998'de yapılması gereken maç da bir hafta ertelenmişti. 
     UEFA, iki ülke arasında bölücü elebaşı yüzünden yaşanan kriz nedeniyle maçın 2 Aralık'ta oynanmasını kararlaştırmıştı. 
     Juventus, o dönemde de karşılaşmanın Türkiye dışında tarafsız bir sahada yapılmasını istemiş, ancak UEFA söz konusu talebi reddetmiş ve maç İstanbul'da oynanmıştı. 
     
     GİUNTİ ''AİLEMİ İTALYA'YA GÖNDERECEĞİM'' 
     Öte yandan Beşiktaş'ta top koşturan İtalyan oyuncu Federico Giunti, İstanbul'daki saldırılar sonrasında Türkiye'de kalmaktan korktuğunu, ailesini İtalya'ya göndereceğini belirtti. İtalyan oyuncunun RadioCapital'e yaptığı açıklamalar, ''Giunti Patlamalar korkunç, ailemi İtalya'ya göndereceğim'' başlığıyla Corrire dello Sport'un sayfalarına da yansıdı. 
     Haberde, Federico Giunti'nin, ''Ailemi İtalya'ya götüreceğim, eşim ve kızımı muhtemelen İtalya'da bırakacağım. Kendimin ne yapacağına ise sezon sonunda karar vereceğim''' dediği aktarıldı. 
     
</TEXT>
</DOC>
