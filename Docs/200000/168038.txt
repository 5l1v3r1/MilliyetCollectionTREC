<DOC>
<DOCNO> 168038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/soneko20.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersin Özince Düşüncelerimiz daha fazla dikkate alınsın 
</HEADLINE>
<TEXT>

     Türkiye Bankalar Birliği Başkanı ve İş Bankası Genel Müdürü Ersin Özince, IMF heyetiyle yapılan görüşmede, bankacılık sektörünü yakından ilgilendiren icra iflas yasası gibi konularda, düşünce ve değerlendirmelerinin daha fazla dikkate alınmasını arzu ettiklerini söylediklerini bildirdi. 
     Yeni Türkiye Masası Şefi Rıza Moghadam başkanlığındaki 5 kişilik IMF heyetinin bankacılarla görüşmesi, yaklaşık 1.5 saat sürdü. 
     Görüşme sonrası IMF heyeti herhangi bir açıklama yapmazken, Özince gazetecilerin sorularını yanıtladı. 
     Özince, Moghadam'ın yeni göreviyle ilgili bir nezaket ziyareti yaptığını söyledi. Bir gazetecinin ''bütçede yüzde 6.5'lik faiz dışı fazla hedefine ulaşılıp ulaşılmayacağı'' konusunda IMF heyetinin herhangi bir görüşü dile getirip getirmediğini sorması üzerine Özince, ''Biz muhatabı değiliz. Biz kendi bankalarımızın bütçesine bakıyoruz'' dedi. 
     Özince, ''Piyasanın nabzını tutmak için sizin de görüşlerinizi sormuşlardır. Orada nasıl bir tablo çizdiniz '' sorusuna, ''Bizim görüşlerimiz, bankacılık sektörünün çok ciddi deneyimler geçirdiği, eskiye göre çok daha fazla uluslararası normlara uyduğu, bunun da Türkiye'nin geleceği için önemli bir güç olduğu yolunda'' yanıtını verdi. 
     Görüşmede kur, faiz ve yapısal reformlar konusunun gündeme gelmediğini belirten Özince, bankacılık sektörüne ilişkin konuların dile getirildiğini ifade etti. 
     
     ''DÜŞÜNCELERİMİZ DAHA FAZLA DİKKATE ALINSIN'' 
     İcra iflas yasının gündeme gelip gelmediğine ilişkin soru üzerine de Özince, şunları kaydetti 
     ''İcra iflas yasasını biz açtık. Biz bu gibi konularda bankacılık sektörünün düşünce ve değerlendirmelerinin daha fazla dikkate alınmasını arzu ettiğimizi söyledik. İcra iflas yasası ve benzer her konuda...Bunu biz tabii ki özellikle IMF'ye ve vesaireye de söylüyor değiliz. Daha önce de ilgili kuruluşlarla -bu BDDK, ilgili bakanlıklar olsun- bu konuları paylaşmıştık.'' Ersin Özince, İmar Bankası'nın yönetim ve denetiminin Fon'a devredilmesinin bankacılık sektöründe birtakım endişeleri beraberinde getirip getirmediğine ilişkin soru üzerine ise IMF heyeti ile yapılan görüşmede böyle bir endişeninin gündeme gelmediğini kaydederek, şunları söyledi 
     ''Ancak konunun profesyonel olmayan bireysel endişeler gündeme gelebilir. Sistem artık öylesine değişti, öylesine uluslararası normlara ulaştık ki bir ya da iki bankamımzın bilinen veya bilinmeyen bazı durumları nedeniyle sistemin tamamını etkileyeceğini düşünmek mümkün değil. Konuşmamızda böyle şeyler gündeme gelmedi.'' Özince, bankacılık sektörünün, eskiye nazaran kazandığı deneyimler ve uluslararası kurallara uyumu doğrultusunda kaydedilen gelişmelerle geçmişteki sıkıntıları yaşamayacağına inandıklarını dile getirdi. 
     IMF heyeti, bankacıların ardından Türkiye İhracatçılar Meclisi yönetimiyle, Çırağan Sarayı'nda öğle yemeğinde biraraya geldi. 
     
</TEXT>
</DOC>
