<DOC>
<DOCNO> 162427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sondun17.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "De Soto Kıbrıs meselesini anlayacak kabiliyette değil" 
</HEADLINE>
<TEXT>

     KKTC Cumhurbaşkanı Rauf Denktaş, ''Kıbrıs'ta iki devletli çözüm hiçbir zaman gerçekleşmeyecek'' diyen İngiltere'nin eski Kıbrıs Özel Temsilcisi Lord David Hannay'a sert tepki göstererek, ''Sen kimsin ya. Bizi tanısa da, tanımasa da bu devlet vardır'' dedi. 
     Cumhurbaşkanı Denktaş, Yönetim Kurulu Başkan Vekili Ali Gökşin başkanlığındaki Ankara Ticaret Odası ATO heyetini kabulü sırasında, Hannay'ın sözlerini değerlendirdi. 
     ''Hannay'ın 6 yıllık görevi süresince Kıbrıs konusunu Rum gözlüğüyle gördüğünü'' ifade eden Denktaş, ''Hiçbir zaman 'Ayrı devleti tanımayız' diye burnunu havaya dikmiş müstemleke valisi gibi bir konuma girerek, söylediklerimizi anlamak istememiştir. Şimdi görevden ayrıldı, bugün bakıyorum basına, 'İki devletlilik asla' diyor . Sen kimsin ya. Devletini kurmuş olan bir halka 'Devletini tanımam, tanımıyorum' demek haksızlığın daniskasıdır. Büyük bir ayıptır, tanımayanlar için'' diye konuştu. 
     Devletini kuran insanların, tanınmayı hak olarak sonuna kadar müdafaa edeceğini ve er geç, sabırlı ve kararlı olursa tanınacağını belirten Denktaş, ''Zaten bizi tanımadıkları ve Rumu tanıdıkları içindir ki, anlaşma olmadı'' dedi. 
     Cumhurbaşkanı Denktaş, ''Lord Hannay'in 'Devleti tanımayız ve tanımayacağız' demesinin cevabı, 'Bu devlet var'dır. Tanısan da vardır, tanımasan da vardır ve var olacaktır. Tanınmadığı sürece de, sizin istediğiniz şekilde Kıbrıs Türkleri azınlık olarak Ruma yamalanmayacatır'' diye konuştu. 
     Devlete ve egemenliğe sahip çıkalmazsa, 700 bin Rumun içinde darmadağın edileceklerini ve işin biteceğini söyleyen Denktaş, bugüne kadar devlete sahip çıkarak geldiklerini, bundan sonra daha iyi günlere gitmek için, devlete sahip çıkarak pazarlık yapacaklarını vurguladı. 
     
     DE SOTO'YA ELEŞTİRİ 
     Cumhurbaşkanı Denktaş, Rum Yönetimi Dışişleri Bakanı Yorgo Yakovu'nun ABD temaslarına ilişkin bir soru üzerine, BM Genel Sekreteri Kıbrıs Özel Temsilcisi Alvaro de Soto'yu eleştirerek, ''De Soto'nun Kıbrıs konusunu anlayacak kabiliyette olmadığını'' söyledi. 
     De Soto'nun, ''Hannay ve eski Rum Başsavcısı Alekos Markides ile tezgahladığı planı reddettiği için kendisini suçladığını'' ifade eden Denktaş, ''O planı biz kabul etmiş olsaydık, şimdi bu tarafa geçen Rumlar ellerinde tapularıyla, 60-70 bin kişiyi sokağa atmak için harekete geçmiş olacaklardı. De Soto, Kıbrıs meselesini ne anladı, ne de anlayacak kabiliyettedir. Söyledikleri beni ilgilendirmez. Ruma, yine Rumun duymak istediğini söylemiştir'' dedi. 
     Kıbrıs'ta sadece Rum değil Türk de yaşadığını belirten Denktaş, De Soto'nun bunları kaale almadığını ve Türkleri azınlık olarak gördüğünü, plan ile de Türklere ''çok büyük iyilik yaptığı'' iddiasında olduğunu kaydetti. Planın çok yanlış olduğunu, tarihin göstereceğini vurgulayan Denktaş, uluslararası hukukçuların, Annan planının Kıbrıs Türkleri için yok olma planı olduğunu tespit ettiğini söyledi. 
     ''Gözümüzü açalım ve kendi kendimizi kandırmayalım'' diyen Denktaş, ''De Soto'yu dinleyeceğimize, Annan planını bir daha okuyalım ve iyi değerlendirelim'' ifadesini kullandı. 
     Kıbrıs Türk halkının devletine sahip çıkma kararlılığında olduğunu ifade eden Denktaş, ''Başbakan Recep Tayyip Erdoğan'ın da söylediği gibi, iki devlet esası üzerinden anlaşmaya, ortaklığa varız'' dedi. 
     Denktaş, Rumların, devlete sahip çıkma ve devleti koruma kararlılığını görmesiyle eşit şartlarda anlaşma imkanının doğabileceğini belirterek, ''Rumlar bizi o kadar sağlam görmüşlerdir ki, Rum yatırımcılar bizim insanlarımızı deniyorlar, 'Ortaklık kurar mısınız bizimle' diye. Onun için Türk yatırımcılar biraz acele etsinler'' diye konuştu. 
     ATO Yönetim Kurulu Başkan Vekili Ali Gökşin de, KKTC'de Eylül ayı başlarında bir fuar açmayı planladıklarını, bu konuda temas yapmak için geldiklerini söyledi. 
     Gökşin, Ankara Ticaret Odası olarak Cumhurbaşkanı Denktaş'ın arkasında olduklarını kaydetti. 
     
</TEXT>
</DOC>
