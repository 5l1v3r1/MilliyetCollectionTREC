<DOC>
<DOCNO> 166903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur08.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Urfi Çetinkaya'nın avukatı öldürüldü 
</HEADLINE>
<TEXT>

     Neşet KARADAĞ ADANA, DHA 
     Uyuşturcu kaçakçılığından yargılanan Urfi Çetinkaya'nın Adana DGM'deki davalarında avukatlığını yapan Adana Barosu avukatlarından 47 yaşındaki Mehmet Sayıs, evinden çıkarken uğradığı silahlı saldırıda öldürüldü. Eski müvekkili Cengiz İlhantekin'in 50 bin euro haraç vermediği için kendisini ölümle tehdit ettiği iddiasıyla daha önce polise başvuran avukat Sayıs'ın vurulmadan önce de aynı kişi hakkında savcılığa suç duyurusunda bulunmak için dilekçe hazırladığı belirlendi. 
     Beyazevler Mahallesi 16 Sokak'ta oturan 2 çocuk babası Avukat Sayıs, Adliyedeki duruşmalarına gitmek için dün saat 07.30 sıralarında oturduğu apartmandan çıktı. Otomobiline binmek üzere ilerlerken henüz kimliği belirlenemeyen sarı gömlekli bir saldırgan tabancasıyla 2 el ateş etti. Kurşunlardan biri göğsüne, diğeri de karın bölgesine isabet eden avukatın cebindeki kalemler de parçalandı. Saldırgan yaya olarak kaçtı. Olay yerinde 2 boş kovan, bir Kırıkkale tabanca bulundu. 
     Ağır yaralı Avukat Sayıs, çevredeki yurttaşlarca Çukurova Üniversitesi Tıp Fakültesi Balcalı Hastanesi'ne götürüldü. Tansiyonu sıfır olduğu için ameliyata alınmayan Sayıs, doktorların çabası sonucu öğle saatlerinde iyileşme belirtileri gösterince ameliyat edildi. Ancak ardından bitkisel hayata giren avukat saat 17.30 sıralarında da öldü. 
     
     BENİ ÖLDÜRECEKLER' 
     Cinayet Bürosu ekipleri, Avukat Sayıs'ı vurdurtan kişilerin Adana'da bir süre önce öldürülen Mehmet Kefe'nin katil zanlısı Cemal İlhantekin'in babası Cengiz İlhantekin olabileceği şüphesiyle soruşturma başlattı. Daha önce şüpheli olarak yakalanan Fatih isminde bir kişinin de Emniyet Müdürlüğü'nde verdiği ifadede, aranan Cengiz İlhantekin'in, Avukat Sayıs'ı öldürmesi için kendisine talimat verdiği, ancak kendisinin sonradan vazgeçtiğini söylemesi şüpheleri artırdı. 
     Türk Silahlı Kuvvetleri'nde görev yaparken ayrılıp avukatlık yapan Sayıs'ın, saldırıya uğramadan önce Cinayet Bürosu'na bir ara avukatlığını yaptığı Cengiz İlhantekin'in kendisinden 50 bin Euro haraç istediğini, vermediği için bu kişi tarafından ölümle tehdit edildiği yönünde dilekçe verdiği belirtildi. Avukat Sayıs, aynı zamanda bazı avukat arkadaşları ile gazetecilere de "Cengiz, haraç vermediğim için beni öldürtmek istiyor. Devamlı telefonla tehdit ediyor. Eğer beni öldürürlerse sorumlusu Cengiz İlhantekin'dir. Ölürsem size söylediklerimi polise, savcılığa anlatırsınız'' demişti. 
     
     GECE DE DİLEKÇE YAZDI 
     Eşini Adliyeye yolcu ettikten kısa sonra silah sesleri üzerine balkondan aşağıya baktığında eşini yaralı halde gören Avukat Sayıs'ın 44 yaşındaki eşi Dilek Sayıs, polise verdiği ifadesinde, "Eşimi, Cengiz İlhantekin devamlı ölümle tehdit ediyordu. Akşam Cumhuriyet Savcılığı'na suç duyurusunda bulunmak için dilekçe yazdı. Bugün dün savcılığa verecekti. Sabah, yolcu ettim. Silah sesleri üzerine bir anda içimi korku kapladı. Mehmet'e saldırı mı yapıldı' diye balkona çıktığımda korktuğum başıma geldi. Mehmet yerde yatıyordu. Sarı gömlekli bir kişi kaçıyordu. Eşimi vurdurtan Cengiz İlhantekin olduğunu sanıyoruz. Çünkü, bizi devamlı tehdit ediyordu'' dedi. 
     
</TEXT>
</DOC>
