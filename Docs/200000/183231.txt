<DOC>
<DOCNO> 183231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sontur27.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuşadası'nda, şiddetli rüzgar yüzünden gemi iskeleye çarptı 
</HEADLINE>
<TEXT>

     Aydın'ın Kuşadası İlçesi'nde, Panama Bandıralı ''Melody'' adlı yolcu gemisi, şiddetli rüzgarın etkisiyle iskeleye çarptı. 
     Alınan bilgiye göre, Yunanistan'ın Korfu Adası'ndan bin 100 yolcusuyla Kuşadası'na gelen Panama Bandıralı yolcu gemisi, limana yanaşmak isterken, şiddetli rüzgarın etkisiyle 2 numaralı iskeleye çarptı. 
     Sahil Güvenlik ekiplerinin müdahale ettiği kazada, iskele ile birlikte geminin ön tarafında hasar meydana geldi. 
     Yolcu gemisinin acentalığını yapan İTS Turizm Bölge Müdürü Cahit Yimsek, kazanın şiddetli rüzgar nedeniyle meydana geldiğini, rüzgarlı havalarda limanda daha güçlü römorkör olması gerektiğini bildirdi. 
     Geminin tamiratının 1 gün sürebileceğini belirten Yimsek, yolcuların bir bölümünün başka bir gemiye aktarıldığını kaydetti. 
     
</TEXT>
</DOC>
