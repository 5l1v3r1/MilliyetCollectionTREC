<DOC>
<DOCNO> 193109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sontur08.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon aile kızlarını arıyor... 
</HEADLINE>
<TEXT>

     Japon Kojima ailesi, l999 yılında tatil için geldiği Türkiye'de kaybolan kızlarını, Nevşehir'de el ilanlarıyla arıyor. 
     Her yıl Türkiye'ye gelerek kaybolan kızlarını arayan Goro Kojima ve Chikako Kojima, Nevşehir'deki caddelerde, üzerinde kızları Tomoko Kojima'nın fotoğrafının yer aldığı broşürleri halka dağıtıyor. 
     Baba Goro Kojima, kızlarının 1999'da Antalya'dan gönderdiği son mektupta, ''Kapadokya bölgesine gideceğini'' yazdığını söyledi. 
     Kızlarının bir gün bulunacağı umuduyla her yıl Türkiye'ye geldiklerini belirten Kojima, ''Kızımı gören, tanıyan veya yerini bilenler için l5 bin dolar ödül koyduk. Şu an 27 yaşında olan kızım için tüm imkanlarımızı seferber ettik. Yeter ki kızım bulunsun, başka bir isteğimiz yok'' dedi. 
     Kojima çiftinin dağıttığı ilanlarda, Tomoko Kojima'nın fotoğrafının yanı sıra hakkındaki çeşitli bilgiler ile Nevşehir Emniyet Müdürlüğü'nün telefon numaraları yer alıyor. 
     
</TEXT>
</DOC>
