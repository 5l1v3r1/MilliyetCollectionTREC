<DOC>
<DOCNO> 160148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sondun04.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon, Wolfowitz'in sözlerinin çarpıtıldığını ileri sürdü 
</HEADLINE>
<TEXT>

     ABD Savunma Bakan Yardımcısı Paul Wolfowitz'in, Vanity Fair dergisine Irak savaşıyla ilgili verdiği röportajın tartışma yaratmasının ardından Pentagon, dergide yayımlanan röportajda Wolfowitz'in sözlerinin çarpıtıldığını ileri sürerek yazıyı yalanladı. 
     Vanity Fair dergisinde Sam Tanenhaus imzasıyla yayımlanan röportajda Wolfowitz'in, Irak'ı işgalin gerekçesiyle ilgili olarak, ''Bürokratik nedenlerden dolayı tek bir konu üzerinde durduk. O da kitle imha silahlarıydı. Çünkü herkesin üzerinde anlaştığı tek konu buydu'' dediği aktarılıyor. 
     ABD Savunma Bakanlığı Pentagon ise, dergide yayımlanan yazıda, Wolfowitz'in sözlerinin kısaltıldığını ve bu yüzden de genel çerçeveden sapıldığını belirten bir açıklama yaptı. 
     İnternet sitesine, telefonla yapılan röportajın tam metnini koyan Pentagon, Vanity Fair'in, Wolfowitz'e atfettiği sözleri desteklemediğini ve anlamın çarpıtıldığını savundu. Açıklamada, ''Wolfowitz'in tam sözleri, Irak'a askeri güç kullanımının birçok nedeni olduğunu açıkça ortaya koyuyor'' denildi. 
     Pentagon tarafından kaydedilen röportajda Wolfowitz'in tam sözlerinin, ''Gerçek şu ki, Amerikan hükümetindeki bürokrasiyle alakalı birçok sebepten dolayı, herkesin üzerinde anlaşabileceği tek bir konuda karar kıldık. O da kitle imha silahları. Yani temel neden'' ifadesini kullanıyor. Kısa bir duraklamanın ardından Wolfowitz, ''Daima üç temel endişe oldu. Bir tanesi kitle imha silahları, ikincisi terörizme destek ve üçüncüsü de Irak halkına yapılan kötü muamele'' olduğu belirtiliyor. 
     Vanity Fair ise, Pentagon'un çıkışının ardından, yayımlanan yazıyı savunacak şekilde, Wolfowitz'in açıklamalarının aslında, Irak'ı işgal için kitle imha silahlarının hiçbir zaman ikna edici bir unsur olmadığını söylemesi bakımından, ABD Başkanı George Bush yönetimiyle çeliştiğini savundu. 
     ABD, Irak'ı işgal için temel neden olarak, devrik Saddam Hüseyin rejiminin kitle imha silahlarından kurtulmayı gösteriyordu. Şu ana kadar ABD, Irak'ta kitle imha silahları bulunduğuna dair kanıt elde edemedi. 
     
</TEXT>
</DOC>
