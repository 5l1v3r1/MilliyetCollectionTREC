<DOC>
<DOCNO> 168848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/ekonomi/eko05.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıtlar bulunmazsa ne olur 
</HEADLINE>
<TEXT>

İmar Bankası'nda parası olanların merak ettiği, BDDK'nın net olarak yanıtlamadığı "Bankanın kayıtları bulunamazsa ne olur " sorusunda üç farklı görüş çarpışıyor 
     BDDK CEPHESİ 
Kayıt - cüzdan mutabakatı şart      BDDK açıklamalarına göre, İmar Bankası'nda ödeme yapmak için kayıtların bulunması şart. Dünkü açıklamasında da bu konunun altını çizen BDDK, "Önce kayıtlar bulunmalı ardından gerekli tespitler yapılmalı" diyor. BDDK, "Hesap cüzdanları ile size para ödeyemem" demese de kayıtlarla cüzdanların uyumlu olması gerektiğinin altını çizerek ödeme yapılamayacağını ima ediyor. Ancak yine de Fon'un mudileri mağdur etmeyeceği biliniyor. Hukukçular da, hata yapmaktan korktuğu için BDDK'nın aceleci davranamadığını dile getiriyor. 
     
     YARGITAY'A ATIF YAPANLAR 
Cüzdan ödeme için araç olabilir      BDDK, ödeme yapmak için resmi kayıtların bulunmasını beklemesine karşın bazı hukukçular, banka cüzdanlarının resmi belge niteliğinde olduğuna dikkat çekiyor. Hesap cüzdanlarının Yargıtay'da "düzgün kabul edilebilir belge" olarak nitelendirildiğine işaret eden hukukçular, kayıtlar bulunamazsa bu belgeler üzerinden ödeme yapılması için harekete geçilebileceğini belirtiyor. TMSF, kayıtları bulamadığı için eğer ödeme yapmak istemezse hukukçular böyle bir olasılığa ihtimal vermiyor yargı yolunun açık olduğunu belirten hukukçular, bu yolun en az 1 - 2 yıl devam edecek bir süreç olduğunu hatırlatıyor. 
     
     YENİ FORMÜLCÜLER 
Karşılaştırma yapılabilir      Bankacılık Düzenleme ve Denetleme Kurumu'ndan bir yetkili ise, resmi muhasebe kayıtlarının bulunamaması sorununa daha olumlu yaklaşıyor. Söz konusu yetkiliye göre, bilgisayarda tüm aramalara karşın resmi muhasebe kayıtları bulunamazsa son çare olarak eldeki belge ve bilgilerle cüzdanların karşılaştırılması yolundan bir çözüme ulaşılmaya çalışılabilir. 
     Böyle bir teknik çalışmanın zaman alabileceğini belirten yetkili bu yolla tasarruf sahiplerinin mağduriyetleri giderileceğine dikkat çekiyor. 
     

</TEXT>
</DOC>
