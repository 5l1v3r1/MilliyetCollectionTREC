<DOC>
<DOCNO> 154900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sonspo41.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş tepkili Lige gölge düştü... 
</HEADLINE>
<TEXT>

     Beşiktaş Kulübü, Futbol Federasyonu Profesyonel Futbol Disiplin Kurulu tarafından, Adanaspor maçında sahaya atılan maddeler nedeniyle Galatasaray'a sadece para cezası verilmesine tepki gösterdi. 
     Kulüp yönetim kurulu üyesi İbrahim Altınsay, Futbol Federasyonu'nun bu konuda kendi koyduğu kuralı çiğnediğini belirterek, "Maalesef bitime 4 hafta kala, hiç gerek yokken lige gölge düşürülmüştür" dedi. 
     Federasyonun aldığı bu kararla, artık sahaya bir şey atmayan seyirciyi cezalandırdığını savunan Altınsay, "Kurallar önümüzde duruyor. Madem uygulamayacaksınız, kural koymayın. O zaman bugüne dek sahaları kapanan takımların, bu cezaları geri tazmin etmeleri gerekir. Onların sahaları neden kapatıldı " şeklinde konuştu. 
     Tepkilerinin, Galatasaray ile şampiyonluk yarışında olmalarıyla ilgisinin bulunmadığını anlatan Altınsay, "Biz kararların herkese eşit uygulanmasını istiyoruz. Bugüne dek uygulanan karar, daha sonra aynı olayda başka uygulanıyorsa, burada eşitlikten söz etmek mümkün değil" ifadesini kullandı. 
     Kararla ilgili düşünceleri açıklayan Galatasaray Kulübü Başkanı Özhan Canaydın ise "Her cezayı çekmeye hazırdık. Bundan önce sesimiz çıkmadı. Bundan sonra da çıkmayacak" diye konuştu. 
     
</TEXT>
</DOC>
