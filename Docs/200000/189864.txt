<DOC>
<DOCNO> 189864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sondun43.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin'in son kaseti gerçek 
</HEADLINE>
<TEXT>

     Amerikan Merkezi Haberalma Teşkilatı CIA , terör örgütü El Kaide'nin lideri Usame Bin Ladin'e ait olduğu bildirilen son kasetteki sesin gerçekten de Bin Ladin'e ait olduğunu açıkladı. 
     CIA sözcüsü, 18 ekimde El Cezire televizyonunda yayımlanan kasette yapılan teknik analizde, sesin Bin Ladin'e ait olduğu değerlendirmesi çıktığını söyledi. 
     Sözcü, kasette yapılan bazı özel vurguların, örneğin eski Filistin Başbakanı Mahmud Abbas'tan söz edilmesinin, kasetin son 6 ay içinde kaydedildiğini gösterdiğini belirtti. 
     Amerikalı yetkililer, Bin Ladin'in hala sağ olduğunu ve Pakistan-Afganistan sınırındaki dağlık ve engebeli bölgede saklandığını belirtiyorlar. 
     Bin Ladin, ABD'ye karşı kendi toprakları içinde ve dışında daha fazla intihar saldırıları düzenleme ve Irak'ta ABD'nin yanında savaşa katılacak ülkelere karşı saldırı düzenleme tehdidinde bulunmuştu. 
     
</TEXT>
</DOC>
