<DOC>
<DOCNO> 184115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/soneko28.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a elektrik verilmeye başlandı... 
</HEADLINE>
<TEXT>

     Silopi'de düzenlenen törenle Türkiye'den Irak'a elektrik verilmeye başlandı. Enerji ve Tabii Kaynaklar Bakanı Hilmi Güler, Silopi Bölgesi'nin bir enerji serbest bölgesi olacağını belirterek, ''Bu çalışmayla da bölgenin yüzü gülecek'' dedi. 
     Karadeniz Toptan Elektrik Ticaret A.Ş.'ye KARTET ait ''Silopi TS 1 ve 2'' termik santrallerinden Irak'a enerji verilmeye başlanması nedeniyle tören düzenlendi. 
     Törene, Enerji ve Tabii Kaynaklar Bakanı Güler'in yanı sıra, Musul ve çevresinden sorumlu ABD Kuvvetleri Komutanı ve 101. Hava İndirme Filosu Komutanı Tümgeneral David Petraeus, Musul ve Ninova Bölgesi Valisi Gannem Elbasour, Musul Belediye Başkanı Ganen Bazo, Şırnak ve Mardin Valileri, Enerji Bakanlığı bürokratları ve Irak'tan bazı yetkililer katıldı. 
     Törende konuşan Bakan Güler, bir özel Türk firmasının Irak'a enerji götürmesinin çok anlamlı olduğunu belirterek, sıkıntıda bulunan dost ve komşu Irak halkına Türkiye'den dost elinin her zaman uzanacağını söyledi. 
     Bu uygulamanın Atatürk'ün ''Yurtta sulh, cihanda sulh'' prensibinin bir uygulaması olduğunu dile getiren Güler, Irak'a elektrik enerjisinin ardından su, benzin ve mazot da gönderileceğini bildirdi. 
     
     YENİ BİR DÖNEM 
     Enerji Bakanlığı'nın güçlü genel müdürlüklerinin Irak'taki arızalı hatları tamir etmeye çalışacağını ve bu çerçevede çalışmalar gerçekleştirileceğini ifade eden Güler, şöyle konuştu 
     ''Özel sektör, KARTET'in yaptığı gibi yeni ataklar yapacaktır. Hükümetimiz, etkin bir enerji politikasını uygulayacak ve yeni bir dönem başlayacaktır. Bu aynı zamanda bir dış politika hizmetidir. Ülkemiz, bir istikrar ve güven adası olarak bu bölgeye büyük hizmetler verecektir. Bunun ilk adımını da burada görüyoruz.'' 
     
     ''IRAK'A BARIŞ ATAĞI SÜRECEK'' 
     Silopi Bölgesi'nin nasıl geliştirileceği konusunda Bakanlıkta çalışmalar yaptıklarını da anlatan Güler, burasının bir petrol ve kömür bölgesi olduğuna işaret ederek, bölgeye enerji yatırımlarının devam edeceğini söyledi. 
     Silopi'nin bir enerji serbest bölgesi olacağını kaydeden Güler, ''Bu çalışmalarla da bölgenin yüzü gülecek'' dedi. 
     Irak'a petrol, elektrik enerjisi ve suyu yoğun şekilde göndermeyi düşündüklerini vurgulayan Güler, söz konusu hizmetleri, demiryolu ile götürmeyi planladıklarını bildirdi. 
     Güler, ''Buraya Irak büyük oranda bir barış atağında bulunacağız, bunun da son rötuşlarını yapıyoruz. Ülkemiz, bu hizmetleri çok rahatlıkla yerine getirmeye hazırdır'' diye konuştu. 
     
     EPDK BAŞKANI GÜNAY 
     Enerji Piyasası Düzenleme Kurulu EPDK Başkanı Yusuf Günay ise yaptığı konuşmada, özel bir firmanın elektrik ihraç etmesinden duyduğu mutluluğu dile getirirken, EPDK olarak göreve başlamalarının üzerinden daha 2 yıl bile geçmemişken, elektrik enerjisi sektöründe özel sektör katılımının ulaştığı noktayı ve aldığı rolü görmekten kıvanç duyduğunu söyledi. 
     Günay, KARTET'e toptan satış faaliyeti göstermesi için 12 Haziran 2003 tarihinde 10 yıl süreyle toptan satış lisansı verildiğini ifade etti. 
     Firmanın Irak'a 2 yıl süreyle 200 megawatt mw gücünde, yıllık ise 1 milyar 752 milyon kilo kwh elektrik enerjisi ihracatında bulunabilmesi yönünde izin verildiğini anlatan Günay, böylece Türkiye Cumhuriyeti tarihinde ilk kez bir özel sektör şirketinin yurtdışına elektrik enerjisi satabilecek duruma geldiğini vurguladı. 
     Günay, KARTET'in Türkiye hudutları dahilinde üretim şirketlerinden veya diğer toptan satış şirketlerinden alacağı elektrik enerjisini, iletim sistemlerinin imkanları çerçevesinde Irak pazarına satacağını sözlerine ekledi. 
     
     DİĞER KONUŞMACILAR 
     KARTET Yönetim Kurulu Başkanı Rauf Osman Karadeniz de Türkiye'den komşu ve kardeş ülkeye ''dostluk enerjisi''nin iletimini başlattıklarını belirterek, ''İlettiğimiz enerji, aydınlatacağı her haneye yüreklerimizdeki sevgi ve dostluğu da götürecektir'' dedi. 
     Bu mütevazı başlangıcın daha büyük yatırımlara ve işbirliklerine vesile olmasını dilediğini de ifade eden Karadeniz, yıllardır sıkıntı çeken Iraklıların da en kısa sürede aydınlığa kavuşması dileğinde bulundu. 
     KARTET A.Ş.'nin Direktörü Osman Karadeniz ise bir özel sektör olarak yurtdışına elektrik enerjisi satmaktan duydukları mutluluğu dile getirirken, 75 mw kurulu kapasiteli santrallerini 100 mw daha artırmak için yatırıma başladıklarını söyledi. 
     Karadeniz, ''Silopi 3'' isimli yeni santralin 100 mw kapasitesiyle Irak'a daha fazla enerji aktarılmasını sağlayacağını ve bölge istihdamını da artıracağını kaydetti. 
     Musul ve Ninova Bölgesi Valisi Gannem Elbasour da Türkiye'den Irak'a elektrik enerjisi ihracıyla büyük bir başarı elde edildiğini kaydederken, bunun Türkiye ve Irak-ABD koordinasyon güçlerinin işbirliğinin bir başarısı olduğunu söyledi. 
     Söz konusu elektrik ihracının Irak ve Türk ticari ilişkileri açısından da çok önemli olduğunu vurgulayan Elbasour, ''Irak'a yatırım için gelen Türk firmalarına da buradan çok teşekkür ediyorum'' dedi. 
     Açılış konuşmalarının ardından Bakan Güler, Musul ve Ninova Bölgesi Valisi ve ABD'li Komutan, Irak'a enerji göndermek için sembolik olarak butona bastılar. 
     
</TEXT>
</DOC>
