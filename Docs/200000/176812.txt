<DOC>
<DOCNO> 176812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sontur17.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastanede bebeklerin satıldığı iddia ediliyor... 
</HEADLINE>
<TEXT>

     Denizli'de, ''özel bir hastanede gayrimeşru ilişki sonucu dünyaya gelen bebeklerin, daha sonra para karşılığında satıldığı'' iddia edildi. 
     Denizli'de yayımlanan yerel Horoz Gazetesi'nde ''Skandal'' başlığıyla verilen haberde, gayrimeşru ilişki sonucu hamile kalan bazı kadınların, Dr. Rıdvan E.'nin sahibi olduğu Özel Sağlık Hastanesi'nde ücretsiz doğum yaptığı, olayın örtbas edilmesi için de bu bebeklerin, para karşılığında çocuk sahibi olmak isteyen ailelere satıldığı iddia edildi. 
     Horoz Gazetesi'ne açıklamalarda bulunan C.T, başından geçenleri şöyle anlattı 
     ''Çalıştığım fabrikanın patronunun oğlu tarafından evlilik vaadiyle kandırıldım. İlişkiye girdik, hamile kaldım. Daha sonra karnımdaki bebekle beni terk etti ve başkasıyla evlendi. 
     Annem-babam yok. Akrabalarımın yanında kalıyordum. Kilolu olduğum için uzun süre hamileliğimi gizleyebildim. Ancak sancılar başlayınca, olayı kız kardeşime anlattım. Olayın ortaya çıkmaması için doğumu, polisin görev yapmadığı bir özel hastanede yapmak istedim. Bir ebe arandı. Bulunan ebe, doğumu ücret ödemeden Özel Sağlık Hastanesi'nde yaptırabileceğini söyledi. 
     Bu hastanede doğumu yaptım. Kız olan bebeği iyi bir aileye verebileceklerini söylediler. Ben de içinde bulunduğum ortamdan kurtulmak için, yüzünü hiç görmediğim bebeğin verilmesine evet dedim. O gün bugün ne çocuğumu, ne de alan aileyi gördüm. Görmek de istemiyorum.'' 
     
     BİR BAŞKA OLAY 

     Bu arada, D.P. 17 isimli genç kızın da bakireliği bozulmadan hamile kaldığı ve hastanede sezaryenle doğum yaptırıldığı iddia edildi. Haberde, D.P'nin yakınlarının, ''Onu ailesinden habersiz gizlice Denizli'ye getirdik. Özel Sağlık Hastanesi'nde sezaryenle doğum yaptı ve bebek bir aileye verildi'' şeklindeki ifadeleri yer aldı. 
     
     SAVCILIK HAREKETE GEÇTİ 

     Gazetede yayımlanan haberi ihbar kabul eden Denizli Cumhuriyet Savcılığı, olayın araştırılması için harekete geçti. Savcılığın görevlendirmesiyle hastaneye giden polis, hastane kayıtlarını incelemeye aldı ve olayla ilgili olarak C.T.'nin ifadesine başvuruldu. 
     
     ''YANLIŞ İŞ YAPMADIK'' 

     Özel Sağlık Hastanesi'nin sahibi Dr. Rıdvan E. de, A.A muhabirinin sorularını yanıtlarken, ''Bizim yanlış işimiz olmaz, yanlış iş yapmadık'' diyerek, şunları söyledi 
     ''Gazete haberi üzerine savcılığın talimatıyla geldiğini belirten Mali Şube görevlileri, 5 yıllık kayıtlara el koydu. Kayıtlarımızda herhangi bir sapma yoktur. Biz doğru olan neyse onu yaptık. Bebek satışına kesinlikle aracı olmadık. Bu hastane çatısı altında doğum yapılır. Çocuk gayrimeşru ilişkiden de olabilir. Orası bizi ilgilendirmez. Ama biz kayıtları düzgün yaparız. Doğumu yapan kimse onun adını yazarız.'' Hastaneden çıktıktan sonra, doğumu yapan kişinin tasarrufuna karışamayacaklarını kaydeden Dr. Rıdvan E, ''Kardeşine bebek doğurmuştur, bir başkasına para karşılığı verecektir, bu bizi ilgilendirmez. Bizi ilgilendiren doğumu yapanın kaydıdır. O konuda sıkıntımız yok. Ama çok profesyonelce davranıp bizi kandırmak isteyenler de olmuş olabilir. Her şey kayıtların incelenmesiyle ortaya çıkacak'' dedi. 
     Dr. Rıdvan E, bebeğinin bir başka aileye verildiğini ve doğumu kendisinin yaptırdığını iddia eden C.T. ile yüzleşmeye hazır olduğunu da belirtti. 
     
     SORUŞTURMA BAŞLIYOR 

     Denizli İl Sağlık Müdür Vekili Dr. Şali Özcan, bir özel hastanede, ''gayrımeşru ilişkilerden doğan çocukların para karşılığı ailelere satıldığı'' iddialarıyla ilgili soruşturma başlatacaklarını bildirdi. 
     A.A muhabirinin sorularını yanıtlayan Dr. Özcan, yerel gazetede Özel Sağlık Hastanesi'nde yaşandığı ileri sürülen ve ''skandal'' başlığıyla verilen haber ihbar kabul edilerek, idari yönden soruşturma yapılacağını belirtti. 
     Dr. Özcan, şunları söyledi 
     ''Bu iddialar doğru mu değil mi, araştırılacak. Bunun sonucunda suç oluşturan unsurlara rastlanırsa, adli makamlara suç duyurusunda bulunulur. Ancak biz, ne hakim ne de savcıyız. Araştırır, yapılması gerekeni yaparız. Bundan sonrası adli makamların işidir.'' 
     
</TEXT>
</DOC>
