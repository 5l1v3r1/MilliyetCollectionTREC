<DOC>
<DOCNO> 154725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/spor/aspo.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞAMPİYONLUĞUMUZ HAYIRLI OLSUN 
</HEADLINE>
<TEXT>

Galatasaray Teknik Direktörü Fatih Terim, soyunma odasında futbolcularını topladı, "Bu galibiyetten sonra şampiyonluğumuzu ilan ettik" diye konuştu 
     EROL DEMİRKOL 

     İyice rahatladı 
     TRABZONSPOR zaferinin ardından rahat bir nefes alan, karşılaşma ve olayların stresini üzerinden atarak soyunma odasından içeri giren Galatasaray Teknik Direktörü Fatih Terim, duş almak için uğraşan futbolcularını biraraya topladı. İlk anda neye uğradıklarını şaşıran Sarı - Kırmızılılar, can kulağıyla Terim'i dinlemeye koyuldu. Fatih hocanın ilk sözleri şu oldu "Hadi beyler şampiyonluk hayırlı olsun." 
     
     "Mutlu son bizim" 
     FUTBOLCULARINA güven telkin edip, kalan maçlar için motive etmek isteyen Fatih Terim şöyle devam etti "Ben sizlere her zaman güvendim. Siz her zaman böyle oynayın, biz kazanırız. Bu galibiyetten sonra biz şampiyon olduk. Herkes birilerini lig bitmeden şampiyon ilan ediyor. Ama mutlu sona ulaşan yine biz olacağız." Bu arada 2. Başkan Ali Dürüst ile yönetici Özer Saraçoğlu da koridorlarda oyuncuları kutladı. 
     
'Derbiye kadar fark kapanır'Galatasaraylı futbolcular Kartal derbisini kazanıp, şampiyon olacaklarını iddia etti 
     ERHAN TELLİ 

     Güvenleri tam 
     TRABZONSPOR galibiyeti ile şampiyonluk umutlarını tazeleyen Galatasaray'da futbolcular, Beşiktaş'ı İnönü'de devirerek zafere ulaşacaklarını iddia ettiler. Takımın emektarlarından Ergün Penbe, şampiyonluğu Beşiktaş ile oynayacakları derbinin belirleyeceğini belirtip, kendilerine güvendiğini dile getirdi. 
     
     "Avantaj bizde" 
     SON haftaların başarılı savunma oyuncusu Vedat, kalan maçlara bakıldığında kendilerinin Beşiktaş'a oranla daha avantajlı olduğunu belirtti. Cim -Bomlu yıldız, "Beşiktaş'ın üç deplasmanı var, bizim sadace onlarla oynayacağımız maç deplasmanda. O karşılaşmayı kazanan şampiyon olacak" dedi. Cihan Haspolatlı ise Beşiktaş maçına kadar puan farkının kapayabileceklerine inandığını söyledi. 
     
     Trabzon motivasyonu 
     ÇEK Cumhuriyeti maçında sakatlanıp sezonu kapatan Hasan da arkadaşlarının İnönü'de ipi göğüsleyeceğini ifade etti. Şaş, "Galatasaray, İnönü'de Beşiktaş'ı yenerek şampiyon olur. Trabzonspor galibiyeti takıma büyük motivasyon sağladı" dedi. Orta alanın genç yıldızı Volkan Aslan da "Beşiktaş'ı yenerek şampiyon olacağız" yorumunu yaptı. 
     

</TEXT>
</DOC>
