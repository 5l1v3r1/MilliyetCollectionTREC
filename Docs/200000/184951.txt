<DOC>
<DOCNO> 184951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/yazar/theper.html </URL>
<DATE> 2003/09/27/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Yasa değişmedi 
</HEADLINE>
<TEXT>

   
   Sizin çok sık üzerinde durduğunuz bir konuda bir haber okudum. Kapkaç yapanlara artık ağır ceza verilecekmiş. Ne oldu da böyle oldu, yasa mı değişti Böyle bir imkan vardı da bugüne kadar niye beklendi 
   C.B. - İstanbul 
   
   Hayır yasa falan değişmedi, yasa aynı yasa. Daha önce çok üzerinde durdum evet, çünkü kapkaç yapanlara yanlış kanun maddesi uygulanıyordu ve ben sık sık bunun yanlışlığına değiniyordum. Kapkaç yapanlara, hırsızlığa verilen ceza veriliyordu. Bu da altı ay hapisti. Altı ay hapsi gerektiren bir suç işlendiğinde de o kişi tutuklanmaz. Onun için 200 defa yakalanan biri dışarıda dolaşıp rahat rahat suçlarını işliyordu. Oysa kapkaçta işlenen suç hırsızlık değildir. Kapkaçta cebir, şiddet ile birlikte hırsızlık vardır. Bunun adı da gasp veya yağma suçudur. Bunun cezası da bazı hallerde on yıl, bazı hallerde on beş yıl hapistir. Ayrımı şudur 
   Siz bir manavın tezgahından, manavdan habersiz meyve çalıp giderseniz bu hırsızlıktır. Ama siz manavı tehdit edip onu korkutup etkisiz hale getirir de elmayı alırsanız bu gasptır. Yasa değişmedi, asıl uygulanması gereken madde uygulanmaya başladı, hepsi bu. 
   Her zaman söylerim, tüm yasalarımızın yeniden yazılması gerekmiyor. Pek çok konunun çözümü yasalarda var, yeter ki doğru nitelendirilsin ve doğru uygulansın. Şayet zamanında bu ayrıma dikkat edilip yanlış uygulama yapılmasaydı gasp büyük şehirlerde bu kadar yayılmaz, vatandaşı canından malından etmezdi. Toplumu dizginleyen müeyyidedir. Müeyyidesi olmaması halinde toplumda her suç işlenir ve yaygınlaşır. Gasp, dolayısı ile kapkaç da böyle yaygınlaştı. Unutulmasın toplu yaşamak disiplin ister. Bu disiplini de yasalar yolu ile devlet kurar. Müeyyidesi olmayan yasaklar ise hiçbir işe yaramaz. Cezasız yasak olmaz. 
   
      
   
</TEXT>
</DOC>
