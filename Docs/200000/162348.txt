<DOC>
<DOCNO> 162348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/guncel/gun02.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çin'e kadar duble yol yaparız' dedi... 
</HEADLINE>
<TEXT>

Başbakan'la İstanbul'a üçüncü köprü konusunda karara vardıklarını belirten Bayındırlık Bakanı "Deniz, karayolu veya köprü, tüp geçit hepsini yaparız" 
     ÖNDER YILMAZ Ankara 

     Bayındırlık Bakanı Zeki Ergezen, ulaşım konusuna bütün olarak baktıklarını belirterek, "Deniz, kara yolu veya köprü, tüp geçit hepsini yaparız. İzin verseler Çin'e kadar duble yol yaparız. Kaynak sıkıntısı var ama kimse bizi amacımızdan geri bırakamaz" dedi. Ergezen, İstanbul için önceliğin 3. köprüde olduğunu da kaydederek, "Başbakan Recep Tayyip Erdoğan'la görüştüm, böyle kararlaştırdık" diye konuştu. 
     "Önce tüp geçit mi, 3. köprü mü " tartışmasında İstanbul Büyükşehir Belediye Başkanı Ali Müfit Gürtuna, "Ulaşım ana planımızı tüp geçide göre yaptık. Bu planlarda 3. köprü yok. Tüp geçit 10 köprü eder" açıklamasını yaptı. Buna yanıt veren Ergezen, "Biz Başbakan'la kararlaştırmışız. Köprü yapılacak. Ama belediye başkanının dediği tüp geçidi de yaparız. Birini alttan, diğerini üstten yaparız"şeklinde konuştu. 
     
     Önce tüp geçit 
     İstanbul'a ilk olarak tüp geçit yapılacağı ve iki sistemin birbirinin alternatifi olmadığı yönünde görüş belirten Ulaştırma Bakanlığı ise, tüp geçit projesinin yapım ihalesi için dört firma grubundan aldığı başvuruları Japon finansman kuruluşunun onayına sundu. 
     

</TEXT>
</DOC>
