<DOC>
<DOCNO> 154488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/ekonomi/eko05.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanakçı Hazine'deki görevine başlıyor 
</HEADLINE>
<TEXT>

Cumhurbaşkanı Sezer'den onay alan Çanakçı'nın bugün Faik Öztrak'tan boşalan koltuğa oturması bekleniyor 
     EKONOMİ SERVİSİ 

     Halil İbrahim Çanakçı'nın, Cumhurbaşkanı Ahmet Necdet Sezer'den onay almasının ardından Hazine Müsteşarlığı görevine bugün başlaması bekleniyor. 
     Maliye'den ayrılıp müsteşarlık haline dönüştürülmesinden sonra göreve getirilen 17'inci müsteşar olan Çanakçı, Öztrak gibi Hazine'nin içinden gelmemesine karşın ekonomi birikimi nedeniyle piyasalar olumsuz bir tepki vermedi. 
     14 yıl çalıştığı DPT'den Aralık 2000'de ayrılan Çanakçı, DPT'den tanıdığı Öztrak'ın Başkan Yardımcılığı görevini yürüttüğü BDDK'ya daire başkanı olarak geçti. AKP'nin iktidara gelmesinden sonra ise BDDK'da ikinci başkanlığa yükseldi. 41 yaşında olan Çanakçı, Hazine'nin başına geçen en genç müsteşar olma özelliğini de taşıyor. 
     
     19 yılda 16 müsteşar eskitti 
     Bu arada Hazine koltuğuna 19 yıla yakın sürede dördü vekaleten 16 müsteşar oturdu. Kurulduğunda dış ticaret ile birlikte olan Hazine'deki müsteşarlık görevini ilk yürütenlerden Ekrem Pakdemirli 31.3 ay, Yavuz Canevi 26.7 ay ve Kemal Kılıç 30.8 ay görev yaptı. Bu üçlüden sonra müsteşarlıkta görev süreleri 20 ayın altına düştü. Öztrak, 25.2 ay görevde kalarak bu geleneği bozarken göreve vekaleten getirilen Emil 14 gün, Sel 63 gün, Saygılıoğlu 173 gün, Kabataş 140 gün müsteşarlık yaptı. 
     

</TEXT>
</DOC>
