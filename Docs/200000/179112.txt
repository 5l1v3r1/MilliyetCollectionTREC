<DOC>
<DOCNO> 179112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/spor/ykocaomer.html </URL>
<DATE> 2003/08/30/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Gökmen Özdenak ayıp etmiş 
</HEADLINE>
<TEXT>

   
   Galatasaray - Bursaspor maçından sonraki 24 Ağustos tarihli yazısında Gökmen Özdenak, "Tekrar yazıyorum, bu kadar sakat bir sistem ile ve sahada güçsüz futbolcularla Galatasaray adeta bir engelliler kulübüne benziyor" demiş. 
   İyi halt etmiş. Gençliğimin futbolcusu olan, çoğu maçını keyifle izlediğim Gökmen'e bu cümleleri bir Galatasaraylı ve bir insan olarak yakıştıramadım. 
   Acaba Gökmen Özdenak hayatında hiç engelliler sporu ile ilgili bir müsabaka seyretmiş mi Bir tekerlekli sandalye basketbolu maçına gitmiş mi Görme engellilerin nasıl bir hırs içinde ve ne kadar başarı ile futbol oynadıklarına tanık olmuş mu Sağırlar Milli Futbol Takımı'nın 1997 yılında Dünya şampiyonu olduğunu kendisine bir söyleyen çıkmamış mı 
   Ama ülkemizde, olumsuzlukları engelli insanların davranışları ile özdeşleştirmek yeni bir şey değil. Turgay Şeren de bir zamanlar Futbol Federasyonu'nu eleştirirken "Körler ve sağırlar birbirlerini ağırlıyor" diye yazmak nezaketsizliğini göstermemiş miydi Bu ülkenin şu anki Turizm Bakanı meclisteki bir politik tartışma sırasında "Mahkemeye verip tazminat alacağım bunu da zeka engellilere bağışlayacağım" diye aklı sıra siyasi rakiplerini zeka engelli insanlarımıza benzetmeye çalışıp, bu insanlarımızı değersiz göstermek gibi bir yanılgıya düşmedi mi Bir gazetede "Polemik" adlı köşede yazı yazan bir Bay hiç anlamadığı, bilmediği engelliler sporu konusunda "Ne işi var engellilerin sporda, öyle saçma şey olur mu " gibi abuk sabuk söylemlerde bulunmadı mı Yine saygın bir gazetenin köşe yazarı bir bayan, 2.5 yaşında bacaklarını bir tren kazasında kaybeden "Kendimi Engelletmem" kitabının yazarı Gerald Metroz'un bacakları olmayışından dolayı evindeki yatak tepsisine benzetme zevksizlik ve saygısızlığını göstermedi mi 
   Bu örnekleri daha da çoğaltmak mümkün. Ama özellikle spor konusunda engelli insanların başarılarından haberdar olmamak, böyle abuk sabuk benzetmelerin yapılması için geçerli bir mazeret de değil. İlgilenenler, önümüzdeki yıl Atina'daki paralimpiklere giderlerse, engelli insanların birçok spor branşında engelsiz insanlar kadar mücadele ettiğini ve birçok sporda takım ruhunun engelsiz insanlardan çok daha üst seviyede olduğunu göreceklerdir. Böyle seviyesi tartışılır benzetmeler devam ettikçe bizim de bu yazılarımız devam edecektir. Bunları yazanlar önce kendilerine kızsınlar, bize değil. 
   
      
   
</TEXT>
</DOC>
