<DOC>
<DOCNO> 189202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/spor/spo10.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Antep, Sağlam basıyor 
</HEADLINE>
<TEXT>

   Kırmızı - Siyahlı ekibin teknik patronu Nurullah Sağlam, UEFA Kupası'nda emin adımlarla ilerleyip, birkaç tur geçmeyi hedeflediklerini söyledi 
      
   "Çıta yükselecek" 
   HAPOEL Tel Aviv ile Rotterdam'da golsüz berabere kalarak, üçüncü kez katıldığı UEFA Kupası'nda ilk kez tur atlayan Gaziantepspor'da adeta bayram sevinci yaşanıyor. 34 yıllık kulüp tarihinde bir ilki gerçekleştirdiklerini hatırlatan Teknik Direktör Nurullah Sağlam, "Böylece Hapoel ile iki yıl önceden kalan hesabımızı da kapattık. Şimdi hedeflerimiz büyüdü. Çıtayı yükselteceğiz" dedi. 
   
   Doğan keyifli 
   FUTBOLCULARI kutlayan genç teknik adam, "Sahaya yüreklerini koydular. Alınlarından öpüyorum. Şimdi ikinci turu düşünüyoruz. Emin adımlarla yolumuza devam edeceğiz. İyi bir kura çekersek, birkaç tur geçeceğimize inanıyorum" diye konuştu. Başkan Celal Doğan da, tura kenetlendiklerini ve inancın meyvasını topladıklarını belirtip, "Bize bu sevinci yaşatanlara teşekkür ediyoruz" ifadesini kullandı. 
   
   
</TEXT>
</DOC>
