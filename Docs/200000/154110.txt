<DOC>
<DOCNO> 154110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sontur41.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Veli Göçer yeniden müteahhitliğe başladı... 
</HEADLINE>
<TEXT>

     Yalova'nın Çınarcık İlçesi'nde yaptırdığı konutların 17 Ağustos Marmara Depremi'nde çökmesi sonucu 168 kişinin ölümünden sorumlu tutulduğu davada tutuksuz olarak yargılanan müteahhit Veli Göçer, yeniden mesleğine dönüşüyle ilgili olarak, ''Bilgi, beceri ve tecrübelerimi müteahhit arkadaşlarımla paylaşıyorum'' dedi. 
     Göçer, maddi açıdan zor durumda bulunduğunu savundu. Çınarcıklı müteahhit arkadaşı ile birlikte 2 katlı villa tipi evler yaptıklarını anlatan Göçer, şunları söyledi 
     ''Şu anda profesyonel anlamda müteahhitlik yapmıyorum. Bilgi, beceri ve tecrübelerimi müteahhit arkadaşlarımla paylaşıyorum. Depremden ders aldım. Şu anda yaptırdığımız villaların tamamı depreme son derece dayanıklı. 
     Ayrıca, depremde yıkılan binaların sorumlusu sadece müteahhitler değildir. Kontrol yapmayan belediyeler de sorumlu.'' Veli Göçer'in Yalova'nın Çınarcık İlçesi'nde yaptırdığı Çamlık Sitesi'ndeki konutlar, 17 Ağustos Marmara depreminde çökmüştü. 168 kişinin ölümünden sorumlu tutulan Göçer, halen Konya Ağır Ceza Mahkemesi'nde tutuksuz olarak yargılanıyor. 
     




</TEXT>
</DOC>
