<DOC>
<DOCNO> 188474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/yasam/ayas.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali'nin 'takma' mutluluğu 
</HEADLINE>
<TEXT>

   Iraklı küçük Ali Abbas, bir ABD füzesiyle ailesinden tam 16 kişiyi ve iki kolunu kaybetmişti. İşte o Ali, iki protez kolla, yeniden hayata sarıldı 
      DIŞ HABERLER SERVİSİ 
   
   ABD'nin Irak'a açtığı savaşın ilk günlerinde, uyurken evine isabet eden bir ABD füzesiyle vücudunun yüzde 20'si yanan, iki kolunu ve ailesinden tam 16 kişiyi bir anda kaybeden Iraklı Ali İsmail Abbas, yeni kollarına kavuştu. 
   Savaşın ilk kurbanlarından olan 13 yaşındaki Ali'ye, İngiltere'deki Queen Mary Hastanesi'ndeki operasyonla elini açıp kapatmasını, dirseğini bükmesini sağlayan bir sağ kol ve sol tarafına da hareket özelliği olmayan bir protez kol takıldı. Kolları takılınca, yüzündeki korku ifadesinin yerini gülümseme alan Ali, yeni kollarıyla en çok yapmak istediği şeyin Bağdat'taki kız kardeşlerine sarılmak, kendi başına yüzünü yıkamak ve dişlerini fırçalamak olduğunu söyledi. Küçük Ali, ilk iş olarak kendisini zor günlerinde bir an bile yalnız bırakmayan amcası Muhammed'e sarılarak, "Artık kendimi tam hissediyorum. Kollarımın bu kadar iyi görüneceğini düşünmüyordum" dedi. Amcasının hediyesi saati bileğine takıp sevincini "Bununla kızları etkileyebilirim" şeklinde özetleyen Ali, 6 ay önce ailesini ve kollarını kaybettiği geceyi şöyle anlattı 
   
   Artık kızlar ondan 'korksun' 
   "Uyuyordum, bir anda bir sürü yabancı insan gelip beni hastaneye götürdü. Rüyadayım sandım. Çok susadığımı hatırlıyorum, ama bana ameliyata alınacağım için hiçbir şey yiyip içemeyeceğimi söylediler. Uyandığımda kollarımın olmadığını fark edince ağlamaya başladım." Doktorlar, Ali'nin yeni kollarını tam kapasiteyle kullanabilmesi için zaman gerektiğini ve büyüyene kadar her yıl yeni kollara ihtiyaç duyacağını söylediler. Independent Television'a konuşan Ali, evlerini bombalayan pilotun da "kendisi gibi yanmasını" istediğini söyledi. Ali, İngilizleri de eleştirerek, "Hastanede yatarken İngilizler bana mektuplar yolladı. Ancak h l Amerikalılara yardım ediyorlardı" dedi. 
</TEXT>
</DOC>
