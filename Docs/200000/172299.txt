<DOC>
<DOCNO> 172299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/yazar/zbirand.html </URL>
<DATE> 2003/07/29/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
ABD İLE İLİŞKİLERİN YENİ TEST'İ VE ASKER YOLLAMA 
</HEADLINE>
<TEXT>

   
   Dışişleri bakanı Abdullah Gül açıklamalarında hiçbir şekilde renk vermiyor. Asker gönderip gönderilmemesinin, tüm veriler incelendikten sonra, önce hükümet ardından da TBMM tarafından verileceğini söylüyor. 
   Özel konuşmalarında da reyini açıklamıyor, ancak sorulara verdiği yanıtların satır aralarını incelerseniz, Türkiye'nin bu defa ABD ile birlikte hareket etmesinden yana olduğu sonucunu çıkarabiliyorsunuz. Yine çeşitli konuşmalarından elde edilen ipuçlarıyla, dışişleri bakanının şu gerekçeleri ileri sürdüğünü anlayabiliyorsunuz 
   1. Irak'ta istikrarın kurulması, yani olayların büyümeden yatıştırılması, ülkenin yeniden zenginleşmesi, kendi kendini demokratik şekilde yönetir duruma girmesi en çok Türkiye'yi etkileyecektir. Aksi olur, kargaşa artar ve ülke bir iç savaşa sürüklenip bölünmeye giderse, bunun faturası da en çok Türkiye'ye çıkar. Büyük bir göç ile karşı karşıya kalınabilir. Kürt devleti bağımsızlığını ilan edebilir. Ekonomi çöker ve ticaretimiz sıfırlanır. İşte bundan dolayı, Irak'ın yeniden yapılanmasına Türkiye katkıda bulunmalıdır. Ancak bu şekilde ABD'nin biran önce işini tamamlayıp bölgeden ayrılmasına da yardımcı olunabilir. 
   2. Türkiye şu anda, Irak'taki gelişmelere seyirci durumdadır. Hiçbir etkinliği olmadığı gibi, ülkenin gelecekteki şekillenmesine de katılamayacak. Oysa, Türkmen'lerin korunması ve PKK'nın oralarda yeniden yuvalanmasını önlemenin tek yolu, masaya oturabilmekten geçiyor. Bunu gerçekleştirebilmek için de, gereken güvenceler alındıktan sonra, asker yollama kaçınılmazlaşıyor. 
   3. Bu defaki durum, Tezkere tartışmaları dönemine oranla çok daha müsait. Bilinmeyenler, dolayısıyla karşı karşıya kalınacak riskler çok daha az. Savaş bitmiş, belirli bir düzen kurulmaya, çarklar döndürülmeye başlanmış. Türk askerinin işlevi, görev sahası ve komuta kontrol mekanizması iyi saptandığı taktirde, riski düşük bir işe girilmiş olunacak. Getirileri, götürülerine oranla çok daha büyük bir durum var. 
   4. Masaya oturacak bir Türkiye'nin, Irak'ın yeniden yapılandırılmasında ekonomik yönden çok daha büyük bir pay elde edebilmesi sağlanacak. Mercimek, çimento ve et-sebze satışının dışına çıkılabilinecek. 
   5. ABD ile bozulan ilişkilerin, somut biçimde rayına oturtulması da ancak Türkiye'nin bu katkısıyla gerçekleşecek. Asker yollama konusu adeta bir test niteliği taşıyor. Bu defa da red yanıtı verilmesi, Washington'daki kuşkuların daha da artmasına, Pentagon'un olumsuz bakışının hiç değişmemesine yol açacaktır. ABD Türkiye'nin desteğine -özellikle şu sıralarda- ihtiyaç hissetmektedir. Bu adımla, üzerine gölge düşen Türk-ABD ilişkileri kurtarılabilir, kurumsal olarakta Pentagon ile TSK arasındaki bağ yeniden güçlendirilebilir. 
   Asker yollanmasından yana olan çevrelerin kafalarındaki gerekçeler bunlar. Hiçbirinin de yabana atılır yanı yok. Ancak öte yandan da, ne olursa olsun Mehmetçiğimizi belirli riske yolladığımız da doğru. Mutlaka olaylar çıkacak ve bizim askerimiz de ölebilecek. 
   "Askerimizi bugünler, bu tip olaylar için yetiştirmiyor muyuz Şimdi kullanmayacağız da ne zaman kullanacağız" diyebileceğimiz gibi, "kafamıza çuval geçiren, onurumuzu zedeleyen Amerikalıya neden destek çıkalım" da diyebiliriz. 
   Tabii, AK Parti hükümeti yine riskli bir durumla karşı karşıya, grubunu nasıl ikna edecek Ülkede esen Amerikan aleyhtarlığı hava ortadayken nasıl hareket edecek 
   Doğrusu, AKP'nin aldığı risk, Mehmetçiğin alacağı risk kadar tehlikeli. Sanıyorum bundan dolayı, Tezkeresiz formüller ağırlık kazanabilecek... 
   
   
   
   "TÜRK ASKERİNİ, IRAK KONSEYİ DAVET EDEBİLİR"    Abdullah Gül ile konuştuktan sonra, ABD dışişleri bakan yardımcısı Marc Grossman ile CNN TÜRK'teki MANŞET söyleşisi bugün 17 00'de yayınlanıyor için buluştum. Karşılıklı olarak bu iki kişinin görüşlerini bir araya getirip baktığım zaman, ilginç bir manzara ile karşılaştım. 
   Grossman da, Gül gibi, son Washington ziyaretinin "yeni bir başlangıç- yeni bir dönem" yarattığını söyledi. 
   Açıkça belirtmedi ancak, onun konuşmalarından da, "asker katkısı" konusunun, ilişkilerdeki bu yeni başlangıcın gerçekten bir başarı olup olmayacağının test'i niteliğinde göründüğünü çıkarttım. 
   Eğer Türkiye uzatmadan Grossman'a göre Eylül ayında olumlu bir karar alırsa, ilişkilerde yeni bir sayfa açıldığı kabul edilecek. Washington Türkiye'ye artık ters bakmayacak Pentagon ikide birde TSK'ye taş atmayacak. Eski defter kapatılıp, yenisine bakılacak. 
   Grossman da "boğazınıza basmayacağız, ancak işi çokta uzatmazsanız iyi olur" derken, hükümetin sıkışıklığını da gördüklerini ima etti. Hatta, Erdoğan-Gül ikilisinin hayatlarını kolaylaştırabilmek için formüller üretilmeye çalışıldığı da anlaşılıyor. 
   Örneğin, Türk Asker'inin Geçici Irak Konseyi tarafından davet edilmesi gibi. Aslında bu fikir, Türkiye'nin BM nezdindeki Daimi Temsilcisi Büyükelçi Ümit Pamir'den çıktı. Rumsfeld-Wolfowitz-Bremmer görüşmeleri sırasında Gül tarafından ortaya atılınca, Amerikan tarafı çok ilgilendi. 
   Ayrıca bir NATO konseyi kararı çıkarılıp çıkarılamayacağı son drece güç olmasına rağmen da hala tartışılıyor. 
   Grossman'ın konuşmamız sırasında, Kuzey Irak'taki PKK kampının kapatılacağı konusundaki kesin sözleri, Yönetimin verdiği sözün arkasında duracağını özellikle vurgulaması da, sonbaharda Türk-ABD ilişkilerinin yeniden deneneceğini gösteriyor. 
   Bence, yazılı olmayan şöyle bir senaryo veya yol haritası ile karşı karşıyayız. 
   Türkiye Asker gönderme kararı verdiği taktirde, ABD Kuzey Irak'taki PKK varlığı konusunda adımlarını hızlandıracak Türk mütahitlerinin Irak'tan ihale alımları artacak Kuzey Irak'tan çekilecek Türk Askeri Güney'e kaydırılarak, Süleymaniye krizinden hepbirlikte onurlu bir çıkış sağlanacak. 
   Aksi halde, Irak Türkiye'ye biraz daha kapanacak, PKK'ya yaklaşımları belki fazla katı olmayacak ve Ankara Irak oluşumunun dışında tutulacak. 
   Öylesine de dezavantajlı durumdayız ki... Kalkıp "Meheldir, Amerikalı iyi bir ders alsın, dayak yesin" 'de diyebilmek güç, zira böyle bir olasılıkta Irak'ta kan gövdeyi götürecek, ülke bölünecek ve faturanın ağır bölümünü de biz ödeyeceğiz. ABD'nin umurunda bile olmayacak. Süper Güç, "denedim olmadı" deyip Irak defterini kapatıp gider. Bölünmüş ve iç savaş başlamış bir Irak ile biz başbaşa kalırız. İş öylesine büyüyebilir, bizim boyumuzu da aşar ki, yıllar sonra "Aman ABD geri gelsin de şu ateşi söndürsün" demek zorunda dahi kalabiliriz. 
   Genelkurmay Başkanı Org. Özkök'ün dediği gibi, kötünün iyisini seçmek zorundayız. 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
