<DOC>
<DOCNO> 196462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/guncel/gun02.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aynı kader, aynı anıt 
</HEADLINE>
<TEXT>

   İstanbul'daki saldırılarda hayatını kaybeden 6 Musevi, 1986'daki sinagog saldırısında ölen 23 kişinin yattığı Anıtmezar'ın ön bölümünde toprağa verildi 
      OZAN GÜZELCE 
   
   Sinagog saldırılarında ölen Yoel Ülçer Kohen, Berta Özdoğan, Yona Romano, Annette Rubinstein, Romanya vatandaşı Anna Rubinstein ve Avram Varol için dün Ulus'taki Musevi Aşkenaz Mezarlığı'nda cenaze töreni düzenlendi. Yeterli büyüklükte bir sinagog olmadığı için mezarlıkta düzenlenen tören, Türk Bayrağı'na sarılan cenazelerin Aşkenaz Anıtı önündeki katafalklara konulmasıyla başladı. Naaşların üzerine de "acının sembolü" olduğu belirtilen bir mum dikildi. Tevrat'tan dualar okunmasının ardından konuşmalar yapıldı. 
   Türkiye Hahambaşısı İsak Haleva, konuşmasında barış çağrısı yaptı "Gelin artık el ele verelim, birbirimizi sevmeyi, insan yaşamını kutsal bilmeyi başaralım. İnsanlar arasındaki kardeşliğin gelişmesi, terörün yerini barışın, sevginin, ahengin ve mutluluğun alması için dua edelim. Müslüman kardeşlerimizin mübarek Ramazan ayında, Yahudi leminin kutsal Cumartesi gününde bundan sonra hiçbir zaman artık çocuklar, kadınlar ölmesin." Konuşmaların ardından ölen 6 kişinin cenazeleri, 1986'da Neve Şalom'a yapılan saldırıda ölen 23 kişinin yattığı Anıtmezar'ın ön bölümünde toprağa verildi. 
   
   DEHAP Bizi sokmadılar 
   DEHAP İstanbul İl Başkanlığı, yaptığı açıkla-mada, parti yetkilileri Ercan Güzel, Mahmut Bilgin, Cemal Kavak ile Hakkı Aradağ'ın cenaze törenine katılmak istediklerini, ancak polisin davetiyesiz oldukları gerekçesiyle törene katılmalarının engellediğini öne sürdü. Türkiye Hahambaşılığı Basın Sözcüsü Silvio Ovadyo da cenaze için kimseye davetiye göndermediklerini bildirdi. 
   
   Mermerleri kesip yeni mezar yeri açtılar...    Konuşma ve duaların ardından cenazeler, 1986'da Neve Şalom'a düzenlenen saldırıda ölen 23 kişinin yattığı Anıtmezar'ın önünde bulunan bölümde toprağa verildi. Bu bölümdeki mermerler kesilerek yeni mezar yerleri oluşturuldu. Defin işleminin ardından Musevi inanışına göre "Her canlı ölümü tadacak" gerçeğini simgeleyen "tören sofrası" merasimi yapıldı. 
   
   Hükümeti Bakan Akşit temsil etti    Törene Musevi vatandaşların yanı sıra İsrail Parlamentosu Başkanı Reouven Rivlin, Devlet Bakanı Güldal Akşit, İstanbul Valisi Muammer Güler, Büyükşehir Belediye Başkanı Ali Müfit Gürtuna, İsrail Baş Hahamı Yona Metzger, Fener Rum Patriği Bartholomeos, Ermeni Patriği Mesrob II, Süryani Ortodoks Cemaati Patrik Vekili Yusuf Çetin, Emniyet Müdürü Celalettin Cerrah, Diyanet İşleri Başkanlığı'nı temsilen İstanbul Müftü Vekili İlyas Serenli katıldı. 
   
   
   Cenazeler Türk bayrağına sarıldı    Yoğun güvenlik önlemlerinin alındığı törene Başbakan Recep Tayyip Erdoğan, Dışişleri Bakanı Abdullah Gül ve İçişleri Bakanı Abdülkadir Aksu çelenk gönderdi. Valilik'ten alınan izinle Türk bayrağına sarılan cenazeler, 1986 kurbanlarının yanında toprağa verildi. 
   
   
</TEXT>
</DOC>
