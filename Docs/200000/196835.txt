<DOC>
<DOCNO> 196835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/soneko23.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
HSBC Bank Türkiye'den çekileceğimiz söylentileri asılsız 
</HEADLINE>
<TEXT>

     HSBC Bank A.Ş. Genel Müdürlüğü, bankanın Türkiye'deki faaliyetlerine aynen devam ettiğini belirterek, ''Türkiye'den çekileceğimiz söylentileri asılsız'' açıklamasında bulundu. 
     HSBC Bank A.Ş. Genel Müdürlüğü imzasıyla yapılan yazılı açıklamada, HSBC Bank'ın, müşteri ve çalışanlarının emniyeti açısından sadece bugüne özel olarak şubelerini iki saat erken tatil ettiği vurgulandı. 
     Açıklamada, ''HSBC Bank A.Ş. ticari faaliyetlerine yarından itibaren her zamanki gibi devam edecektir. HSBC yönetimi görevinin başında ve duruma hakimdir. Müşterilerimizin endişe etmelerini gerektirecek hiçbir durum söz konusu değildir'' denildi. 
     HSBC üst düzey yetkilisi Stephen Green, 10 yıldan uzun süredir bulundukları Türkiye'nin HSBC grubu için son derece önemli olduğunu söyledi. 
     Green, Türkiye'de çalışmaya kararlı olduklarını, HBSC'nin Türkiye'den çekilmesinin söz konusu olamayacağını ifade etti. 
     Saldırılardan sonra Türkiye'deki şubelerini yarına kadar kapatan HSBC, çalışanlarından ölenler olduğunu bildirmiş, ancak kesin rakam vermemişti. 
     

     
</TEXT>
</DOC>
