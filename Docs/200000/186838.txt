<DOC>
<DOCNO> 186838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sontur01.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Penaltıyı Erdoğan attı, kaleye Melih Gökçek geçti... 
</HEADLINE>
<TEXT>

     Başbakan Recep Tayyip Erdoğan, ''Dün bitti. Bugün, ne geçmişin karanlığına ağıtlar yakacağız, ne de dünkü başarılarımıza destanlar yazacağız. Bugün yeni bir gündür, aydınlık Türkiye için yeniden yollara düşme günüdür'' dedi. 
     Sincan'da, içinde birçok kompleksi barındıran ''Harikalar Diyarı'' Yunus Göleti , Başbakan Erdoğan'ın da katıldığı törenle açıldı. 
     Başbakan Erdoğan ve beraberindekiler, ilk olarak, ''Harikalar Diyarı''nın içinde yer alan Sincan Gençlik Merkezi'nin açılışını yaptılar. 
     Gençlik Merkezi'ndeki bölümleri gezen Erdoğan, burada Gökçek ile masa tenisi oynadı. 
     Erdoğan ve beraberindekiler, daha sonra Gençlik Merkezi içerisindeki futbol sahasına geçtiler. 
     Burada, 3 penaltı atışı yapan Erdoğan, atışlardan 2'sini gole çevirdi. Erdoğan'ın gol olan penaltı atışının birinde kalede Melih Gökçek durdu. Erdoğan'ın yanındaki bakanlar da kaleye penaltı atışları yaptılar. 
     Başbakan Erdoğan, daha sonra ''Harikalar Diyarı''nın çeşitli bölümlerini gezdi ve Harikalar Diyarı rekreasyon alanının açılışını yaptı. Erdoğan ve beraberindekiler, açılışın ardından Nejat Uygur Amfi Tiyatrosu'na geçtiler. 
     
     ''AK İKTİDARDA LAF GÖRMEYECEKSİNİZ, İŞ GÖRECEKSİNİZ'' 

     Başbakan Erdoğan, burada yaptığı konuşmada, ''Harikalar Diyarı''nın, Ankara'ya ve Türkiye'ye hayırlı olmasını dileyerek, başta Melih Gökçek olmak üzere yapımında emeği geçenlere teşekkür etti. 
     ''Harikalar Diyarı''nı, ''muhteşem eser'' olarak niteleyen Erdoğan, buranın, çağdaşlığın, modernizmin lafla değil, uygulamayla bir ispatı olduğunu söyledi. 
     Erdoğan, ''AK iktidarda laf görmeyeceksiniz, iş göreceksiniz, üretim göreceksiniz'' diye konuştu. Erdoğan, konuşmasını şöyle sürdürdü 
     ''Göreve başladığımız zaman Türkiye ve şu anda Türkiye... Enflasyon neredeydi, şimdi nerelere geldi. Sadece bir gecede bu ülkede yüzde 7 bin faiz ödettirildi bu fakir millete. Enflasyon 3 Kasım'da yüzde 70'lerin üzerindeydi ama yüzde 34'lere indi, yüzde 34'lerden şimdi yüzde 20'lere indi. Bakın nereden nereye... 9 aydır elektriğe zam var mı Akaryakıt fiyatları sürekli düştü, doğal gazda fiyatlar indirildi, daha da inecek. Şu anda bunların mücadelesini veriyoruz. Cebinizdeki para değer bulmaya başladı. Daha da iyi olacak. Biz size güveniyoruz, siz de bize güvenin. Yaşanabilir bir Ankara, çağdaş bir Ankara, modern bir Ankara...'' Bu projenin, Sincan'da yapılmasının çok önemli olduğunu ifade eden Erdoğan, Ankara'nın geri kalmış bölgelerini bu tür modern projelerle standartlara uyarlamanın önemine işaret etti. 
     
     ''KIZILAY, ATAKÖY NEYSE MUŞ DA ÖYLE OLACAK'' 

     Başbakan Erdoğan, şöyle konuştu 
     ''Türkiye'nin Ankarası'nın Kızılay'ı neyse, biliniz ki yarın Muş da, Hakkari de öyle olacak. İstanbul'da Ataköy neyse oralar da öyle olacak. Biz, bin 500 kilometrelik duble yolu 11 ayda bitirdik ve hizmete açtık. Hedef, 15 bin kilometre... Toplu konutlar yapıyoruz. 10 yıl vadeyle yüzde 10-25 peşinatla kira öder gibi taksit ödeyecek ve 8-12 ay içerisinde daireyi teslim alacaksınız. Bunu başlatıyoruz. Temeli atılan illerde satış da başladı. 
     Sevgili vatandaşlar, dün bitti. Bugün, ne geçmişin karanlığına ağıtlar yakacağız ne de dünkü başarılarımıza destanlar yazacağız. Dün bitti, geçti gitti, bugün yeni bir gündür, aydınlık Türkiye için, çocuklarımız için, gençlerimiz için, geleceğimiz için yeniden yollara düşme günüdür. Yolumuz açık olsun, her şey Türkiye için...'' Konuşmanın ardından Nejat Uygur Amfi Tiyatro'da temsili olarak açılış gerçekleştirildi. 
     Erdoğan, kompleksin Proje Müdürü Ömer Topcan ile adı Amfi Tiyatroya verilen Tiyatrocu Nejat Uygur'a birer plaket verdi. 
     Başbakan Erdoğan, Uygur'a plaketini verirken, ''Tiyatro deyince benim aklıma Nejat Uygur geliyor. Çocukluğumdan beri sizi takip ettim. Hala çocukluğumdaki gibi sizi izlediğim için bahtiyarım'' derken, Uygur da 60 yıllık sanat hayatının en önemli ödülünü aldığını söyledi. 
     
     GÖKÇEK'TEN İKTİDARA ÖVGÜ 

     Gökçek, geçmiş dönemdeki siyasal iktidarların çalışmalarını sürekli engellediğini, yeni iktidarın ise çalışmalarında kendilerine sürekli destek olduğunu söyledi. 
     Nejat Uygur Amfi Tiyatro'da gerçekleştirilen törende konuşan Gökçek, yönetime geldiklerinden bu yana sürekli kişi başına düşen yeşil alanı artırma çalışması yaptıklarını belirterek, Harikalar Diyarı Rekreasyon Alanı'nın da bu çalışmanın çok önemli bir parçası olduğunu söyledi. 
     Harikalar Diyarı'nın 1 milyon 300 bin metrekarelik toplam alanı ile Avrupa ve Türkiye'nin en büyük rekreasyon alanı olduğunu belirten Gökçek, ayrıca Türkiye'nin en büyük nikah salonunun burada bulunduğunu ifade etti. 
     Gökçek, kompleks bünyesinde, çocuklar için 25 bin metrekarelik bir alana kurulan ve çizgi film kahramanlarının resim ve minyatürlerinin bulunduğu ''Masal Adası'', gençlerin boş vakitlerini değerlendirebilecekleri ve spor yapma imkanı bulacakları spor merkezleri, lokantalar, internet kafeler, fast food merkezleri, büfeler, su depoları, 350 kişilik modern bir toplantı salonu, sergi, sinema ve tiyatro salonları, özürlülerin de yararlanabileceği açık ve kapalı yüzme havuzlarının bulunduğu spor kompleksleri, kır kahvesi, kafeteryalar, fitness center, piknik alanları, otoparklar, bisiklet, yaya yolları ve 771 bin metrekarelik geniş bir yeşil alan bulunduğunu söyledi. 
     Harikalar Diyarı'nın Sincan'da yapılması dolayısıyla zaman zaman diğer ilçelerden kendisine sitemlerde bulunulduğunu belirten Gökçek, ''Geçmiş dönem iktidardan Gölbaşı'nda büyük bir alan, Çubuk 1 Barajı, Gençlik Parkı ve hipodromu bu tür etkinlikleri gerçekleştirmek için istemiştik ama vermediler. Dikmen Vadisi'nin 5 etabından Çankaya Belediyesi'nin engellemeleri yüzünden 2 etabını bitirebildik. Ama bugün bu engellerin tümü ortadan kalktı'' diye konuştu. 
     Gölbaşı'nda 550 bin metrekarelik bir rekreasyon alanını yerel seçimlerden önce açacaklarını ifade eden Gökçek, Ankara'nın 5 girişinin yollarını yeni şerit ekleyerek genişlettiklerini söyledi. 
     Gökçek, 2003 yılı içinde 18 alt-üst geçit ile 4 hanımlar lokalini hizmete açtıklarını, 3 metro inşaatına başladıklarını ve doğal gaz yatırımlarını tüm Ankara'ya yaydıklarını anlattı. 
     Melih Gökçek, ''Geçmiş dönemdeki siyasal iktidarların işi gücü elimizi kolumuzu bağlamak oldu. Yeni iktidar ise bize çalışmalarımızda sürekli destek oluyor'' diye konuştu. 
     
</TEXT>
</DOC>
