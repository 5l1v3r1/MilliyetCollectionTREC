<DOC>
<DOCNO> 195852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/spor/spo09.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hesabı görürüz 
</HEADLINE>
<TEXT>

   Raşit Çetiner, ilk maçta deplasmanda 1-0 yenildikleri Almanya'nın kendilerinden güçlü olmadığını, final biletini alacaklarını ileri sürdü 
      M.ALİ SABUNCU 

   
   'Sadece gol eksikti' 
   ÜMİT Milli Takım Teknik Direktörü Raşit Çetiner, Almanya karşısında alınan yenilgiye rağmen oyuncularıyla gurur duyduğunu, rövanşta final vizesini alacaklarını söyledi. Takımın mükemmele yakın bir oyun ortaya koyduğunu belirten Çetiner, "Sadece golümüz eksikti. Rakip ise uzaktan attığı bir şutla maçı kazandı. Ancak İstanbul'da bu kadar agresif oynayabilecekler mi, bunu hep beraber göreceğiz" diye konuştu. 
   
   Stres faktörü 
   İSTEDİKLERİNİ yapamadıklarını vurgulayan tecrübeli hoca, "Kanatlardan etkili olmak istedik, ancak başaramadık. Sakatlıklar da etkiledi. Kemal oynayamadı, İbrahim ve Servet iğneyle çıktı. Almanya bizden üstün değil. Hedefe ulaşacağımıza inanıyorum" dedi. Stadı dolduran gurbetçi seyircilerin stres yarattığına da dikkat çeken Çetiner, "Galibiyet arzusu takımı baskı altına aldı" yorumunu yaptı. 
   
   Rövanş ücretsiz    FUTBOL Federasyonu Yönetim Kurulu Üyesi Levent Kızıl, Almanya ile 18 Kasım'da yapılacak rövanş maçını sporseverlerin ücretsiz izleyeceğini açıkladı. Öte yandan Ümit Milli Takım, Bahçelievler Stadı'nda bugün yapılacak idmanla çalışmalarına başlayacak. Sakat olan Kemal ile İbrahim'in MR'ı çekilecek. 
   
   Alman basını    BILD Balitsch 18 bin Türk'e karşı golünü attı. Bay Arena'da deplasmanda gibi oynayan millilerimiz 1 - 0 galip gelerek, ikinci maç için avantaj yakaladı. 
   DPA İstanbul cehennemine bir gol avantajı ile gideceğiz. Baltisch bizi galibiyete taşıdı. 
   EKSPRESS Bayer'in Balitsch'i Avrupa Şampiyonluğu kapısını açtı. 
   SPIEGEL ONLINE Balitsch ümit millileri zafere götürdü. 
   
   Daum beğenmedi    FENERBAHÇE Teknik Direktörü Christoph Daum, Ümit Milli Takımımız'ın futbolunu yetersiz buldu. Almanya basını, Balitsch'in golüyle Avrupa Şampiyonası finalleri için büyük bir avantaj yakaladığını belirten Daum'un, "İki takım da yüksek tempoyla oynadı. Almanya uyumlu ve kararlı olduğunu gösterdi. Türkler ise ritmlerini tam olarak bulamadı" yorumuna yer verdi. Ayrıca tribünlerdeki 22 bin seyircinin dörtte üçünü Türkler'in oluşturmasına rağmen bu durumun ekibimizi ateşleyemediğine dikkat çekildi. 
   
   
</TEXT>
</DOC>
