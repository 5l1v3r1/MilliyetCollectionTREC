<DOC>
<DOCNO> 192671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/sondun20.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da bir işadamının kızı kaçırıldı 
</HEADLINE>
<TEXT>

     Bulgaristan'ın Pazarcık bölgesindeki Velingrad kasabasında, bir işadamının 20 yaşındaki kızı yeraltı örgüt üyeleri tarafından kaçırıldı. 
     Yerel seçimlerin yarın yapılacak ikinci turunda Velingrad belediye başkan adayı olan ve ilk turda aldığı oy oranına göre seçimi kazanmasına kesin gözüyle bakılan Fidel Beev adlı işadamının kızını kaçıranların, 2 milyon euro fidye talebinde bulunduğu öğrenildi. 
     Velingrad bölgesinde çok sayıda yatırımı bulunan ve şehrin en zengin kişilerinden biri olan Beev, kızını kaçıranların polisle işbirliği içinde olduklarını öne sürdü. 
     İçişleri Bakanlığı yetkilileri, Desislava Beeva adlı kızın İngilizce kursundan çıktıktan sonra arabasına binerken silahlı kişiler tarafından kaçırıldığının tespit edildiğini açıkladılar. 
     Genç kızı kaçıran yeraltı örgüt üyelerinin, siyasi bağlantılarının olup olmadığı da araştırılıyor. Bu arada, kaçırılma olayına bizzat el koyan İçişleri Bakanlığı Genel Sekreteri General Boyko Borisov, Desislava'nın kurtarılması için bölgede geniş çaplı operasyonlar başlatıldığını bildirdi. 
     Olayla ilgili soruşturma ve operasyonlar çok yönlü sürdürülürken genç kızın izine hala rastlanamadı. 
     
</TEXT>
</DOC>
