<DOC>
<DOCNO> 183093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/yazar/sazak.html </URL>
<DATE> 2003/09/18/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
YTP kurultayı 
</HEADLINE>
<TEXT>

   
   Siyasal partilerde 'kongre mevsimi'ne giriliyor. İlk kurultayı bu hafta Yeni Türkiye Partisi topluyor. Ekimde AKP, CHP, MHP kongreleri var. 
   3 Kasım öncesinde büyük umutlarla ortaya çıkan Yeni Türkiye Hareketi, Derviş'in CHP tercihi üzerine 'ölü doğmuş', buna rağmen partileşerek seçimlere katılmıştı. Ancak sandıktan çıkan oylar, yüzde 1.15 düzeyinde kalmış, YTP, yüzde 1.22'lik DSP'nin ardından sandıktan onuncu çıkabilmişti. Troykanın üçüncü ayağı Hüsamettin Özkan da çekilince Yeni Türkiye, İsmail Cem'in liderliğinde yola devam etti. 
   YTP kurultayı pazar günü Ankara'da toplanacak. 
   Dün İsmail Cem ile görüştük. Kurultay hazırlıklarını anlattı Öncelikle partinin 'sosyal demokrat - demokratik sol' kimliği netleştirilecek. 3 Kasım öncesi 'YTP sol parti değil' türü yaklaşımlarda ifadesini bulan kafa karışıklığına böylece son verilecek. Türkiye'de 'sol'da olup, 'demokrat' olmayan partiler gerçeği YTP'yi örgütlenme konusunda tabandan güç almaya itiyor. Partinin 'yeni' olması da bir avantaj, tepeden inmeci bir yapılanma yerine belde ve ilçelerden il yönetimlerine giden anlayışla kongreler tamamlanmış. 2004'teki belediye seçimleri öncesi aday saptamaları da genel merkez müdahalesi olmaksızın yerel inisiyatifle yapılıyormuş. 
   İsmail Cem, bahardaki yerel seçimleri 'sol'un ve Türkiye'nin 'kader seçimi' olarak görüyor. 
   Solda güçbirliği konusunda ısrarını sürdürüyor. Yaz başında bir mektupla Ecevit, Baykal ve Karayalçın'a 'seçim işbirliği' çağrısında bulunmuştu. Mevcut belediye başkanlıkları hangi partideyse aday tespitinde önceliği o partiye tanımak kaydıyla oluşturulan modelde oyların bölünmesi ya da boşa gitmesi riski en aza inecekti. Ecevit öneriyi peşinen reddetti, Karayalçın'dan destek geldi. Baykal ise susuyor 
   Cem'e göre solun tek adayla çıkması halinde İstanbul'da seçimin kazanılması mümkün. İzmir'de Ahmet Piriştina ile CHP hayli yol almış. Eskişehir'de Yılmaz Büyükerşen, Mersin'de Fikri Sağlar niye solun ortak adayı olmasın 
   YTP lideri, seçim takvimi elverdiği sürece 'ittifak'a açık duracaklarını söylüyor. Bugünkü seçim sistemiyle AKP'nin 60 - 65 ilde belediye başkanlığını kazanması olasılığı yüksek. 
   Süreci tersine çevirmenin 'tek yolu' seçim işbirliği. Ya gerçekleşmezse 'YTP seçime mutlaka katılacak ' Cem, zor dönemi geride bıraktıklarını, yola devam edeceklerini söylüyor. 
   'Muhalefet boşluğu' da Yeni Türkiye'ye güç veriyor olmalı. 
   YTP lideri, AKP karşısında tutunamayan CHP'yi 'Meclis'te sayısal mevcut, siyasal namevcut parti' olarak tanımlıyor. 
   Yine de 'köprüleri atmak'tan yana değil Cem. 
   Kurultaylar sonunda YTP ve CHP arasında 'seçim köprüsü' kurulabileceğine dönük umudunu koruyor. 
   Cem pazar günü 'ittifak' çağrısı yapacak. 
   
      
   
</TEXT>
</DOC>
