<DOC>
<DOCNO> 197932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/yazar/akyol.html </URL>
<DATE> 2003/11/26/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Türkiye'nin asıl fotoğrafı 
</HEADLINE>
<TEXT>

   
   İTALYA'NIN bir numaralı gazetesi Corriera Della Sera'nın yazarı Atonio Ferrari İstanbul'da... Geçen akşam bir grup gazeteciyle yemek yedik. 
   Ferrari şunu söylüyor 
   - Türkiye'nin AB üyesi olması, medeniyetler çatışmasına karşı, medeniyetler barışını güçlendirmek için fevkalade önemlidir. Türkiye medeniyetler başarının bir modelidir... 
   Ferrari AKP için de şunları söylüyor 
   - AKP karma bir parti, radikaller var ama muhafazakarlar, liberaller ve merkezi unsurlar da var. Demek ki, bu parti değişik görüşleri bağdaştırıyor. Ve AKP Avrupa'nın siyasi değerlerini benimsiyor, AB üyeliği için son derece aktif davranıyor. 
   Ferrari'ye göre Ortadoğu'da yükselen "radikal İslam"a karşı demokrasi, özgürlük, laiklik gibi Avrupa değerlerini benimsemiş bir Müslümanlık için AKP başlı başına bir "model" oluşturuyor. 
   Ferrari'nin çektiği bu fotoğrafa biraz yakından bakalım. 
   
   SİYASET bilimin bir gerçeğidir ki, totaliter, hatta otoriter ideolojili partiler bile kendi içlerinde bu kadar 'renkli' olamazlar. Bu bakımdan, AKP'ye "takiyye" isnadında bulunmak ancak ideolojik önyargıyla mümkündür. 
   Daha önemlisi, AKP'nin bir çatı altında topladığı kitleleri ve duyarlıkları "Avrupa'nın siyasi değerleri" istikametinde yönlendirmesidir Piyasa ekonomisi, dışa açıklık, özgürlük, çoğulculuk, liberal bir laiklik gibi... 
   Türkiye'de bu değerlerin topluma nüfuz etmesi en çok yarım asırlık bir süreçtir. Dini itikatlar da aynı sürecini yaşıyor. Cumhuriyet'in Diyanet İşleri Başkanı "müderris" Ömer Nasuhi Bilmen ile bugünkü Diyanet İşleri Başkanı "Profesör" Ali Bardakoğlu arasındaki farkları, bu toplumsal değişiminin bir simgesidir. 
   Siyaset alanında da AKP hem muhafazakar manevi değerleri, hem siyasi liberal değerleri benimseyen bir parti olarak, aynı toplumsal sürece dayanmaktadır Onun için sivildir, reformisttir. 
   
   İSLAMIN tarihi talihsizliği kurak coğrafyasıydı. Modern çağdaki talihsizliği ise, "Üçüncü Dünya" niteliğindeki toplumların algılama biçimine göre şekillenmesidir. 
   Şimdi Türkiye ile tarihte ilk defa, siyasi rejimi ve hukuk düzeni laik, toplumsal yapısı ticarileşen, şehirleşen, bireyleşen, rasyonelleşen, dışa açılan bir Müslüman toplum şekilleniyor. 
   Onun için devleti liberalleştiren reformlar gerekiyor artık. 
   Onun için dini hayatımız 'ulema' tekelinde oluşmuş eski yorumların dışında sosyalleşiyor Toplumsal dinamizme bağlı olarak yeni açılımlar, daha özgür ve bireyci değişik yorumlar oluşuyor. 
   Cumhurbaşkanı Sayın Sezer'in, o eskilerden kalma "dini siyasallaştırarak ülkeyle egemen kılma peşinde koşanlar..." retoriğini tekrarlaması, ülkemizde "dinin sosyalleşmesi"ni 'siyasallaşma' sanmasından kaynaklıyor 
   Avrupalılar daha iyi görüyor Türkiye sadece laik devletiyle değil, asıl modernleşen toplum yapısıyla ve kültürüyle 'model' haline gelmektedir. 
   Elbette mar z radikal İslamcı gruplar var, fakat bunlar marjinaldir. Elbette terör görüldüğü yerde ezilmelidir. 
   Ama Türkiye'nin asıl fotoğrafı, artık Avrupalıların da "model" değerinde gördüğü "halkın Türkiye"sidir. 
   
      
   
</TEXT>
</DOC>
