<DOC>
<DOCNO> 150533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sontur07.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Liselerde eğitimin kalitesi niye düştü.. 
</HEADLINE>
<TEXT>

     Milli Eğitim Bakanlığı Ortaöğretim Genel Müdürlüğü'nün Bakan Hüseyin Çelik'e sunulmak üzere hazırladığı brifing raporunda, ortaöğretimde eğitim kalitesinin düşük olduğu belirtildi. 
     Bakanlık birimleri, çalışmalar hakkında Bakan Çelik'i bilgilendirmek amacıyla rapor hazırlıyor. 
     Ortaöğretim Genel Müdürlüğü'nün brifing raporunda, genel liselerdeki eğitim ve öğretimde istenilen kalitenin yakalanamadığı ifade edilerek, bunun sebepleri şöyle sıralandı 
     -İlköğretimde uygulanan sınıf geçme sisteminde yeterli bilgi seviyesine ulaşamamış öğrencilerin liselere girmesine olanak sağlanmış olması, -Okul türlerinin çok çeşitli olması, büyük bir kısmına sınavla öğrenci alınması, bu sınavlarda da başarılı olamayan öğrencilerin genel liselere yönlenmesi, -Sınıf geçme sistemlerinin sık sık değiştirilmesi, -Başarısız öğrencilerin başarılı kılınması için her yıl yeni hakların verilmesi, -Özellikle büyük kentlerde ve göç alan illerde sınıf mevcutlarının kalabalık olması ve ikili öğretim yapılması, -Nüfus, öğretmen, fiziki yapı ve Eğitim Araçları yetersizliklerine rağmen okulların açılmış olması. 
     Bu faktörlerin öğrenci başarısının düşmesine de yol açtığı belirtilerek, ''ortaöğretim kurumlarının amaçlarına göre giriş şartlarının yeni bir esasa bağlanması ve özellikle genel liselere alınacak öğrencilerde belli bir başarı seviyesinin aranması'' gerektiği kaydedildi. 
     
     ''ÖSS TEMMUZ SONUNA ÇEKİLSİN'' 
     Öğrenci Seçme Sınavı'nın ÖSS zamanlamasının da doğru olmadığı belirtilerek, soruların yıl ve konuya göre dengeli dağılmadığı ifade edildi. 
     Bu durumun lise son sınıf öğrencilerinin devamsızlık yapmasına ve özellikle ikinci dönemde eğitimin aksamasına yol açtığı kaydedilerek, ''sınavın Temmuz ayı sonunda yapılması'' önerildi. Ayrıca sınavda, lise müfredatındaki tüm ders ve konulardan soru yöneltilmesi istendi. 
     
     REHBERLİK HİZMETLERİ YETERSİZ 
     Okullardaki rehberlik ve kişilik hizmetlerinin de yeterince yerine getirilemediği ifade edilerek, ''500 öğrenciye bir rehber öğretmen ilkesine göre 10 rehber öğretmene ihtiyaç duyulduğu'' kaydedildi. Açığın kısa ve orta vadede kapatılamayacağı, bu nedenle de ''bütün branşlardaki öğretmenlerin hizmet öncesi ve hizmet içinde rehberlik faaliyetlerini yürütecek niteliğe kavuşturulması'' gerektiği belirtildi. 
     
     YABANCI DİL ÖĞRETİMİ BAŞARISIZ 
     Raporda yabancı dil öğretiminde başarılı sonuçlar alınamadığına da işaret edilerek, ''yabancı dil programları, haftalık ders saati, öğretim yöntem ve teknikleri, eğitim araç ve gereçleri ile öğretmenlerin formasyonlarının bilimsel yöntemlerle araştırılıp yeniden değerlendirilmesi'' istendi. 
     Diğer konulara ilişkin tespit edilen sorunlar ve çözüm önerileri de şöyle 
     -Nüfus artışı ve iç göçler nedeniyle başta büyük kentlerde olmak üzere, kalabalık sınıflar ve ikili öğretim halen önemli bir sorundur. Bu yıl hazırlanan 202 projedeki 2 bin 725 derslik yapımının tamamlanması için ek kaynaktan destek sağlanması. 
     -Okul pansiyonlarının fiziki mekanı, kapasitesi ve donanımı yeterli düzeyde değildir. Pansiyonların cazip hale getirilmesi için bina ve tesislerin öğrencilere her türlü hizmeti verebilecek hale getirilmeli ve kız öğrenciler için pansiyon yapılmalı. 
     -Milli Eğitim Bakanlığı'nın Teşkilat ve Görevleri Hakkında Kanun'da, ilgili okul ve kurumlarının eğitim ve öğretim programlarını ders kitapları ile eğitim araç ve gereçlerini hazırlamak görevi, öğretim dairelerine verilmiştir. Bu görevler aynı yasa gereğince, Talim ve Terbiye Kurulu Başkanlığı ile Eğitimi Araştırma ve Geliştirme Dairesi Başkanlığı'nca da yerine getirilmektedir. Yeni bir yasal düzenlemeye gidilmesi gerekmektedir. 
     -Öğrenci velilerinden alınan ''eğitime katkı'' payı kamuoyunda ''sızlanma ve değişik yorumlara'' sebebiyet vermektedir. Uygulama yasal statüye kavuşturulmalı. 
     -Kurumlardaki genel idari ve yardımcı hizmetli personel sıkıntısı önemli boyuta ulaşmıştır. Kadro tahsisi, hizmet satın alma ve sözleşmeli personel çalıştırma yoluyla açık kapatılmalı. 
     -Anadolu ve fen liselerinin öğretmen ihtiyacı yeterince karşılanamamaktadır. Anadolu liseleri öğretmenlerinin seçimi ve atamalarına ilişkin yönetmelik işletilerek seçme sınavı yapılmalıdır. Ayrıca belirtilen yönetmelikte değişikliğe gidilerek master ve doktora yapan, yükseköğrenimlerini ilk üç derece ile bitiren ve daha önceden bu okullarda kadrolu olarak çalışan öğretmenlerden koşulları taşıyanlar sınavsız atanmalı. 
     -Okul müdürü atamalarında sıkıntı çekilmekte ve ihtiyaç karşılanamamaktadır. 2 bin 114 okuldan 685'i vekaletle yürütülmektedir. MEB'e bağlı eğitim kurumları yöneticilerinin atama ve yer değiştirmelerine ilişkin yönetmelik gözden geçirilmeli. 
     





</TEXT>
</DOC>
