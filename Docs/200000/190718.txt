<DOC>
<DOCNO> 190718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/soneko16.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sayıştay raporuna göre toplam kamu borcu 283.1 katrilyon lira 
</HEADLINE>
<TEXT>

     Sayıştay, toplam kamu borç stokunun geçen yıl bir önceki yıla göre 67.6 katrilyon lira artarak 283.1 katrilyon liraya çıktığını belirtirken, GSMH'ya oranını yüzde 103 olarak hesapladı. 
     Sayıştay'ın ''2002 Yılı Hazine İşlemleri Özet Raporu''na göre, 2002 sonu itibariyle kamunun dış borcu 140.3, iç borcu 139.5, KİT görev zararı ve emanetler de 3.3 katrilyon lira oldu. 
     Kamu kesiminin toplam borcunun milli gelire oranı da 2001 yılında yüzde 120 iken 2002 yılında yüzde 103 seviyesine geriledi. 
     
     NET BORÇLANMA MİKTARI 

     Raporda, geçen yıl net dış borçlanmanın 19 katrilyon 843 trilyon lira olduğu ifade edilirken, bu rakamın, Hazine tarafından yayınlanan bütçe finansman tablolarında 16 katrilyon 570 trilyon lira olarak gösterildiği vurgulandı. 
     Hazine'nin 2002 yılında 20.1 katrilyon lira da iç borçlanmadan olmak üzere toplam 40 katrilyon lira net dış borçlanma hasılatı elde ettiği ifade edilirken, borçlanma limitinin aşılmadığı kaydedildi. 
     
     FAİZ GİDERLERİ 

     Sayıştay'a göre, geçen yıl 76 trilyon lirası bütçe dışından olmak üzere 51.6 katrilyon lira faiz ödendi. 
     Devlet tahvilleri için 34 katrilyon 116 trilyon, Hazine bonoları için 12 katrilyon 477 trilyon, dış borç faizleri için de 4 katrilyon 923 trilyon lira faiz ödemesi yapıldı. 
     2002 yılında elde edilen bütçe gelirlerinin yüzde 68'i faiz ödemesi için kullanıldı. Toplam bütçe giderlerinin yüzde 45'i ise faiz ödemelerinden kaynaklandı. 
     
     FAİZ DIŞI DENGE 

     Sayıştay, faiz dışı dengenin, gelir ve gider olarak kaydedilmeyen işlemler dikkate alınmadan hesaplandığında 12.4 katrilyon lira fazla vermiş olduğunun görüldüğünü ifade ederken, 2002'de kayıt dışı işlemlerin de dikkate alınmasıyla 11.8 katrilyon lira faiz dışı açık verildiğinin ortaya çıktığını vurguladı. 
     
</TEXT>
</DOC>
