<DOC>
<DOCNO> 174023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sonspo39.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'li Dev Adam'lar şampiyonluktan emin... 
</HEADLINE>
<TEXT>

     5-14 Eylül tarihleri arasında İsveç'te yapılacak 33. Avrupa Şampiyonası finallerine hazırlanan Basketbol Milli Takımı'nın NBA'de oynayan iki yıldızı Hidayet Türkoğlu ve Mehmet Okur, ''İddialıyız, Türkiye'yi finale götüreceğiz'' dediler. 
     İtalya'nın kuzeyindeki Alp dağlarının eteklerinde bulunan Bormio kentinde hazırlıklarını sürdüren milli takımda Hidayet ve Mehmet, A.A muhabirine verdikleri demeçte, ''Milli Takım olarak ekol olmak istiyorsak artık hep başarılı olmak zorundayız. Şampiyon adaylarından birisiyiz ve çok iddialıyız'' şeklinde konuştular. 
     NBA'de gerçek bir tecrübe kazandıklarını ve omuzlarında şu an daha farklı bir yük olduğunu ifade eden Mehmet Okur, ''NBA oyuncusu olduğumuzu saha içinde yaptığımız katkılardan dolayı hissettirmeye çalışıyoruz. Elde ettiğimiz tüm tecrübenin terini milli takım için dökmeye hazırız'' dedi. 
     Hidayet de ''İkimizde sorumluluklarımızın farkındayız. Zaten Türk oyuncuları olarak Türk Milli Takımı'nda oynamak istediğimiz için buradayız. Biz değişmedik 4-5 sene önce ne isek şimdi de aynıyız. İkimizde ne yapacağımızı biliyoruz'' cevabını verdi. 
     Bormio'da yapılan 4'lü turnuvanın ilk maçında geçen salı günü Litvanya'ya 88-68 yenilmelerinin bir ölçü olmadığının altını çizen yıldız basketbolcular, ''2 haftadır birlikte antrenman yapıyoruz. Şimdi hatalarımızı görüyoruz, bu maçlar bizim için olumlu. Bazı şeyler yavaş yavaş rayına oturacak. Bu maçlar moral açısından önemli ama ölçü değil. Bu tip şeylerden ders almazsak Avrupa Şampiyonası'nda başımız ağrıyabilir'' açıklamasında bulundular. 
     
     ÖRS İLE ABİ KARDEŞ GİBİYİZ 
     Antrenör Aydın Örs'ü ''kaliteli, tecrübeli, başarılı'' bir antrenör olmanın yanında artık abi gibi gördüklerini söyleyen basketçilerimiz, saha içinde ve dışında karşılıklı sevgi ve saygı içinde olduklarını belirttiler. 
     Maç içinde bazen Örs'ün uyarılarına karşılık veren Hidayet, bununla ilgili olarak, ''Bizim Aydın Abi ile artık oyuncu-antrenörden daha çok abi kardeş ilişkimiz var. 6-7 senedir birlikteyiz. O yüzden saha içinde benim ya da diğer arkadaşlarımın konuşması bence çok normal. Fakat bazıları bunu yanlış anlıyor. Ne Aydın Örs'e ne de diğer yardımcı antrenörlere hiç bir zaman saygıda kusur yapmam. Pozisyon gereği ne gerekiyorsa onu söyleme hakkımız var'' açıklamasını yaptı. 
     
     NBA İÇİN AVRUPA ŞAMPİYONASI ÇOK ÖNEMLİ 
     Bu arada, NBA'deki gelecek sezonlarını değerlendiren iki yıldız basketbolcudan Detroit Pistons formasını giyen Mehmet, ''İlk sezon olmasına rağmen oynadığım basketbol ile onlara güven verdiğime inanıyorum. Şimdi önümde ilk 5 şansı var ve onu iyi değerlendirmek istiyorum'' derken, NBA şampiyonu olan San Antonio'ya transfer olan Hidayet, ''Şampiyon olan bir takıma gittim. Benim pozisyonumda oynayan Stefean Jackson'ı serbest bırakmışlar. O yüzden burada iyi hazırlanıp gidersem ilk 5 şansım olabilir, olmasa bile en azından Sacramento'dan daha fazla süre alacağım kesin'' diye konuştu. 
     Hidayet ve Mehmet, NBA'de gelecek sezon sonrasında serbest kalacak olmalarından, gerek Milli Takım ile yapılan hazırlık döneminin gerekse Avrupa Şampiyonası'nın kendileri açısından çok önemli olduğunu vurguladılar. 
     Kariyerlerinin sonuna kadar NBA'de oynamayı düşündüklerini belirten milli basketbolcular, hedeflerine ulaşıp, belli bir yaşa geldikten sonra kariyerlerinin son dönemlerinde Türkiye'ye dönmeyi düşündüklerini söylediler. 
     Öte yandan, NBA'de oynayan basketbolcularımız Türk Milli Takımı ile NBA'deki antrenman sisteminin birbiri ile kıyaslanamaz derecede farklı şeyler olduğunu belirtirken, ''NBA'de her şeyi salonda yapıyorsunuz, dışarıda kros ya da başka çalışmalar yok. Çünkü onlar da her şeyin salon içinde bittiğini biliyor. Genelde fast break koşu antremanı oluyor, burada ise hem dışarıda antrenman oluyor hem saha içinde oluyor. Çok farklı. NBA ile burayı karşılaştıramayız. Çünkü NBA'de her şeyi en üst seviyede yapıyorsunuz'' dediler. 
     
</TEXT>
</DOC>
