<DOC>
<DOCNO> 158704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sonspo11.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ezeli rekabetten ilginç notlar... 
</HEADLINE>
<TEXT>

     Beşiktaş ile Galatasaray futbol takımları arasındaki 79 yıllık rekabette ilk golü Beşiktaşlı Refik Osman Top attı. 
     Ezeli rakiplerin ilk randevusu olan 22 Ağustos 1924 tarihinde Taksim Stadı'nda yapılan İstanbul Ligi maçını Beşiktaş 2-0 kazandı. Siyah-beyazlı takım adına ilk golü atan Rekif Osman Top, derbi tarihine geçti. 
     Galatasaray adına ezeli rekabette ilk golü ise 31 Temmuz 1925'de Taksim Stadı'nda yapılan ve sarı-kırmızılı takmımın 6-2 kazandığı rekabetin 2. maçında Mehmet Leblebi attı. 
     Beşiktaş ile Galatasaray arasında son golü ise 8 Aralık 2002'de yapılan ve siyah-beyazlı takımın 1-0 kazandığı lig maçında Beşiktaşlı İbrahim Üzülmez filelere gönderdi. 
     
     EZELİ REKABETİN GOLCÜLERİ 
     2 takım arasındaki 79 yıllık rekabette, Beşiktaş'ın efsane kaptanı ''Baba'' lakaplı Hakkı Yeten, 61 maçta 29 golle en golcü futbolcu unvanını elinde bulundururken, yine Beşiktaşlı Şeref Görkey, 63 maçta 26 golle 2. sırada yer alıyor. 
     ''Kara Kartallar''da ayrıca, halen teknik direktör Mircea Lucescu'nun yardımcılığını yapan Feyyaz Uçar'ın 18 golü bulunuyor. 
     Galatasaray'da ise Gündüz Kılıç, 31 maçta 21 golle Beşiktaş'a en fazla gol atan sarı-kırmızılı futbolcu. 
     ''Cim Bom'da ayrıca Metin Oktay'ın 40 maçta 15 golü bulunuyor. 
     
     BİR MAÇTA EN ÇOK GOL ATANLAR 
     Beşiktaş-Galatasaray rekabetinde geride kalan 306 maçta bir maçta en çok gol atan futbolcu, sarı-kırmızılıların efsanevi futbolcu Gündüz Kılıç. 
     Galatasaraylı futbolcu, 30 Haziran 1940'da Şeref Stadı'nda yapılan ve Galatasaray'ın 9-2 kazandığı tarihi maçta 5 gol birden atarak, rekabetin bir maçta en çok gol atan ismi unvanını yıllardır kimseye bırakmadı. 
     Ayrıca, Beşiktaşlı Hakkı Yeten, Şükrü Gülesin, Recep Adanır ve Feyyaz Uçar'la, Galatasaraylı Mehmet Leblebi, Gündüz Kılıç, Eşref Aykaç, Süleyman Tekil, Saffet Sancaklı ve Adrian İlie, bir maçta 3'er gol atma başarısını gösterdiler. 
     
     EN FARKLI SKORLU GALİBİYETLER 
     Beşiktaş ile Galatasaray arasındaki en farklı skor, 30 Haziran 1940 tarihinde yapılan Milli Küme maçında elde edildi. Bu karşılaşmada Galatasaray, Beşiktaş'ı 9-2 yenme başarısını gösterdi. 
     Sarı-kırmızılılar ayrıca, 18 Temmuz 1997'de TSYD Kupası'nda 6-0, 31 Temmuz 1925'te 6-2, 10 Kasım 1943 ve 6 Ağustos 1975'te aynı sonuçlarla 5-1, 10 Ağustos 1977'de 4-0'lık skorlarla sahadan galip ayrıldı. 
     Beşiktaş ise ezeli rakibi karşısındaki en farklı skorlu galibiyetlerini 18 Mart 1933 ve 29 Aralık 1940'da 5-0'lık skorlarla elde etti. 
     Siyah-beyazlılar ayrıca, 14 Kasım 1945'te ve 28 Mart 1948'de de aynı skorlarla 5-1 galip geldi. 
     Lig maçlarında ise en farklı skorlu galibiyetleri Beşiktaş 4-1, Galatasaray ise 3-0'lık sonuçlarla aldı. 
     
     EN ÇOK OYNAYANLAR 
     Beşiktaş ile Galatasaray arasındaki ezeli rekabette en çok forma giyen oyuncuların başında Beşiktaşlı Şeref Görkey geliyor. 
     Şeref Görkey, siyah-beyazlı forma altında 63 kez Galatasaray'a karşı forma giyerken, ikinci sırayı 61 maçla yine Beşiktaşlı Hakkı Yeten alıyor. 
     Faal futbolcular içinde ise Galatasaray'ın kaptanı Bülent Korkmaz, derbi heyecanını en çok yaşayan futbolcu. 
     
     EN GOLLÜ MAÇLAR 
     İki takım arasında şimdiye dek yapılan en gollü maçta sporseverler toplam 11 gol izledi. 
     Galatasaray'ın 30 Haziran 1940'da 9-2 kazandığı maçta filelere giden toplam 11 gol, geride kalan 306 maç içinde, penaltılar hariç, bir maçta filelere giden en çok gol olarak tarihe geçti. 
     Ezeli rakipler arasında ayrıca, 30 Nisan 1949'daki Basın Kupası maçını 5-4 Galatasaray, 6 Kasım 1955'deki İstanbul Ligi maçını da 5-4 Beşiktaş kazanırken, filelere toplam 9'ar gol gitti. 
     
     4-4'LÜK MAÇLAR 
     Ezeli rakipler arasındaki en gollü beraberlikler 4-4'lük skorlarla alındı. 
     İki takım arasında 4 Ocak 1935'te Şeref Stadı'nda yapılan özel maç, 21 Kasım 1937'de Fenerbahçe Stadı'ndaki İstanbul Ligi maçı, 11 Mayıs 1940'da Taksim Stadı'nda yapılan Bahar Kupası maçı, 16 Haziran 1940'da Şeref Stadı'ndaki Milli Küme maçı, 26 Mayıs 1968'de Ali Sami Yen Stadı'nda yapılan Birinci Lig maçı aynı skorlarla 4-4 berabere sonuçlandı. 
     
     GALİBİYET HASRETİ ÇEKİLEN YILLAR 
     Ezeli rakipler, 306 maçın sığdığı 79 yıllık rekabette bazı dönemlerde birbirlerine karşı üstünlük kurmakta zorlandılar. 
     Beşiktaş, 30 Mart 1975 ile 16 Eylül 1979 tarihleri arasında Galatasaray ile yaptığı üst üste 17 maçta da galibiyet yüzü göremedi. 
     Galatasaray ise, 20 Kasım 1931 ile 21 Haziran 1936 arasında geçen 15 maçta da ezeli rakibini mağlup edemedi. 
     
     İKİ TAKIMDA DA OYNAYANLAR 
     Ezeli rekabetin 79 yıllık geçmişinde birçok futbolcu her 2 takım formasını da giydi. 
     Son dönemde hem Beşiktaş, hem de Galatasaray'da forma giyen oyuncular arasında Ali Çoban, Mirsad Kovaçeviç Mirsad Güneş , Saffet Sancaklı, Sergen Yalçın, Ahmet Yıldırım, Mehmet Aksu ve Ayhan Akman bulunuyor. 
     
</TEXT>
</DOC>
