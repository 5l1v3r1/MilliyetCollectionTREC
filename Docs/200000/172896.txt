<DOC>
<DOCNO> 172896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/guncel/gunz1.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

   
   Pişmanlığa 450 örgüt üyesi başvurdu 
   ANKARA Milliyet 

   Kamuoyunda "Eve Dönüş Yasası" olarak bilinen Topluma Kazandırma Yasası'nın yürürlüğe girmesinin ardından 450 örgüt üyesi yasadan yararlanmak için başvuruda bulundu. Bu sayının 3 bine ulaşacağı tahmin ediliyor. NTV'ye göre, güvenlik birimleri, broşür dağıtma ve afiş asma gibi yöntemlerin dışında örgüt üyelerinin yasanın içeriğinden nasıl haberdar edileceğini tartışıyor. Örgüt üyelerinin bulunabileceği kırsal alanda radyo yayını yapma, köylülerin ve terörist-lerin ailelerinin bilgilendirilmesi gibi yöntemler düşünen güvenlik birimleri, bölgede sözü geçen kişilerin de teröristlerin teslim olması için yardım-cı olabileceklerini kaydetti. 
   
   ABD 'Norveç'e sürgün pazarlığı gerçek değil 
   ANKARA Milliyet 

   ABD, PKK-KADEK'in Pişmanlık Yasası'ndan faydalanamayan yönetici kadrosunun Norveç'e gönderilmesi yönünde görüşmeler yürütüldüğü haberlerinin gerçeği yansıtmadığını bildirdi. Önceki gün basında yer alan ve eve dönüş yasasından yararlanması mümkün olmayan K. Irak'taki 100 kadar PKK yöneticisinin Norveç'e gönderilmesi için ABD'nin girişimde bulunduğu haberleri üzerine ABD'nin Ankara Büyükelçiliği' nin yaptığı açıklamada şöyle denildi "Haberler gerçekdışıdır. PKK-KADEK, ABD yasalarına göre terörist bir örgüttür. ABD, Türkiye ile eşgüdüm içinde PKK-KADEK tehdidini bertaraf etmeye kararlıdır." 
   
   New York Times'a ombudsman geliyor 
   DIŞ HABERLER SERVİSİ 

   Asparagas skandalıyla darbe yiyen ve prestijini tekrar kazanmak isteyen New York Times gazetesi, yayımlanan haberleri kontrol edecek bir ombudsman, gazetenin standartlarını korumakla görevli bir editör ve çalışanlardan sorumlu bir "kariyer gelişim uzmanı" görevlendirileceğini açıkladı. Yeni genel yayın yönetmeni Bill Keller, gazetenin 152 yıllık tarihinde ilk kez bir ombudsmanın görevlendirileceğini duyurdu. Ombudsman, haberleri kontrol edecek, okuyucu şik yetlerini ele alacak ve köşe yazıları yazacak. Asparagasçı Blair'in ise kimi zaman gazetede olduğu halde, olay yerindeymiş gibi haber geçtiği belirtildi. 
   
   Akbille bedava aktarma 
   MEHMET DEMİRKAYA İstanbul 

   İstanbul'da akbille İETT otobüslerini kullananlar, 1 saat içinde aktarma yaptıkları tramvay, metro ya da bir başka İETT otobüsünü bugünden itibaren ücretsiz kullanabilecek. İstanbul Büyükşehir Belediyesi, "Aktarmalı Ulaşım Sistemi"ni dün tanıttı. Büyükşehir Belediye Başkanı Ali Müfit Gürtuna, ulaşımda entegrasyonun kilit bir öneme sahip olduğunu belirterek, "Sorunları çözme yolunda dev bir adım atıyoruz" dedi. Halk otobüsleri ve minibüsler de aşamalı olarak sisteme dahil edilecek. 
   
   
</TEXT>
</DOC>
