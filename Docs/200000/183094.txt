<DOC>
<DOCNO> 183094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/yazar/tamer.html </URL>
<DATE> 2003/09/18/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Biraz ciddiyet lütfen Bayan Roth 
</HEADLINE>
<TEXT>

   İstanbul, "En sık kıtalararası ziyaret edilen kent" olarak Guinness Dünya Rekorlar Kitabı'nda yer alabilir 
   
   Alman Yeşiller Partisi milletvekili Claudia Roth, önceki gün Hürriyet'in birinci sayfa manşetinde bakın ne demiş 
   "Türkiye tümüyle Avrupa'ya ait. Köprüden 'Avrupa Kıtasına Hoşgeldiniz' yazısını kaldırın. Boğaziçi Köprüsü'nün Rumeli ayağındaki bu tabela, Türkiye'nin AB'ye girmesine karşı olanların işine yarıyor. Örneğin, Bavyera Başbakanı Stoiber, bu tabelayı görünce karşı tarafa geçmez " 
   
   AB'nin ölçütleri 
   Hoppalaaa Ya Roth'un başka söyleyecek sözü kalmamış, tabelalar üzerinden siyaset yapıyor. Ya da bir zamanların ateşli Türkiye aleyhtarı Roth, şimdi bizlere güya şirin gözükmek istiyor. Ama düşünce yanlış O tabelayı kaldırmakla Avrupalı olunsa hayat ne kadar kolay olurdu. Biz Türkiye olarak AB'nin istediği ev ödevlerimizin tümünü yerine getirdikten sonra bile h l o tabelalar engel teşkil edecekse, AB'nin dışında kalalım daha iyi 
   Kaldı ki siyasetçiler muhalefetteyken farklı, iktidardayken farklı davranır. Bayan Roth, bunu benden iyi bilir. Hıristiyan Demokrat Stoiber de iktidar koltuğuna oturacak olursa Türkiye'ye karşı mutlaka bugünkünden farklı bir politika izleyecektir. 
   
   Cenevre'den izin 
   Roth'un tabela kaldırma önerisinin, neden kanıma dokunduğuna gelince... 
   Yıl 1998. Okurlarımızın önerisi üzerine ve okurlarımızla birlikte aylarca uğraşıp, Boğaziçi Köprüsü'nün 2 yanına Avrupa Kıtası'na Hoşgeldiniz ya da Asya Kıtası'na Hoşgeldiniz levhaları koydurmayı başarmıştık. 
   O günlerdeki Karayolları Bakım Dairesi Başkanı Salih Irmak'la birlikte taa Cenevre'deki Dünya Trafik Örgütü'ne bağlı Uluslararası Trafik İşaretleme Merkezi'ne kadar başvurmamız gerekmişti. Çünkü bu tabelaları koymak, kıtalararası işaretlemeye giriyordu. 
   Engelleri teker teker aştık. Halkın levhaların önünde durup da fotoğraf çektirme ve dolayısıyla trafiği tıkama ihtimalini de ortadan kaldıracak şekilde yer belirledik. Ve sonunda 20 Eylül 1998'de muradımıza erdik. Tabelalar asıldıktan sonra İstanbullulardan teşekkür ve duygu yüklü çok sayıda mektup, e - posta almıştık... 
   
   Guinness'e girmek 
   Bana göre o tabelalar çok anlamlı. Üstelik bir coğrafya gerçeğinin tescili. Ama hepsinden önemlisi sadece İstanbul'a turist olarak gelen ya da İstanbul'da yaşayan yabancılar için değil, evi bir yakada işi öbür yakada olan tüm İstanbullular için, belki de her gün heyecan kaynağı. 
   Dünyada kaç tane 2 kıtaya yayılmış kent var ki İstanbul'un sahip olduğu bu özel konumun altını neden çizmeyelim 
   "Kıta değiştirdiğimizi anlayalım" sloganıyla yürüttüğümüz kampanyanın bir aşamasında bizi arayan okurumuz Murat Erbaş, İstanbul'un "en sık kıtalararası ziyaret edilen kent" olarak Guinness Dünya Rekorlar Kitabı'nda kayda geçmesi için gerekli başvurunun yapılmasını istemişti. O günlerde bu başvuru yapıldı mı, hatırlamıyorum. Eğer yapılmadıysa, konuyu İstanbul Valisi ya da Belediye Başkanı'nın bilgisine sunuyorum. 
   
      
   
</TEXT>
</DOC>
