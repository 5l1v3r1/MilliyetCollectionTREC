<DOC>
<DOCNO> 192168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/yazar/pulur.html </URL>
<DATE> 2003/10/30/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bağdat'ta neler oldu, neler oluyor 
</HEADLINE>
<TEXT>

   
   BAĞDAT, kan revan içinde... Oysa Bağdat, altı ay önce Amerikalılara bir gecede teslim olurken, bir kişinin bile burnu kanamadı dense yeridir. 
   Peki, o gün neler oldu, bugün neler oluyor 
   Araplar, bu müthiş çelişkiye ne diyor 
   
   FAİK Bulut, İngilizce, Fransızca, Arapça bilen bir araştırmacı, Irak savaşını "Kanal - D"nin kendisine sağladığı imkanlarla izledi, uydu kanallarla, Arap yayın dünyasının haber ve yorumlarını dinledi, Arapça ne kadar gazete çıkıyorsa taradı, Arap televizyonlarında yorum yapan, diplomatlarla, uzmanlarla, emekli generallerle, politikacılarla, akademisyenlerle konuştu, öğrendiklerini, "Arapların Gözüyle Irak İşgali"nde yazdı. Berfin Yayınları 
   
   GELELİM Bağdat'a... 
   Bağdat bir gecede nasıl düştü 
   Ya da düştü mü, düşürüldü mü, kirli bir pazarlıkla satıldı mı 
   Um Kasr gibi bir kasaba on gün direnirken, 5 milyon nüfuslu Bağdat, sayıları 100 bin olduğu söylenen Cumhuriyet Muhafızlarıyla bir gece de nasıl teslim oldu 
   
   ARAP dünyasının etkili beş gazetesi "kirli pazarlık"ın ipuçlarını veriyor. 
   Onlara göre "Iraklı yüksek düzey yöneticilerle, üst rütbeli subaylar, görevlerini bırakıp kaçtılar, Amerikalılarla pazarlık ederek Bağdat'ı sattılar." 
   Tabii bunlar iddia ve spekülasyon... 
   Ama devamı geliyor. 
   Irak'a savaşmak için gelen başka ülkelerin Araplarına göre, Saddam'ın Savunma Bakanı Sultan Haşim, ABD ile anlaştı, silahlar sustu, askerler evlerine döndü. 
   Onlara göre böyle mağlubiyet olmaz, kenarda köşede kalan birkaç birlik, hiç olmazsa ateş eder, birden susmaz... 
   Size de garip gelmiyor mu 
   Bağdat, o sabah uyandığında caddelerde bir trafik polisi bile yokmuş... 
   
   BİR iddia, Cumhuriyet Muhafızlarının komutanı Mahir Süfyan'ın askeri birlikleri helikopterle dolaşarak, çarpışmaların hemen kesilmesini sağladı, sonra da ABD helikopteriyle, El Reşid üssünden bir semt - i meçhule havalandı... 
   ABD İstihbarat servisleri de şaşkın. 
   "Irak yönetim kademesi arasındaki iletişim aniden kesildi, ertesi gün kimse görevine gitmedi." 
   En ilginci, insana doğruymuş gibi gelen bir iddia da şu 
   "Saddam'ın kellesi karşılığında pazarlık yapıldı. Saddam'ın kellesi kurtarıldı, Bağdat teslim edildi." 
   
   BUNLARIN hepsi iddia ve spekülasyon... 
   Tarih, günü gelecek gerçeği yazacaktır. 
   Ama, bugünün gerçeği, Amerikalıların Bağdat'ta "kan gölüne" düştükleridir. 
   Eğer "Mart tezkeresi" reddedilmeseydi, bugün biz de o gölün içinde olacaktık. 
   Faik Bulut'un çalışması, Arap dünyasına kapalı Türk kamuoyuna çok şeyler açıklıyor. 
   Hele insan hikayeleri ve bir "Saddam ve El Sahhaf" fıkrası var ki 
   
      
   
</TEXT>
</DOC>
