<DOC>
<DOCNO> 176821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sontur26.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da Serik ve Kumluca'daki orman yangınları sürüyor... 
</HEADLINE>
<TEXT>

     Antalya'nın Serik ve Kumluca ilçelerindeki orman yangınları devam ederken, Kumluca'da üçüncü bir orman yangını daha çıktı. 
     Antalya Valisi Alaaddin Yüksel, Serik İlçesi'ne bağlı Akbaş Köyü yakınlarında yaklaşık 100 hektar alanda devam eden orman yangınını söndürme çalışmalarını izlemek üzere bölgeye gitti. Orman Bölge Müdürü Mustafa Kurtulmuşlu ile birlikte bölgeyi helikopterle gezen Vali Yüksel, çalışmalar hakkında bilgi aldı. Yüksel, çalışmalarda önceliğin, yangının yerleşim birimlerine sıçramasının engellenmesine verilmesini istedi. 
     Bu arada, kuzeyden esen orta şiddetteki rüzgar yüzünden yangın daha çok güney yönüne yayılırken, alevler zaman zaman diğer yönlere doğru da hamle yapıyor. 
     Söndürme çalışmalarına 6 helikopter ve 2 uçağın yanı sıra 200 kadar asker ve orman işçileri ile vatandaşlar da katılıyor. 
     
     KUMLUCA'DA BİR BAŞKA YANGIN 
     Öte yandan, Kumluca İlçesi'nin Sarıkavak Mahallesi yakınlarındaki ormanlık alanda çıkan ve 6 dönüm orman alanı kül olduktan sonra kontrol altına alınan yangının ardından, Belen Köyü Maysarı Mevkii'nde çıkan orman yangını da büyüdü. Yangın yaklaşık 15 hektar alanda devam ederken, söndürme çalışmalarına katılan helikopter, Fethiye'de çıkan bir başka yangına müdahale etmek üzere bölgeden ayrıldı. Bir süre sonra ise Balıkesir'den gönderilen yeni bir helikopter çalışmalara başladı. 
     Ekipler bu yangınla mücadele ederken, saat 15.45 sıralarında bu kez Altınyaka Beldesi yakınlarındaki Karacağaç Köyü civarında bir yangın daha çıktığı haberi geldi. Ekiplerin bir bölümü, Sarıkavak'ta soğutma, diğer bölümü Belen Köyü'nde söndürme çalışmalarını yürütürken, bir başka ekip de Karacaağaç'a gönderildi. 
     Vali Yardımcısı Bekir Sıtkı Hanlıoğlu da Kumluca'daki 3 ayrı yangın söndürme çalışmalarına nezaret etmek üzere karayoluyla yola çıktı. 
     
     ALANYA'DAKİ YANGIN, BÜYÜMEDEN SÖNDÜRÜLDÜ 
     Serik ve Kumluca'daki yangınlarla uğraşan söndürme ekipleri, bu kez Alanya'dan gelen bir başka yangın ihbarıyla karşı karşıya kaldılar. Alanya'nın Avsallar Beldesi'ndeki Özkaymak Oteli'nin karşısındaki bozuk makilik, otluk alanda çıkan yangın, o sırada Serik'teki yangına takviye için gitmekte olan Alanya Orman İşletme Şefliği'ne ait arozözler tarafından kısa sürede söndürülerek, alevlerin ormanlık alana sıçraması engellendi. 
     
</TEXT>
</DOC>
