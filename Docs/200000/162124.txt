<DOC>
<DOCNO> 162124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/ekonomi/eko06.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell’e 21.8 trilyon, Telsim’e 8.6 trilyon ceza 
</HEADLINE>
<TEXT>

Rekabet Kurulu, İş - TIM’in adil rekabet ortamının engellendiği gerekçesiyle yaptığı başvuru üzerine Turkcell’e 21.8 trilyon, Telsim’e 8.6 trilyon ceza verdi 
     EKONOMİ SERVİSİ 

     Rekabet Kurulu, Aria’nın sahibi olduğu İş - TIM’in başvurusunun ardından yürüttüğü, GSM’de ulusal dolaşım anlaşması soruşturmasında Turkcell’e 21.8 trilyon, Telsim’e de 8.6 trilyon lira para cezası verdi. 
     İş - TIM’in "Kendisiyle ulusal dolaşım anlaşması yapılmaması nedeniyle hakim durumun kötüye kullanıldığı gerekçesiyle" yaptığı başvuru üzerine konuyu değerlendiren Rekabet Kurulu, cep operatörleri Turkcell ve Telsim’in GSM telekomünikasyon altyapı hizmetleri pazarında birlikte hakim durumda bulunduklarını açıkladı. Hakim durumun kötüye kullanıldığının belirtildiği Kurul kararında, "Turkcell ve Telsim’in, İş - TIM’in ulusal dolaşım anlaşma teklifini reddettikleri ve bunun objektif gerekçelere dayanmadığı tespit edilmiştir" denildi. İş - TIM, adil rekabet ortamının Turkcell ve Telsim tarafından engellendiği gerekçesiyle, 25 Aralık 2001 tarihinde Rekabet Kurulu’na başvurmuş ve söz konusu durumun ortadan kaldırılmasını istemişti. 
     
     Yeni düzenleme istendi 
     Kurul, Turkcell ve Telsim’in pazar içindeki güçleri ve muhtemel zararın ağırlığını dikkate alarak, 2001 yılı net satışlarının yüzde 1’ine denk gelecek şekilde, Turkcell’e 21 trilyon 822 milyar 150.3 milyon, Telsim’e de 8 trilyon 580 milyar 807.7 milyon lira ceza verdi. Kurul, piyasadaki hakim durum ihlallerine son verilmesi için Telekomünikasyon Kurumu’ndan düzenleme yapılmasını istedi. Kararlar konusunda Danıştay’a itiraz hakkı saklı olduğu için, kararlar bu süreçten sonra kesinleşecek. 
     
Bağımsız kurulların işlediği görüldü’      Rekabet Kurulu’nun verdiği toplam 30.4 trilyon liralık ceza kararını değerlendiren Aria Genel Müdürü Giuseppe Farina, "Rekabet Kurulu’nun bu kararı, Türkiye’deki sistemlerin ve bağımsız kurulların işlediğini göstermektedir" dedi. Alınan bu kararın Aria’nın bugüne kadarki söylemlerinin haklılığını kanıtladığını da vurgulayan Farina, bundan böyle ülke yararına olan adil rekabet ortamının sağlanacağını söyledi. 
     

</TEXT>
</DOC>
