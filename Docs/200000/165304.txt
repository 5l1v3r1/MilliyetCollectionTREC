<DOC>
<DOCNO> 165304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/yasam/yas01.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Harry Potter sayfa sayfa internette 
</HEADLINE>
<TEXT>

Serinin beşinci kitabı, 10 Temmuz'dan itibaren her gün internette birer sayfa halinde yayımlanacak 
     İSTANBUL Milliyet 

     Harry Potter serisinin heyecanla beklenen beşinci kitabı 'Zümrüdüanka Yoldaşlığı', 10 Temmuz'dan itibaren "www.yapikrediyayinlari.com.tr" adresinde Türkçe olarak yayımlanmaya başlayacak. 
     Harry Potter serisinin Türkiye'deki haklarını satın alan Yapı Kredi Yayınları, Sevin Okyay ve Kutlukhan Kutlu'nun çevireceği kitabın bir sayfasını her gün sitesine koyacak. 
     
     Bin sayfa olabilir 
     İngilizce baskısı 766 sayfa olan ve geçtiğimiz günlerde piyasaya çıkan 'Zümrüdüanka Yoldaşlığı'nın Türkçesinin bin sayfa olması bekleniyor. Yurtdışındaki yayınevi tarafından önce İngilizcesinin yayımlanması istendiğinden, henüz Türkçeye çevrilmemiş olan yeni kitabın Türkiye'deki fiyatı da belirlenmedi. 
     Kitabın piyasaya çıkış tarihi Yapı Kredi Yayınları tarafından duyurulacak. Dileyenler bu tarihten bir hafta önce www.teleweb.com.tr adresine sipariş vererek kitabı kapak fiyatından daha ucuza da satın alabilecek. 
     
     
Çizgi leminin seksi kahramanı      DIŞ HABERLER SERVİSİ 

     'Sahil Güvenlik' dizisiyle tanınan Amerikalı seksi yıldız Pamela Anderson, çizgi film kahramanı oldu. Striptizci bir kadının, 'gizli ajan 69' kod adıyla suçlulara karşı verdiği mücadeleyi anlatan çizgi filmin adı, masal kahramanı Sindirella'dan Kül Kedisi esinlenerek 'Stripperella' olarak belirlendi. 'Stripperella'nın ilk bölümü 26 Haziran'da TNN televizyonunda ekrana gelecek. Suçlularla mücadelesinde cazibesinin yanı sıra yüksek teknoloji ürünü cihazlardan da yararlanacak 'Gizli Ajan 69', rujundan öldürücü lazer ışınları gönderecek, 'yalan makinesi' olarak da göğüslerini kullanacak. 
     

</TEXT>
</DOC>
