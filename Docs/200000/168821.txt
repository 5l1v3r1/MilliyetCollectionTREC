<DOC>
<DOCNO> 168821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sontur28.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Lefkoşa Havaalanı'nın açılmasına destek veriyoruz" 
</HEADLINE>
<TEXT>

     Başbakan Recep Tayyip Erdoğan, Türkiye'nin 2004 yılını Avrupa Birliği süreci içerisinde ''Uygulama Yılı'' olarak gerçekleştireceğini bildirdi. 
     Başbakan Erdoğan ile Avusturya Başbakanı Wolfgang Schüssel'in başkanlık ettiği heyetlerarası görüşme yaklaşık yarım saat sürdü. Görüşmenin ardından Erdoğan ve Schüssel ortak basın toplantısı düzenlediler. 
     Başbakan Erdoğan, sözlerine, Türkiye'nin tarih itibariyle geçmişe dayalı uzun dostluğu olan bir ülkede bulunmaktan memnun olduğunu ileterek başladı. 
     Bu ziyaretin iki ülke arasında var olan işbirliğine hız kazandırması dilediğinde bulunan Erdoğan, Başbakan Schüssel ile yaptığı temaslarda iki ülke arasında geçmişten bu yana herhangi bir siyasi ve ekonomik sorunun olmamasını iki ülkenin ortak bir paydası olduğunu dile getirdi. 
     Erdoğan, Türkiye ve Avusturya arasındaki 1 milyar dolarlık ticaret hacminin iki ülke tarafından yeterli bulunmadığını kaydetti. Avrupa Birliği ile ilgili konularda Avusturya'nın Türkiye'yi yalnız bırakmadığını anlatan Erdoğan, Schüssel'in bu konudaki hassasiyetini bildiğini ifade etti. 
     Avusturya'nın Kopenhag Zirvesi'nde ve sonrasında Türkiye'ye destek verdiğini anımsatan Erdoğan, Avusturya'nın Orta Avrupa'da gerek insan hakları gerek demokrasi konularında önemli bir yere sahip olduğunu dile getirdi. 
     
     LEFKOŞA HAVAALANI'NIN ULUSLARARASI TRAFİĞE AÇILMASI 
     Erdoğan, şöyle konuştu 
     ''Bu görüşmelerimizle birlikte önemli bir adımı daha atacağız. Bu da Avrupa Birliği'ne uygulama süreci içerisinde, Türkiye 2004 yılını uygulama yılı olarak gerçekleştirecektir. 
     Bugün burada bir konuyu daha açıklıyorum Kıbrıs'ta iki taraf arasında geçişlerin 23 Nisan'dan itibaren serbest bırakılması büyük memnuniyet uyandırmıştır. Güney Kıbrıs'taki Rumların Kuzey Kıbrıs'a geçmeleri Kuzey Kıbrıs'takilerin de Güney Kıbrıs'a geçmesi memnuniyet verici bir tabloydu. Şu ana kadar 400 bini aşkın Rum kuzeye, 200 bini aşkın Türk de güneye ziyarette bulunmuştur. 
     Bugün Denktaş, yeni bir açıklamayı BM Genel Sekreterine ulaştırılmak üzere yapmıştır. O da halen ara bölgede bulunan Lefkoşa Havaalanı'nın uluslararası trafiğe açılmasının yanında artık Türklerin ve Rumların kullanımına sunulması olayıdır. Türkiye buna tam destek vermektedir. Rum kesimlerine limanlarımızı ve havaalanlarımızı açmayı, güney Kıbrıs'la ticari ilişkilerimizi, ve bu çerçevede deniz taşımacılığımızı da geliştirmeyi öngörüyoruz. Bu adımın 3 temel boyutu vardır. Deniz ve hava taşımacılığının karşılıklı serbest bırakılması, biz buna desteği veriyoruz.'' 
     
</TEXT>
</DOC>
