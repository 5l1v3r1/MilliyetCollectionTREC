<DOC>
<DOCNO> 154854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/soneko45.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Havayolu şirketlerini bu kez SARS vurdu... 
</HEADLINE>
<TEXT>

     Ölümcül SARS hastalığının özellikle kapalı alanlarda daha tehlikeli olduğu yolundaki söylentiler havayolu şirketlerine büyük darbe indirdi. 
     Amerikan basınında yer alan haberlere göre, uçak şirketlerinin bu yıl SARS yüzünden 10 milyar dolar zarara uğrayacakları hesaplanıyor. Uluslararası Hava Taşımacılığı Derneği zararın şimdiden 4 milyar dolara ulaştığını açıkladı. 
     Dernek Genel Müdürü Giovanni Bisignani, ''Zarar, Irak savaşının verdiğinden çok daha fazla'' açıklamasında bulundu. 
     
     UÇAKLAR, HASTANE KADAR TEMİZ 
     ''Yolcuların endişelerinin yersiz olduğunu'' da savunan Bisignani, ''Kabin içindeki havanın sürekli filtre edildiğini ve mikroplardan arındırıldığını'' savundu. 
     Bisignani, ''Uçak yolculuğu aslında çok güvenlikli. Kabin içindeki hava da, hastanelerin yoğun bakım ünitelerindeki hava kadar temiz'' diye konuştu. 
     
     11 EYLÜL DÖNÜM NOKTASI OLDU 
     Bu arada havayolu şirketlerinin 11 Eylül saldırısından bu yana uğradıkları toplam zararın ise 30 milyar dolara ulaştığı belirtildi. Bisignani, ''Son 3 yılın, dünyada sivil havacılığın başlamasından bu yana yaşanan en kötü 3 yıl olduğunu'' sözlerine ekledi. 
     Zarar eden şirketlere Amerikan havayolları da dahil. American Airlines ve United Airlines bu yılın ilk 3-aylık döneminde toplam 3.56 milyar dolar zarar ettiklerini açıkladılar. 
     Çin'den başlayan SARS hastalığı yüzünden şimdiye kadar 425 kişi ölmüş, 6.234 kişi de hastalığa yakalanmıştı. 
     
</TEXT>
</DOC>
