<DOC>
<DOCNO> 190485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sonspo17.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'tan taraftara birlik çağrısı... 
</HEADLINE>
<TEXT>

     Beşiktaş Kulübü Divan Kurulu, Kulüp İkinci Başkanı Hüsnü Güreli'yi Diyarbakırspor maçında protesto eden bir grup siyah-beyazlı taraftara birlik beraberlik çağrısı yaptı. 
     Divan Kurulu Başkanı Şeref Nasır imzasıyla yapılan yazılı açıklamada, bu yıl bazı maçlarda tribünlerdeki küçük taraftar gruplarının yöneticilere ve rakiplere yönelik olumsuz hareketler yaptığı, bunun da camiaya zarar verdiği belirtildi. 
     Açıklamada şu ifadelere yer verildi 
     ''Tribünlerimizin bazı kesimlerinde yer alan küçük münferit grupların, bizlere hizmet eden yöneticilerimize ve rakiplerimize yönelik olumsuz davranış ve hareketleri büyük camiamıza zarar vermekte, başarılarımıza gölge düşürmek isteyenlere fırsat yaratmaktadır. Kulübümüzün büyükleri olarak, taraftarımızdan yalnız takımlarımızın desteklenmesini, bizlere haklı olarak verilen En büyük taraftar sloganına sahip çıkılmasını istiyoruz.'' 
     
</TEXT>
</DOC>
