<DOC>
<DOCNO> 199104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sontur24.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı Arınç Terörün sıfatı konusunda ayrım yanlış olur 
</HEADLINE>
<TEXT>

     TBMM Başkanı Bülent Arınç, terörün aşağılık bir iş ve insanlık suçu olduğunu belirterek, ''terörün kimliği, sıfatı konusunda ayırım yapmanın yanlış olduğunu düşünüyorum'' dedi. 
     Arınç, TBMM sosyal tesislerinde ajans ve televizyonların Ankara temcileri ile yaptığı toplantıda, bir gazetecinin ''İslami terör'' tartışmaları ile ilgili görüşünü sorması üzerine, şunları söyledi 
     ''Çok aşağılık bir iş terör ve bir insanlık suçu. Terörün kimliği, sıfatı konusunda ayırım yapmanın yanlış olduğunu düşünüyorum. Kim yaparsa, kime karşı yaparsa ve ne maksatla yaparsa yapsın terörü lanetliyoruz. Terörün kökünün kazınması için nasıl mücadele edilmesi gerekiyorsa hem ulusal bazda hem de uluslararası bazda işbirliği yapmanın yararlı olacağını düşünüyoruz. 
     Teröre bir sıfat koymaya gerek yoktur. Hem din açısından hem mezhep açısından hem etnik kimlik açısından terörü yapan kişilerin bu mensubiyetlerine bakarak bir ayırım yapmanın yanlış olduğunu düşünüyorum. Yoksa terörü insanlar yapıyor ve bu insanların bağlı olduğu din, mezhep, etnik köken vardır. Onu araştırarak, şunlar bunu yapıyor demenin yanlış olduğunu düşüyorum. Ben böyle düşünüyorum. Siz bunu doğru veya yanlış bulabilirsiniz. 
     Siyasetçilerin pek çoğu da benim bu sözümün doğru olduğuna inanıyor. Hatta sayın Başbakanı teröre isim koymaması konusunda eleştirenler bile bu ismi kullanmıyorlar. Lütfen, bu konuda hiç kimse ısrarcı olmasın. Bence en doğrusu teröre, terör olarak bakmak ve onun dini, mezhebi ve etnik kökeni konusunda bir ayırım yapmamaktır.'' 
     
</TEXT>
</DOC>
