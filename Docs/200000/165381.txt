<DOC>
<DOCNO> 165381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/soneko28.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ferrari'nin Başkanı, FİAT'a geçecek mi 
</HEADLINE>
<TEXT>

     İtalyan Fiat Grubu, atılım planını yarın açıklarken Libero gazetesi Ferrari'nin Başkanı Luca Cordero di Montezemelo'nın Fiat Oto'nun başına geçirileceğini iddia etti. 
     Libero'nun bugün verdiği haberde, Fiat Grubu'nun yarın yapacağı Yönetim Kurulu toplantısı sonrasında Montezemelo'nun Fiat Oto'nun yeni başkanı olarak açıklanacağı öne sürüldü. 
     Fiat'ın başkanı Umberto Agnelli'nin Montezemelo'yu Fiat Oto'nun başında görmek istediği belirtilen haberde, son 24 saattir dolaşan bu söylentinin son şeklini yarınki toplantıda alacağı ifade edildi. 
     Montezemelo geçtiğimiz aylarda aynı iddianın ortaya atılması üzerine bunu hemen yalanlamıştı. Libero'da çıkan haber üzerine ise şimdilik ne Fiat Oto'dan, ne de Fiat Grubu'na bağlı olan Ferrari'den bir açıklama gelmedi. 
     Öte yandan Fiat'ın yeni atılım planında hangi unsurların olacağına ilişkin İtalyan basınında yer alan haberlerde, Fiat Grubu'nun İtalya dışından 12 bin kişiyi işten çıkaracağı, teknolojik araştırmalara toplam cironun yüzde 6'sı kadar bir payın aktarılacağı, 1.8 milyar Euro'luk sermaye artırımına gideceği iddia ediliyor. 
     
</TEXT>
</DOC>
