<DOC>
<DOCNO> 193013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sondun36.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Er Jessica Lynch düğün telaşında... 
</HEADLINE>
<TEXT>

     Irak'ta esir düşen Amerikalı kadın asker Jessica Lynch'in, çavuş Ruben Contreras ile Haziran ayında evlenmeyi planladığı bildirildi. 
     Yerel ''Colorado Springs'' gazetesine açıklama yapan damat adayı Contreras'ın annesi Lisa Latorre, düğünün tarihi ve yerini açıklamayacağını belirterek, ''Onlar için gerçek bir düğün olmasını istiyorum, medya fırtınası değil'' dedi. 
     Latorre, ''Nihayet, birlikte ve mutlu olmalarını sabırsızlıkla bekliyorum, bu şansı hak ediyorlar'' diye konuştu. Yaklaşık 2 yıl önce tanışan ve Laterro'nun açıklamasına göre, ''görevleri onları ayrı düşürdüğünde bile gün boyunca yüzlerce defa telefonla görüşen'' çiftin, evlendikten sonra Colorado Springs'e yerleşmesi bekleniyor. 
     Askerlikten ayrılmayı düşünen Contreras, şu anda Texas'taki görevini sürdürürken, gelin adayı Lynch ise ay boyunca medya tanıtım programlarına katılacak. Lynch'in ''Ben de bir askerim'' adlı kitabı bu ay piyasaya çıkacak. 
     Lynch, birliğinin 23 Mart'ta Irak'ın kuzeyindeki Nasıriye kenti yakınlarında pusuya düşürülmesinden sonra esir alınmıştı. 1 Nisan'da ABD birlikleri tarafından Nasıriye'deki hastaneye düzenlenen ve tartışmalar yaratan operasyonla kurtarılan kadın asker, uluslararası üne kavuşmuştu. 
     
</TEXT>
</DOC>
