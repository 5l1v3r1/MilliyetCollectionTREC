<DOC>
<DOCNO> 188153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sonspo03.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basınından maçla ilgili çirkin yorumlar... 
</HEADLINE>
<TEXT>

     İngiltere spor basını, Türkiye ile İngiltere milli takımları arasında dün akşam yapılan maçın sonucunu coşkuyla karşıladı. 
     The Times gazetesi, ''İngiliz lokumu Türkiye'de'' başlığını atarken, İngiliz Milli Takımı'nın provokasyon ve aşağılamalara rağmen, turu geçmeye sağlayacak bir puanı almayı başardığını duyurdu. 
     Oyunun bir an, normalde çok başarılı bir hakem olan Pierluigi Collina'nın bile kontrolünden çıkma eğilimi gösterdiğini belirten The Sunday Times, Beckham'ın, Alpay'ın annesine küfrettiği iddialarına da yer verdi. 
     Collina'nın sadece Alpay konusunda değil, Hakan Şükür'ün ikinci devrede kendisini ceza sahasının içine attığı pozisyonda da sert karar almakta yetersiz kaldığını savunan gazete, ''Aslında Collina'nın Rüştü Reçber'e de cömert bir anlayış gösterdiği söylenebilir. Zira onun da ceza sahasının dışına koşturup Kieron Dyer'ı çarparak durdurması yanlıştı ve cezalık bir hareketti'' görüşünü savundu. 
     The Independent de maçtan sonra kutlama yapan İngiliz futbolcuların dev bir fotoğrafıyla süslediği sayfasına ''Bu sonuç İngiliz Milli Takımı'nın boykot sonrası hediyesi'' başlığını attı. 2004'te yapılacak finallerin yolunun kendileri için açıldığını duyuran gazete, ''Sven'in Portekiz yolcusu kahramanları kendileri için çok değerli olan 1 puanı Beckham'ın penaltı kaçırmasına ve Alpay ile olan gerginliğine rağmen kazandı'' dedi. 
     Alpay ile Beckham arasında geçenleri ''çirkin bir yüzleşme'' olarak tanımlayan gazete, Türk takımı oyunuclarının Beckham'ı özel olarak kontrol altında tuttuklarını bildirdi. 

     
</TEXT>
</DOC>
