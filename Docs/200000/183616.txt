<DOC>
<DOCNO> 183616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/sonspo07.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor 1-Beşiktaş 1 
</HEADLINE>
<TEXT>

     Beşiktaş, İstanbulspor ile arısında oynanan Süper Lig maçı 1-1 berabere sonuçlandı. 
     Ligin yenilgisiz iki takımının maçında, Güngören Yahya Baş stadı zevkli ve mücadeleli bir 90 dakikaya tanıklık etti. 
     İstanbulspor'un ilk yarıda yakaladığı iki mutlak gol pozisyonunda Beşiktaş kalecisi Cordoba inanılmaz kurtarışlarla golü önledi. 
     Beşiktaş'ın golü ise 40.dakikada geldi. Zago'nun ortasında topa Ahmet Hassan kafa ile vurdu. Kaleci oğuz'un güçlükle çeldiği top İlhan Mansız'ın önünde kaldı. İlhan Mansız da topu üst ağlara sert bir vuruşla gönderdi. 
     İlhan Mansız golden sonra hocası Lucescu'ya giderek hafta içindeki demeci nedeniyle özür dilemiş oldu. 
     İkinci yarıya hızlı giren İstanbulspor oldu. Sarı siyahlı takımın beraberlik golünü Beşiktaş defansının büyük hatasında Musa Kuş'un ortasını değerlendiren Boliç attı. 
     Maçın son dakikalarında Beşiktaş'ın İstanbulspor kalesinde kurduğu baskı sonuç getirmedi ve maç da 1-1 berabere bitti. 
     
     MAÇTAN NOTLAR 

     Beşiktaş Teknik Direktörü Mircea Lucescu, İstanbulspor maçında sağ kanatta Kaan Dobra'nın yerine Okan Koç'a şans tanıdı. 
     Lazio ile yapılan Avrupa Şampiyonlar Ligi maçında vasat bir oyun sergileyen Kaan Dobra, Lucescu tarafından yedek soyundurulurken, Okan bu sezon ilk kez Beşiktaş formasıyla resmi bir maçta ilk 11'de sahaya çıktı. 
     Bu arada, forvette yine İlhan Mansız'ı görevlendiren Rumen çalıştırıcı, bu futbolcuya destek olarak Ahmed Hassan'ı oynattı. 
     Orta alanda Rumen Pancu yedek soyunurken, Tümer, Lazio maçında olduğu gibi ilk 11'de sahaya çıktı. Siyah-beyazlılarda sakatlığı süren Sergen ise maç kadrosunda yer almadı. 
     Beşiktaş'ta Sergen'in yanı sıra sakatlığı süren Ahmet Dursun, sakatlıktan yeni çıkan Yasin Sülün ve Gökhan, maç kadrosuna alınmazken, yedek kulübesinde Ramazan, Emre, Pancu, Sinan, Ümit, Kaan Dobra ve Serdar Topraktepe yer aldı. 
     
     BUSHAJ İSTANBULSPOR'A DÖNDÜ 

     Sezon başında İstanbulspor'un kadrosunda yer almayan ve kendisine takım arayan Arnavut futbolcu Alban Bushaj, yeniden sarı-siyahlı takıma döndü. 
     İstanbulspor Teknik Direktörü Aykut Kocaman, Bushaj'ı 18 kişilik maç kadrosuna dahil etti. 
     Ligin 4. haftasındaki Çaykur Rizespor maçında kırmızı kart gören ve geçen haftaki Samsunspor maçında forma giyemeyen Elvir Boliç, cezası bittiği için ilk 11'de görev aldı. 
     İstanbulspor'un Beşiktaş'tan transfer ettiği Tolga ise 18 kişilik maç kadrosuna alınmadı. 
     
     PAF LİGİ'NDE BEŞİKTAŞ GALİP 

     PAF Ligi'nde iki takım arasında yapılan karşılaşmayı Beşiktaş, 1-0 kazandı. 
     Şenlikköy Stadı'nda yapılan maçta siyah-beyazlıların tek golünü Mustafa attı. 
     Böylece ilk 5 maçını kazanan İstanbulpor, PAF Ligi'ndeki ilk yenilgisini aldı. 
     
     SEYİRCİNİN İLGİSİ AZDI 

     İstanbulspor ile Beşiktaş arasında yapılan karşılaşmaya taraftarlar fazla ilgi göstermedi. 
     Özellikle protokol tribünün karşı tarafında yer alan kapalı tribünde büyük boşluklar gözlendi. 
     Öte yandan, stat çevresindeki yol çalışmaları nedeniyle taraftarlar tribünlere girmekte zorluk yaşadı. Özellikle protokol ve basın tribünün önündeki yolun kanalizasyon çalışmaları nedeniyle kazılı olması, buradaki tribüne girişleri zorlaştırdı. 
     Diğer yandan, stat yakınındaki bir büfenin önünde bir grup Beşiktaş taraftarı birbirleriyle kavga etti. Güvenlik güçleri olaylara müdahale ederek, büyümeden önledi. 
     Karşılaşmayı Milli Takımlar Teknik Direktörü Şenol Güneş ile Ümit Milli Takım Teknik Direktörü Raşit Çetiner ve Merkez Hakem Kurulu MHK Başkanı Bülent Yavuz, kurul üyeleriyle birlikte protokol tribününden izledi. 
     
     DEMİRÖREN VE OKTAY MAÇTA 

     Beşiktaş'ta görevlerine devam eden asbaşkanlar Yıldırım Demirören ve Kıvanç Oktay da takımla birlikte stada gelip, karşılaşmayı izlediler. 
     Kıvanç Oktay, başkan Serdar Bilgili'den özür dileyip, dilemedikleri şeklindeki bir soruya, ''Özür dilenecek birşey yok. Başkan 'Dostluk kazandı' dedi. Kesinlikle kırgınlık yok'' dedi. 
     Beşiktaş Kulübü Başkanı Serdar Bilgili ve yönetim kurulu üyeleri tam kadro olarak karşılaşmayı izledi. 
     İstanbulspor sahaya ''Futbol sezonumuzun barış, sevgi, dostluk içinde geçmesini dileriz'' yazılı pankartla çıktı. 
     Sarı-siyahlı futbolcular ayrıca maç öncesi 2 takım taraftarlarına çiçekler atarak, dostluk mesajı verdi. Beşiktaş taraftarları da bunun üzerine İstanbulsporlu futbolcuları alkışladı. 
     
</TEXT>
</DOC>
