<DOC>
<DOCNO> 154425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sondun25.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yönetmen Özpetek "Türküm ama Roma'yı asla terketmeyeceğim" 
</HEADLINE>
<TEXT>

     İtalya'da 10. haftasını geride bırakan ve 10 milyon euroyu aşan gişe hasılatı yapan ''Karşı Pencere'' La finestra di fronte filminin yönetmeni Ferzan Özpetek, hep Roma'da yaşamak istediğini söyledi. 
     Yaklaşık 25 yıldır Roma'da yaşayan İtalyan ve Türk vatandaşı olan Özpetek, La Stampa gazetesine yaptığı açıklamada, ''Türküm ama Roma'yı asla terk etmeyeceğim. Türkiye'ye döneceğimi sanmıyorum. Ama hayatta ne olacağı bilinmez. Benim için bir keşif olan İtalya'ya çok bağlıyım. Roma'nın olağanüstü ışıkları dışında insanlar arasındaki ilişkileri de çok seviyorum'' şeklinde konuştu. 
     Özpetek, Roma'da hayatını, ''40 metrekarelik bir evde yaşıyorum. Yemek yapmayı çok sevdiğimden ne zaman 3 kişiyi eve davet etsem bir anda 12 kişiyi buluyoruz. Ya geç saatlere kadar kağıt oynuyoruz ya da önce sinemaya gidiyoruz, sonra yemek yiyiyoruz'' diye anlattı. 
     44 yaşındaki Özpetek, yönetmenlik kariyerinde Hollywood'u düşünmediğini, New York'u sevmesine rağmen Roma'da kalmak istediğini söyledi. 
     Kendisini kedilere benzeten yönetmen, hayatını, ülkesini ve yaşam tarzını değiştirse de alışkanlıklarından, hep aynı arkadaşlarıyla birlikte olmaktan vazgeçmediğini ifade etti. 
     İtalya'nın oscarı olan David di Donatello'da 5 ödül birden kazanmasının ardından Cannes'da yarışma bölümüne seçilmemesinden üzüntü duyduğunu dile getiren Özpetek, ''Bir yandan üzgünüm, bir yandan değil. Anneme Cannes'a kabul edilmediğimi söylediğimde, bana 'Çok aç gözlü olmaya başladın' dedi. Haklıydı'' açıklamasında bulundu. 
     
</TEXT>
</DOC>
