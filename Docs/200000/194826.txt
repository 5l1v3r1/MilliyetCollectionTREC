<DOC>
<DOCNO> 194826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/soneko48.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ATİAD Başkanı Schröder, 2004'te müzakereler başlayacaktır dedi 
</HEADLINE>
<TEXT>

     Avrupa Türk İşadamları Derneği ATİAD Başkanı Eşref Ünsal, Almanya Başbakanı Gerhard Schröder'in 2004 Aralık ayında Türkiye ile müzakereler başlayacaktır dediğini bildirdi. 
     Başbakan Recep Tayyip Erdoğan, ATİAD Başkanı Ünsal ve beraberindeki heyeti Başbakanlık Merkez Binası'nda kabul etti. 
     Ünsal, görüşmenin ardından Başbakanlık'tan ayrılırken yaptığı açıklamada, üzerinde dikkatle durulması ve Türkiye'nin herhangi bir şekilde Avrupa'ya entegrasyonunda önüne engel konulmaması gereken, en önemli maddenin ''Kıbrıs konusunda bir dayatmanın olmaması, Kıbrıs şartının olmazsa olmaz şeklinde ortaya konmaması'' olduğunu söyledi. Ünsal, bu konuda dün görüştükleri Almanya Başbakan Schröder'in de kendilerine destek verdiğini söyledi. 
     Almanya Başbakanı Schröder ile görüşmelerini anlatan Ünsal, Kıbrıs'ın ''çözülmesi gereken bir olay'' olduğunu, ortada taraflar olduğunu, sorunun tarafların uzlaşması ve özverisiyle çözülebileceğini vurguladıklarını kaydetti. Bu görüşlerini Almanya Başbakanı Schröder'in de olumlu karşıladığını söyledi. 
     Başbakan Erdoğan ile de aynı konuları görüştüklerini anlatan Ünsal, ''Başbakan'ın görüşünün de bu yolda olduğunu görmekten memnuniyet duyduk'' dedi. 
     Ünsal, Avrupa Anayasası ile ilgili görüşlerini de Alman Başbakanı Schröder'e ilettiklerini ifade ederek, Avrupa'nın Hıristiyan kökenden gelen bir topluluk olduğunu, ancak AB dendiği zaman sadece Hıristiyanların oluşturduğu bir olay olmadığını söyledi. Ünsal, ''Avrupa'nın Anayasası yazılırken Avrupa'nın Hıristiyan kültüründen etkilendiği elbette yazılacaktır. Bu gelecekte Avrupa'nın sadece Hıristiyanlardan oluşacak bir toplum olacağı anlamına gelmez'' diye konuştu. 
     Alfabede değişiklik konusunu da görüştüklerini anlatan Ünsal, Schröder'e, ''Ben Alman olmadım ama olmaya kalkarsam benim ismimde ş harfi var bunu ne yapacağız diye sordum '' dedi. 
     ATİAD olarak Avrupa'daki iş adamlarının gücünü çok iyi bildiklerini, araştırmaların gelecek dönemde lokomotif gücü Türk iş adamlarının götüreceğini gösterdiğini belirten Ünsal, Avrupa ile bütünleşmeyi arzulayan grup olduklarını söyledi. 
     Ünsal, ''Başbakan Schröder'den 2004 Aralık ayında genişleme sürecinde takvim verilmesi konusunda kendisini bağlayacak kadar ciddi sözünü aldığımızı düşünüyorum. 2004 Aralık ayında Türkiye ile müzakereler başlayacaktır. Bunun takvimi açıklanacaktır dendi. Bundan büyük bir memnuniyet duyduk'' diye konuştu. 
     
     İŞADAMI ŞAHİN 
     İşadamı Kemal Şahin de Schröder'in, ilerleme raporunun Türkiye'de algılandığı gibi kötü olmadığını söylediğini bildirdi. 
     Schröder'in Türkiye'nin aldığı yolun önemli olduğunu, ev ödevini çok iyi yaptığını, Türkiye'ye karşı olan güçlerin de gelecekte Türkiye'ye hayır diyemeyeceğini söylediğini anlatan Şahin, ''Schröder, uygulama olaylarını bu hükümetin yapacağına inanıyor. İnşallah Türkiye için pazarlık süreci başlayacak diyor. Kıbrıs'taki pazarlık sürecinde de Türkiye gereken pazarlığı yapıp bir yol alacaktır. Dolayısıyla Türkiye AB'ye yaklaşmıştır diyor'' dedi. 
     Şahin, Türk-Alman Sanayi ve Ticaret Odası'nı kurduklarını hatırlatarak, 2004 Nisan ayının ikinci yarısında Başbakan Erdoğan ile Almanya Başbakanı Schröder'in birlikte açılış yapma talebinde bulunduklarını ve Erdoğan'ın bunu memnuniyet ile karşıladığını söyledi. Şahin, şunları kaydetti 
     ''Bu da şunu gösteriyor. Alman ekonomisi Türkiye'nin AB'ye girmesini destekliyor. Alman Başbakan'ı Schröder, Şubat ayında Türkiye'ye yapacağı ziyarette kendilerini ve Alman işadamlarını yanında getirmeyi istediğini söyledi. Schröder, kültürler çatışması konusunda bir İslam ülkesinin AB'ye girmesinin dünya barışı için çok önemli olduğunu vurguladı. Zannediyorum Türkiye'nin AB'ye girmesi konusunda Almanya'yı biraz daha fazla angaje ettik. İnşallah geri dönülmeyen yola soktuk.'' Bu arada Başbakan Erdoğan, Harward Üniversitesi Avrupa Temsilcisi Wincent Dessain'i kabul ederek bir süre görüştü. 
     
     MALİYE BAKANI'NIN KABULÜ 
     Öte yandan ATİAD heyetini, bugün öğleden sonra Maliye Bakanı Kemal Unakıtan da TBMM'de kabul etti. 
     Çok kısa süren görüşmede Ünsal, Unakıtan'a ATİAD'ın plaketini verdi ve ''AB-Türkiye ilişkileri, Avrupalı Türklerin sorunları ve yurtdışındaki sermaye birikiminin Türk ekonomisine kazandırılması''na ilişkin görüş ve taleplerini içeren bir rapor sundu. 
     
</TEXT>
</DOC>
