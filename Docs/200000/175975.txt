<DOC>
<DOCNO> 175975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sonspo28.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor 0 - Fenerbahçe 1 
</HEADLINE>
<TEXT>

     Birinci Süper Lig'de, Trabzonspor ile Fenerbahçe arasındaki karşılaşma, Fenerbahçe'nin 1-0 üstünlüğüyle tamamlandı. 
     
     İLK YARI 

     Karşılaşmanın ilk yarısında Trabzonspor, daha fazla topun sahibi gibi gözükse de organize ataklarla rakip kale önüne gitmekte zorlandı. Van Hooijdonk'un ayağından yediği frikik golüyle 12. dakikada 1-0 yenik duruma düşen bordo-mavililer, orta alanda oyun kurucu oyuncu Van De Paar'ın oyuna girmesiyle biraz hareketlendi, ancak bu ilk yarının skorunu değiştirmeye yetmedi. 
     Konuk takım Fenerbahçe ise bulduğu golden sonra savunma güvenliğini ön planda tutarken sağ kanattan taşıdığı toplarla Trabzonspor Kalesi önünde etkili olmaya çalıştı. 
     12. dakikada Fenerbahçe'nin kullandığı serbest vuruşta, Aurelio'nun üzerinden atladığı topu, Van Hooijdonk yaklaşık 30 metreden ayağının içiyle yaptığı vuruşla kalecinin solundan filelere gönderdi 1-0. 
     16. dakikada Van Hooijdonk'un soldan kullandığı serbest atışta, ceza alanı içindeki Selçuk'un kafa vuruşunda, top üstten auta gitti. 
     22. dakikada Mehmet Yılmaz'ın pasında sağdan ceza alanına giren Emrah'ın yerden ortasında kaleciden sekerek boşta kalan topu, savunma hızlı davranarak uzaklaştırmayı başardı. 
     32. dakikada Van De Paar'ın ara pasıyla topla buluşarak ceza alanına giren Augustine'nin kaleci Recep ile karşı karşıya kaldığı pozisyondaki yerden şutunda, meşin yuvarlak Recep'in dizinden döndü. 
     33. dakikada Van De Paar'ın sağdan kullandığı köşe vuruşunda, D'Haene'nin kafa şutunda Fenerbahçe savunmasına çarparak boşta kalan topu, bu kez savunma, uzaklaştırmayı başardı. 
     36. dakikada Tuncay'ın ceza alanı için sağ çaprazından vurduğu şutta, kaleci Petkoviç, yatarak topun sahibi oldu. 
     Karşılaşmanın bundan sonraki dakikalarında başka gol olmadı ve ilk yarı, Fenerbahçe'nin 1-0 üstünlüğüyle sona erdi 
     
     İKİNCİ YARI 

     Trabzonspor karşılaşmanın ikinci yarısına D'Haene'nin yerine Mustafa Yalçınkaya'yı oyuna alarak başladı. 
     55. dakikada Fenerbahçe'de Ümit Özat sarı kart gördü. 
     62. dakikada Van De Paar'ın ceza alanı dışından sert şutunda, top üstten auta gitti. 
     68. dakikada Van Hooijdonk'u düşüren Oumar ikinci sarı kartın ardından kırmızı kart görerek takımını 10 kişi bıraktı. 
     69. dakikada Trabzonspor'da Hasan sarı kart gördü. 
     70. dakikada art arda gösterilen kartlara itiraz eden Trabzonspor Teknik Direktörü Samet Aybaba, karşılaşmanın hakemi Bülent Uzun tarafından saha dışına gönderildi. 
     73. dakikada Augustine'nin pasında ceza alanı içinde topla buluşan Gökdeniz'in yerden şutunda, meşin yuvarlak yandan auta gitti. 
     78. dakikada sağ çaprazdan ceza alanına giren Aurelio'nun sert şutunda, top üstten auta gitti. 
     83. dakikada Trabzonspor'da Mehmet Yılmaz, yerini Ali Şen'e bıraktı. 
     85. dakikada Fenerbahçe'de Serhat sarı kart gördü. 
     89. dakikada Trabzonspor mutlak bir gol kaçırdı. Bu dakikada Van De Paar'ın pasında rakibinden sıyrılarak ceza sahasına giren Augustine'nin sert şutunda, kaleci Recep, topu çelmeyi başardı. 
     90. dakikada Fenerbahçe'de Yusuf'un yerine Rebrov oyuna dahil oldu. 
     Uzatma dakikalarında Rebrov'un sağdan kullandığı köşe vuruşunda, ceza alanı içinde iyi yükselen Van Hooijdonk'un kafa vuruşunda top üst ağlarda kaldı ve karşılaşma, Fenerbahçe'nin 1-0 üstünlüğüyle sona erdi. 
     
     DEVRE ARASINDA OLAY... 

     Birinci Süper Lig'de, Trabzonspor- Fenerbahçe karşılaşmasının devre arasında, her 2 takım taraftarları arasında olay çıktı. 
     Maçın 8. dakikasından itibaren Fenerbahçe taraftarlarının olumsuz tezahüratları üzerine, statta güvenlik güçleri artırılarak, yaklaşık 300 jandarma er daha görevlendirildi. 
     Maçın devre arasında, Fenerbahçeli taraftarlar, bulundukları tribündeki koltukları söküp Trabzonspor taraftarlarına atarken, bordo-mavili taraftarlar da onlara koltuklar ve buldukları taşlarla karşılık verdiler. 
     Olaylar sonucu, aralarında 1 astsubay ve 1 çocuğun da bulunduğu çok sayıda taraftar yaralanırken, yaralılar 112 Acil Yardım ambulanslarıyla hastaneye kaldırıldı. 
     Stat içinde güvenlik önlemleri artırılırken, emniyet güçleri ve jandarma, her iki takımın taraftarlarını da sakinleştirmeye çalıştı. Olay çıkartan bordo-mavili taraftarlar ile Fenerbahçeli taraftarların tamamı, güvenlik güçleri tarafından stattan çıkarıldı. 
     Trabzonspor ve Fenerbahçe taraftarları arasına çevik kuvvet ekipleri yerleştirildi. 
     Bu arada, protokol tribününde de gerginlikler yaşandı. 
     Çıkan olaylar nedeniyle maçın ikinci yarısı 8 dakika geç başladı. 
     
</TEXT>
</DOC>
