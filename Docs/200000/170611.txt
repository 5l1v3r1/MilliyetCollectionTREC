<DOC>
<DOCNO> 170611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sontur19.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS şampiyonuna siyaset teklifi 
</HEADLINE>
<TEXT>

     Konya AK Parti Milletvekili Ahmet Işık, ÖSS şampiyonu Emre Kacar gibi genç yeteneklerin siyasete girmesinin ülke için büyük yararlar sağlayabileceğini bildirdi. 
     ÖSS Şampiyonu Emre Kacar'ı Konya'nın merkez Meram İlçesi'ndeki evinde ziyaret eden Işık, Emre'nin ÖSS şampiyonu olarak büyük başarıya imza attığını belirterek, Emre Kacar'ın öğrenimini yurt dışında değil, Türkiye'de sürdürerek, ülkesi için çalışmasını istedi. 
     Işık, hükümet olarak gençleri siyasete çekebilmek amacıyla seçilme yaşının 25'e düşürülmesi için yasa değişikliği üzerinde çalıştıklarını ifade ederek, ''Emre gibi genç yeteneklerin siyasete girmesi, ülke için büyük yararlar sağlayabilir'' dedi. 
     ÖSS şampiyonu Kacar ise, medyanın yoğun ilgisi nedeniyle tatlı bir yorgunluk içinde olduğunu belirterek, ''Siyaset ilgi alanım değil ancak ilerde uzman olduğum teknik konularda siyasete destek verebilirim'' diye konuştu. 
     Emre Kacar, kendisinden sonra ÖSS'ye girecek arkadaşlarına da bazı önerilerde bulunarak, ''Sınavda çıkan matematik sorularında büyük bir değişiklik yapılmıyor. Bu nedenle sınava hazırlanırken matematik üzerinde fazla yoğunlaşmak çok yanlış. Bunun yerine çok geniş kapsamlı konuları içeren biyolojiye ağır verilmesini öneriyorum. Bana göre, biyoloji ve geometriye fazla zaman ayıran öğrenicinin başarısı daha da artar'' dedi. 
     Emre ile bir süre sohbet eden Milletvekili Işık, ÖSS şampiyonuna kalem seti hediye etti. 
     
</TEXT>
</DOC>
