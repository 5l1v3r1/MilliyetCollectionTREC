<DOC>
<DOCNO> 176602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/guncel/gun20.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Başkentte yaşlılar evlerine kavuşuyor    Ankara Büyükşehir Belediyesi Başkanı Melih Gökçek'in temel atma töreninde bir yıl sonra tamamlama sözü verdiği, yaşlılar ve kimsesizler için Mamak'ta yaptırılan 1200 konut, 2.5 yıllık gecikmeyle sahiplerine teslim edilecek. Konutlar yaşlı, dul, kimsesiz ve engellilere 1 milyon liralık sembolik ücretle kiralanacak. 
   
   Bebek beklerken karnında ur çıktı    IĞdIr'da "hamileyim" diye doktora giden Ceyran Ayrım'ın karnından 8 kilo ağırlığında ur çıktı. Karnındaki şişliğin artması üzerine Iğdır Devlet Hastanesi'ne giden Ayrım 42 , hamile olabileceğini söyledi. Burada Ayrım'ın hamile olmadığı, karnında ur bulunduğu belirlendi. Uzman doktorlar Timur Bornaun ve Hüseyin Ünlügedik, 45 dakikalık ameliyatla Ayrım'ın karnındaki uru çıkardı. 
   
   Dört kardeş şarbon kurbanı    Yazın Güneydoğu'da artış gösteren şarbona aynı ailenin dört çocuğu kurban gitti. Ergani'de şarbonlu hayvanın etini yiyen dört çocuk Dicle Üniversitesi DÜ Tıp Fakültesi'nde tedaviye alındı. İntaniye Bölümü'nden Dr. Turgay Deniz, Bozyel Köyü'nden Yaşar, Bedriye, Ceylan ve Bilal Kaya kardeşlerin vücutlarının çeşitli yerlerinde yara çıkması üzerine hastaneye getirildiklerini söyledi. 
   
   Direksiyonda uyku yine ölüm getirdi    DÜZCe'de direksiyon başında uyuduğu için yol kenarındaki işaret levhasına çarpan Cengiz Coşkun, hurdaya dönen otomobilde sıkışarak öldü. Otomobiliyle İstanbul'dan Ankara yönüne giden Coşkun, dün 07.00 sıralarında Düzce Köprübaşı Mevkii'nde işaret levhasına çarptı. Hurdaya dönen otomobilde sıkışan Coşkun, olay yerinde öldü. 
   
   Sıcaklara bu hafta da devam    Sıcak hava, hafta sonuna kadar etkili olacak. Devlet Meteoroloji İşleri Genel Müdürlüğü'nden alınan değerlendirmeye göre, geçen hafta sonundan itibaren yurdun güney, iç ve batı bölgelerinde mevsim normalleri üzerinde seyreden hava sıcaklıkları, özellikle yurdun güneyinde etkisini hissettirecek. Hava sıcaklıkları, yurdun kuzey kesimlerinde mevsim normalleri civarında, Güney Ege, Batı Akdeniz ve Güneydoğu Anadolu bölgelerinde ise mevsim normallerinin 4 - 5 derece üzerinde olacak. Yurdun büyük bölümünde yağış beklenmezken, hafta boyunca Doğu Karadeniz kıyılarında yer yer yağmurlu, yer yer de açık ve az bulutlu hava bekleniyor. 
   
   
</TEXT>
</DOC>
