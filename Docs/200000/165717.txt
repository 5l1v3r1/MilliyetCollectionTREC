<DOC>
<DOCNO> 165717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/ekonomi/eko05.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yeni nesil otobüslerle liderliği pekiştireceğiz' 
</HEADLINE>
<TEXT>

Mercedes-Benz Türk, yeni nesil otobüslerin üretimiyle Türkiye'nin konumunu daha da kuvvetlendirmek için stratejik kararlar aldı 
     EKONOMİ SERVİSİ 

     Mercedes - Benz Türk CEO'su Dr. Till Becker, yabancı sermaye yasasının geçmesi ve yatırım ajansı kurulmasının son derece doğru adımlar olduğunu belirterek, yabancı yatırımcıların Türkiye'ye bakışlarının giderek olumlu bir havaya büründüğünü söyledi. 
     Becker, Türkler'in son derece başarılı ve zeki insanlar olduklarını ve bir yıl önce DaimlerChrysler'in otobüs departmanının kalite kontrolün bölümünün başına getirilen Hakan Bulak gibi birçok ismin olduğunu anlattı. 
     Geçen yıl 14 kişinin daha Türkiye'den DaimlerChrysler'in merkezine gönderildiğini kaydeden Becker, bu kişilerin hepsinin üst düzey pozisyonlara getirildiğini kaydetti. 
     
     'Türkiye örnek oldu' 
     Şirketin Otobüsten Sorumlu Teknik Direktör Çetin Atsür de "Avrupa şehirlerarası otobüs piyasasında lider durumdayız. Türkiye'nin bu konumunun daha da kuvvetlendirilmesi için stratejik kararlar alındı" dedi. Atsür, adı henüz bilinmeyen ve aile şeklinde çıkacak yeni jenerasyon araçlarının 2005'ten itibaren Türkiye'de de üretileceğini açıkladı. Atsür, Türkiye'de katedilen mesafeyi "Mercedes'in Manheim fabrikasına hacca gider gibi gider hayranlıkla izlerdik. Şimdi onlar geliyor" sözüyle ifade etti. 
     Çetin Atsür, Mercedes'in Almanya'daki merkezinin, fabrika kurmak için başvuran Çin, Rusya, İran gibi ülkeleri de teknoloji ihraç merkezi olan Türkiye'ye yönlendirdiğini vurguladı. 
     
'En mutlu olduğum ülke Türkiye'      Dr. Till Becker, bundan önce dört ülkede CEO olarak görev yaptığını ancak en mutlu olduğu ülkenin Türkiye, yaşam kalitesi olarak da en çok beğendiği ülkenin Portekiz olduğunu söyledi. Becker, Mercedes - Benz Türk'ün de bugüne kadar çalıştığı en iyi şirket olduğunu kaydetti. DaimlerChrysler'de birçok ülkeye Türkiye'nin model olarak gösterildiğini aktaran Becker, Brezilya'nın da Türkiye'yi örnek aldığını belirtti. 
     AB'ye giriş sürecini de değerlendiren Becker, "Türkiye için euro ile çalışmaktan önce AB kriterlerini uygulaması daha doğru olur" dedi. 
     

</TEXT>
</DOC>
