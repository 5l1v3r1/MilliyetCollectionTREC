<DOC>
<DOCNO> 162534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sontur08.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığ Devlet Hastanesi'nde yangın çıktı... 
</HEADLINE>
<TEXT>

     Elazığ Devlet Hastanesi'nde, saat 11.00 sıralarında yangın çıktı. Yangını söndürme çalışmaları devam ediyor. 
     Hastanenin tıbbi malzeme deposundaki yangının, yapımı devam eden hastanenin ek binasındaki kaynak çalışması sırasında sıçrayan kıvılcım sonucu çıktığı bildirildi. 
     Depoda yaklaşık 10 trilyon liralık tıbbi malzeme olduğu öğrenilirken, yangına yakın olan çocuk servisindeki hastalar, başka servislere nakledildi. 
     Yangını söndürmek için Elazığ Belediyesi'ne ait 10 itfaiye ekibi çalışmalarını sürdürürken, Sivil Savunma ekipleri de yangın yerine geldiler. Yangın çıkan deponun 3 bölümde oluştuğu bildirilirken, yangının ilk bölümde başladığı, 2. ve 3. kısımlara sıçramasından endişe edildiği ifade edildi. 
     Deponun 2. ve 3 kısmında alkol ve oksijen gibi yanıcı ve patlayıcı maddelerin bulunduğuna dikkat çekilirken, yangının meydana geldiği deponun birinci kısmında pamuk ve sargı bezi gibi malzemelerin bulunduğu bildirildi. 
     Hastane Başhekimi Dr. Mehmet Yıldız, yapımı devam eden ek binanın inşaatında yapılan kaynak nedeniyle yangının meydana geldiğini bildirerek, yangının tamamen tedbirsizlik ve ihmalden kaynaklandığını söyledi. Sorumlular hakkında gerekli işlemlerin yapılacağını ifade eden Yıldız, depoda 10 trilyon liralık tıbbi malzemenin olduğunu ifade etti. 
     
</TEXT>
</DOC>
