<DOC>
<DOCNO> 157812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/soneko08.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Hükümet, pozitif gelişmeleri kalıcı ilerlemeye dönüştürebilir 
</HEADLINE>
<TEXT>

     IMF Türkiye temsilcisi Odd Per Brekk, ''Hükümet, ekonomide yakaladığı pozitif gelişmeleri, kalıcı ilerlemeye dönüştürebilecek mükemmel bir fırsata sahip'' dedi. 
     Brekk, 5. gözden geçirme konusunda yaptığı yazılı açıklamada, Türkiye Masası Şefi Juha Kahkonen başkanlığındaki IMF heyetinin, Beşinci Gözden Geçirme görüşmelerine yarın başlayacağını vurguladı. 
     Brekk, 2002 yılında başlayan ve 2004 yılı sonuna kadar sürecek olan Stand-by anlaşması çerçevesinde, toplam 17 milyar dolarlık IMF yardımından, 3 milyar dolarının kullanılmadığını hatırlatırken, bu gözden geçirmenin ardından, 500 milyon doların daha serbest bırakılacağını bildirdi. 
     Ekonomik reformların uygulanmasındaki hızlanmanın, mali piyasalardaki algılamayı güçlendirdiğinin altını çizen Brekk, Türk yetkililerin, 2003 yılı için hırslı ve ekonomik istikrar ve reform programını amaçladığını ve bu reformları uygulamaya yönelik ilk önemli adımları da attığını söyledi. 
     Irak'taki savaşın sona ermesi ve gelişmekte olan piyasalar lehine olumlu küserel gelişmelerin, faiz oranlarının inmesine katkıda bulunduğu ve Türk Lirası'nı güçlendirdiğini vurgulayan Brekk, bu olumlu çevrenin, Hükemet'in, 2003 yılına ait ''yüzde 5'lik büyüme ve yüzde 20'lik enflasyon'' hedefini erişilebilir kıldığını ifade etti. 
     
     UYGULAMADAKİ KARARLILIK ÜZERİNE YOĞUNLAŞILACAK... 
     Brekk, Kahkonen başkanlığındaki heyetin, bu ziyaretinde, kazanılmış olan bu uygun ekonomik ivmenin sürdürülebilmesi için Hükümetin taahhütlerinin uygulanmasındaki kararlılık üzerine yoğunlaşacağını bildirdi. 
     Odd Per Brekk, ekonomideki kalıcı ilerleme için, ekonomik programda güçlü ve devamlı bir uygulama kaydedilmesi gerektiğini vurguladı. 
     Brekk, Dördüncü Gözden Geçirme sonrası verilen Niyet Mektubu'ndaki sayısal hedefler ve yapısal reformlar da dahil olmak üzere, Beşinci Gözden Geçirme'nin koşullarının karşılanmasının, ''ekonomide kalıcı ilerleme için'' önemli bir adım olacağını belirtti. 
     Öte yandan Brekk, bu ziyaretin, Kahkonen'in, Türkiye Masası Şefi olarak son görevi olacağını, daha sonra Kahkonen'in yerini Rıza Moghadam'ın alacağını ifade etti. 
     
</TEXT>
</DOC>
