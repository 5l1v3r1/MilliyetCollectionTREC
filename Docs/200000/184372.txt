<DOC>
<DOCNO> 184372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sonspo08.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Defansa santroforlu çözüm... Forvetten stopere... 
</HEADLINE>
<TEXT>

     Konyaspor, Gençlerbirliği maçında farklı yenilgiye yol açan defanstaki sorunu santrfor Tayfun ile çözmeyi planlıyor. 
     Teknik Direktör Hüsnü Özkara, hafta sonu deplasmanda yapacakları zorlu Bursaspor maçı hazırlıklarının günde çift antrenmanla sürdüğünü bildirdi. 
     Sabahki antrenmanın ardından akşam saatlerinde yapılacak çift kale ile Konya'daki çalışmaların sona ereceğini ifade eden Özkara, futbolcuların geçen hafta alınan yenilginin neden olduğu moral bozukluğunu üzerlerinden attığını kaydetti. 
     Birinci Süper Lig'de oynayan bütün takımların Bursaspor deplasmanını en zorlu deplasman olarak gördüğünü dile getiren Özkara, maçın oldukça çekişmeli geçeceğini ve futbolcuların bunun bilincinde olduğunu anlattı. 
     Özkara, geçen hafta alınan yenilgi nedeniyle taraftarlarını üzdüklerini vurgulayarak, şunları söyledi 
     ''Bursaspor zor günler geçiriyor. Hagi yönetiminde istedikleri konuma henüz ulaşamadılar. Bu nedenle, bu maç onlar için büyük önem taşıyor. Biz de Bursa'dan galibiyetle dönerek, taraftarımıza kendimizi affettirmek istiyoruz. Her iki takımın da kazanmak için çıkacağı maçta onlar kendi seyircisi önünde daha stresli, biz ise rahat olacağız. Bu avantajı kullanıp, sahadan galibiyetle ayrılacağımıza inanıyorum.'' Futbolcuların da galibiyete kilitlendiğini ve bu nedenle hazırlıkların çok hırslı geçtiğini belirten Özkara, ''Gençlerbirliği maçında defansta büyük sorun yaşadık. Ömer'in eksikliği defansı olumsuz etkiledi. Sorunu santrfor Tayfun ile çözmeyi planlıyorum. Bursaspor maçında defansta büyük ihtimalle Tayfun ya da Ziya yer alacak'' diye konuştu. 
     
</TEXT>
</DOC>
