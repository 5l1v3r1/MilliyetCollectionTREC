<DOC>
<DOCNO> 165940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/ekonomi/eko00.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur maaşı 15 gün kayıyor 
</HEADLINE>
<TEXT>

Halen her ayın 15’inde peşin maaş alan memurlar, Devlet Memurları Kanunu’nda değişiklik öngören taslağa göre, çalıştıkları ayın maaşını alacaklar. Taslak, 100’e yakın ödeme kalemini dört grupta toplamayı da içeriyor 
     ÖNDER YILMAZ Ankara 

     Hükümet, 50 yılda beş kez girişimde bulunulan ancak bir türlü değiştirilemeyen 657 Sayılı Devlet Memurları Kanunu’nu tarihe gömüyor. Başbakan Yardımcısı Mehmet Ali Şahin Başkanlığı’nda, Devlet Personel Başkanlığı ve Türkiye Ortadoğu Amme İdaresi Başkanlığı’nca TODAİB hazırlanan ve "Memurlar ve Diğer Kamu Görevlileri Hakkında Kanunu Tasarı Taslağı" adı verilen çalışma maaş sistemini silbaştan yeniliyor. 
     Bakanlar Kurulu’na sunulacak taslağa göre, 100’e yakın ayrı ödeme kalemi 4 ana grupta toplanacak ve unvana göre maaş verilecek. Memurlara daha önce aybaşında, Bülent Ecevit’in başbakanlığı döneminde de ay ortasında ödenen maaşlar ay sonunda ödenecek. Ay sonunda maaş alacak memura düzenlemeden kaynaklanacak 15 günlük maaş farkı ise ilerleyen dönemde ödenecek. Eğer hükümet Ecevit dönemindeki gibi farkı kapatmak için bir düzenlemeyi yürürlüğe koymazsa memurlar 15 günlük maaşlarından olacak. Yetkililer ise memurların mağdur edilmeyeceğini kaydetti. Üst düzey bürokrat olarak Başbakanlık Müsteşarı’nın en fazla maaşı almasını öngören tasarı taslağında Genelkurmay Başkanı da ikinci sırada yer alıyor. 
     

</TEXT>
</DOC>
