<DOC>
<DOCNO> 182975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sontur04.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çarşaflı kaçamak hastanede sonuçlandı 
</HEADLINE>
<TEXT>

     Ceyhun KÖSE BURSA, DHA 
     

BURSA'da, sokağa çıkmasına izin vermeyen ablasının odasına kapattığı 23 yaşındaki Gökben Atıksoy, çarşafları birbirine bağlayıp sarkıtarak gece evden kaçtı. Sabaha kadar eğlenen Atıksoy, geri döndüğünde çarşaflara tutunarak eve girmek istediği sırada düştü ve ağır yaralandı. 
     Osmangazi İlçesi Çakırhamam semti Temiz Cadde'deki Akarsu Apartmanı'nda oturan Gökben Atıksoy, anne ve babasının Karacabey İlçesi'ndeki köylerine gitmesi sonucu, önceki akşam ablası 26 yaşındaki Meliha Atıksoy'dan, arkadaşlarıyla eğlenmek için sokağa çıkma izni istedi. Kardeşine izin vermeyen Meliha Atıksoy, ağlayıp ısrar eden kızkardeşini odasına kapattı. Gökben Atıksoy, odasındaki çarşafları birbirine bağlayıp sarkıtarak, 2'nci'nci kattaki evlerinden dışarı çıkmayı başardı. Sabahın ilk ışıklarına kadar arkadaşlarıyla gezen ve eğlenen genç kız, ablasının duymaması için eve kapıyı açarak değil, sarkıttığı çarşafla tırmanarak girmek istedi. Bir süre tırmanan genç kız çarşafın yırtılması sonucu 4 metreden beton zemine düştü. Yerde baygınlık geçiren Gökben Atıksoy, sesi duyan komşularının ablasına haber vermesi sonucu, ambülansla Bursa Devlet Hastanesi'ne kaldırıldı. 
     Vücudunda ezikler bulunan Gökben Atıksoy, iç kanaması tehlikesine karşın bir süre kontrol altında tutulduktan sonra taburcu edildi. Polise ifade vermeyen genç kız, olayı ailesinin duymaması için ablasına ve kendisini hastaneye getiren komşularına yalvardı. 
     
</TEXT>
</DOC>
