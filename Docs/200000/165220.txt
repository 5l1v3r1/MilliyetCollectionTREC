<DOC>
<DOCNO> 165220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sontur08.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuyumcu soymak isteyen hırsızları vatandaş yakalayıp dövdü 
</HEADLINE>
<TEXT>

     Fatih'teki bir kuyumcuya bodrum kattaki duvarı delerek giren 3 hırsızdan 2'si, kasayı açamayınca kaçmaya çalışırken vatandaşlar tarafından yakalanarak dövüldü. 
     Fevzipaşa Caddesi'ndeki ''Elif Kuyumculuk'' adlı işyerinin bulunduğu binanın bodrum katına dün akşam saklanan 3 kişi, Türkiye ile Brezilya milli futbol takımları arasındaki maçın oynandığı saatlerde duvarı delerek kuyumcunun tuvalet kısmına geçti. 
     Polis merkezine çok yakın olan işyerinin elektrik akımını kesen hırsızlar, ayrıca alarmın çalmasını da engellediler. 
     Uzun süre işyerindeki kasayı açmaya çalışan, ancak başaramayan hırsızlar, tezgahtaki bir miktar altını alarak girdikleri yerden kaçmak istediler. 
     Bu sırada çevrede bulunan vatandaşlar, çıkan gürültü üzerine fark ettikleri 3 kişiden 2'sini yakaladı. Vatandaşlar, dövdükleri bu kişileri daha sonra polis ekiplerine teslim etti. 
     Olayın ardından polislerce çevrede yapılan aramalara rağmen diğer hırsızın izine rastlanmadı. 
     Şehit Tevfik Erciyes Polis Merkezi'nde sorgulanan 2 kişinin, Asayiş Şube Müdürlüğü'ne teslim edilecekleri bildirildi. 
     
</TEXT>
</DOC>
