<DOC>
<DOCNO> 154746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/yasam/yas02.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Abide-i 'rezalet' 
</HEADLINE>
<TEXT>

31 Mart Vakası şehitleri anısına yapılan Abide-i Hürriyet Anıtı, kırık dökük taşları, kurşunları çalınmış kubbesiyle tam bir 'boşvermişlik anıtı' haline geldi 
     ÖMER ERBİL İstanbul 

     'Abdülhamid Düşerken' filmine konu olan 31 Mart Vakası'nda ölen askerlerin anısına yaptırılan, Mahmut Şevket Paşa, Talat Paşa ve Enver Paşa'nın mezarlarının da bulunduğu Abide - i Hürriyet Anıtı, sahipsizlikten mezbeleliğe döndü. En son 1 Mayıs kutlamalarında anıtın kaide ve büstleri de kırıldı. 
     Şişli'de geniş bir arazide bulunan Abide - i Hürriyet Anıtı, meşrutiyete karşı İstanbul'da başlatılan gerici ayaklanmayı bastırmak için Selanik'ten gelen Hareket Ordusu'nda ölen askerlerin anısına yaptırıldı. 1909 yılının Nisan ayında açılan bir yarışma sonucunda dönemin ünlü mimarı Muzaffer Bey, anıtı dikine bir top mermisi olarak tasarladı. Anıta Sultan Reşat'ın tuğrası da konuldu. 
     İşte bir dönemi simgeleyen ve şehitler anısına dikilen bu anıt, şimdilerde tam bir mezbelelik halinde. Anıtın etrafındaki mermer sütunlar kırılmış, süsleme ve aydınlanma amaçlı yapılan fener lambaları tahrip edilmiş durumda. 
     
     Sahip çıkan da yok 
     Anıtın 18 basamakla inilen namazg hı ise tam bir mezbeleliği andırıyor. Avizesi kırılan namazg hın, ışık alması için renkli vitray camla yapılan kubbesi de yok olmaya terk edilmiş. Sadrazam Mahmut Şevket Paşa için yapılan anıtmezarın mermerleri parçalanmış, lahitlerin başındaki fesler kırılmış ve anıtı örten kubbenin kurşunları sökülmüş durumda. 
     Resmi kurumlardan anıta sahip çıkan da yok. Ne Kültür Bakanlığı ne İstanbul Vakıflar Bölge Müdürlüğü ne de İstanbul Büyükşehir Belediyesi Mezarlıklar Müdürlüğü anıtın bakım ve onarım sorumluluğunu kabul etmiyor. Kapısına vurulan zincirle koruma altına alınmaya çalışılan tarihi yapı talihine terk edilmiş. 
     
Kimler yatmıyor ki...      31 Mart Vakası'nda ölen askerler, Şişli'deki Abide - i Hürriyet Anıtı arazisine 23 Temmuz 1911'de törenle gömüldü. İttihat ve Terakki'nin önde gelenlerinden Mithat Paşa, 1913'te suikasta kurban giden Sadrazam Mahmut Şevket Paşa ve 1921'de öldürülen Talat Paşa da buraya defnedildi. 1996'da da Enver Paşa'nın yurtdışındaki naaşı getirilip burada toprağa verildi. İşte bu tarihi anıt, şu anda harabe halinde. 
     

</TEXT>
</DOC>
