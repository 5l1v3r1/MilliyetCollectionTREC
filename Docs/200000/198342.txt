<DOC>
<DOCNO> 198342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/yazar/pulur.html </URL>
<DATE> 2003/11/28/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
"Değiştim " demek kolay da... 
</HEADLINE>
<TEXT>

   
   DEĞİŞTİM " demek kolay da, sonrası zor. Bir kere değiştiğine inandıracaksın, bu da öyle sanıldığı, ya da bazılarının "kandığı" kadar basit değil hele mazinde, geçmişinde, kolay kolay değişmeyeceğini gösteren derin görüntüler, hafızalardan silinmedikçe... 
   Diyelim, gerçekten değiştin, takiyye filan da yapmıyorsun, en karşıtların bile, senin değiştiğine inandı yeter mi 
   Yetmiyor 
   
   BU defa, seni geçmişte destekleyen, sana inanan, bizden biri diye oy verenler, sendeki bu değişmeden rahatsız oluyorlar. 
   Öyle ya "Demokrasi bizim için amaç değil, araçtır " diyen birinin, "referansımız İslamdır " diyen birinin "Millet isterse laiklik gider " diyen birinin birdenbire sosyal devletten, laik devletten, hukuk devletinden söz etmesi, onları şaşırtmaz mı, kızdırmaz mı, öfkelendirmez mi 
   Hele hele "Siyonist Amerika"yla, "şeytan Avrupa"yla yan yana, Müslüman Irak'ın işgaline omuz vermek, asker göndermek... 
   Bunların tepkisi olmaz mı 
   Hem de nasıl 
   
   BAŞBAKAN Erdoğan ulusa seslenirken, İstanbul'daki saldırılar için "İslami terör demek sakıncalıdır" derken, yüzündeki ifade, ne kadar rahatsızdı... 
   Oysa bir gün önce İngiliz BBC 1 televizyonuna verdiği demeçte "Altında dini duyguların yattığına yönelik bulgular var dini duygularla yapılmış bir eylem" diyordu. Milliyet - 24 Kasım 2003 
   Demek bu "mütereddid" ifadeden bile rahatsız olmuşlar ki, ertesi gün, bundan da vazgeçildi... 
   Hele sinagog saldırılarından sonra "Bu mesajı ayağımın altına alır çiğnerim" kabadayılığı buharlaşıp uçup gitti... 
   "İslami terör denilmesi kanıma dokunuyor" diyen Sayın Başbakan, Adalet Bakanı Çiçek'in " ... din uğruna, şiddet ve terör yapan gruplar dün de vardı, bugün de var" tespitini nasıl karşıladı acaba 
   
   LAFIN kısası "değiştim" demenin de bedeli vardır. 
   
   ASLINDA bu yazıyı bayram günlerinde yazmak gerekiyordu ama, zaten bozuk olan ağızlarımızın tadını daha da bozmak istemedik. 
   CHP'ye haksızlık yapılıyor. 
   İkinci saldırının olduğu, 30 insanın öldüğü 20 Kasım 2003 günü eğer CHP'nin ısrarı ve Meclis Başkanı Bülent Arınç'ın desteği olmasa Millet Meclisi neleri görüşecekti biliyor musunuz 
   Gündemde, Milli Eğitim Temel Kanunu'nda yapılan değişikliği geri gönderen Cumhurbaşkanı'nın tezkeresi, Refah Partisi milletvekili merhum Bedri İncetahtacı'nın ölüm yıldönümü münasebetiyle Ahmet Uzer'in gündem dışı konuşması gibi konular vardı. 
   CHP Grup Başkanvekili Prof. Dr. Haluk Koç, Danışma Kurulu'nda ısrar etti de, Başkan da kendisini destekledi de sabah olan saldırı, öğleden sonra Meclis'te görüşüldü, hükümet adına Adalet Bakanı Cemil Çiçek bilgi verdi. 
   
   BU sayede de CHP Genel Başkanı Deniz Baykal, çok çarpıcı çelişkiyi gözler önüne serdi 
   "Devlet, şu anda bir eliyle cezaevindeki Hizbullah teröristlerini tahliye ediyor, aynı devlet, öbür eliyle de, bu patlamaların arkasındaki Hizbullah sanıklarını yakalamaya çalışıyor. ... Niye yaptık o işi Hangisinde yararlı oldu PKK'lı teröristlerin tahliyesi mi yararlı oldu, Hizbullahçı teröristlerin tahliyesi mi yararlı oldu " 
   Deniz Baykal'ın "Niye yaptık o işi " dediği iş "Eve dönüş" denilen bir çeşit af yasası... 
   Niye mi yaptık 
   Stratejik müttefikimiz Amerika öyle istedi de... 
   Yasa çıkınca, dışarıdaki PKK'lılar tıpış tıpış evlerine döneceklerdi 
   Sahi kaç kişi eve döndü, bilen var mı 
   
      
   
</TEXT>
</DOC>
