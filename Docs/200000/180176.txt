<DOC>
<DOCNO> 180176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/spor/spo02.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rebrov planı tutmadı 
</HEADLINE>
<TEXT>

   Fenerbahçe, transferin son gününde Ukraynalı oyuncuyu göndermek istedi. Rebrov kendisine bulunan kulübün daha az para vereceğini duyunca gitmeye yanaşmadı 
      YALÇIN TÜRK 

   
   İkna edemediler 
   
   TRANSFERİN son gününde Rebrov'u elinden çıkarmak isteyen Fenerbahçe, Ukraynalı yıldızı razı edemedi. Sarı - Lacivertliler, bu oyuncuya menajeriyle birlikte bir kulüp buldu. Ancak Fenerbahçe'den aldığı parayı, talip olan kulübün veremeyeceğini öğrenen Rebrov son anda gitmekten vazgeçti. Yöneticiler sözleşmeyi feshetmek için büyük çaba harcamalarına rağmen oyuncu geri adım atmadı. 
   
   Tahkim toplanıyor 
   FENERBAHÇE'NİN Trabzonspor maçında seyircinin çıkardığı olaylar nedeniyle Disiplin Kurulu'ndan aldığı bir maçlık saha kapatma cezasına yaptığı itiraz ise bugün Tahkim Kurulu'nda görüşülecek. Kurul, Sarı - Lacivertli kulübün hazırladığı savunma dosyasını inceleyerek karara bağlayacak. Toplantıya Başkan Aziz Yıldırım gitmekten son anda vazgeçerken, yöneticilerin katılacağı kaydedildi. 
   
   Gençlere yakın takip    TEKNİK Direktör Daum, yardımcısı Murat Kuş ile birlikte Portekiz'e giderek Ümit Milli Takım'ın yarın gece oynayacağı grup maçını izleyecek. Selçuk, Mahmut, Kemal ve Servet gibi genç oyuncularını yakın takibe alacak olan Alman hocanın, ayrıca geleceğe dönük olarak bazı futbolcuları da izleyeceği öğrenildi. 
   DAUM, Türkiye'ye dönüşte ise ilk antrenmanını Fenerbahçe Koleji'nde yaptıracak. Yönetim Kurulu da destek amacıyla bu hafta kolej binasında toplanacak. Bu arada Başkan Aziz Yıldırım kulübün aylık resmi dergisinin eylül sayısındaki başyazısında takım içinde başlayan yardımlaşma ve kaynaşmanın tüm camiaya yayılması gerektiğini söyledi. 
   
   Tatil sona erdi    SARI - Lacivertli futbolcular üç günlük iznin ardından Gaziantepspor maçının hazırlıklarına dün başladılar. Antrenör Roland Koch yönetiminde eksik bir kadroyla yapılan antrenmanda kondisyon ağırlıklı bir program uyguladı. Koch, çalışmayı yarım sahada çift kale idmanla bitirdi. 
   
   
</TEXT>
</DOC>
