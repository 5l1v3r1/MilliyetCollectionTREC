<DOC>
<DOCNO> 184909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/spor/spo02.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener ayakta kaldı 
</HEADLINE>
<TEXT>

   Sarı - Lacivertliler, cezası nedeniyle bugün İzmir'de oynayacağı Gençlerbirliği maçı öncesi bilet şoku yaşadı. Fenerbahçe'ye, Atatürk Stadı tadilatta olduğu için 80 bin yerine 56 bin bilet verildi 
      YUSUF KOBAL 

   
   Hayal kırıklığı 
   PFDK'NIN verdiği bir maç saha kapatma cezası nedeniyle bugünkü Gençlerbirliği maçını İzmir'de oynayacak olan Fenerbahçe'de bilet sıkıntısı gündeme geldi. Başkan Aziz Yıldırım ve yöneticiler, Atatürk Stadı'nın kamuoyunda bilinen kapasitesinin 80 bin olması nedeniyle bilet bastırmak için harekete geçti. Ancak İzmir Spor İl Bölge Müdürlüğü'nden şok bir haber geldi. 
   
   'Tadilat başladı' 
   İL Bölge Müdürü Sabri Sadıklar, Atatürk Stadı'nın tadilata alındığını ve şu anki kapasitesinin 56 bin olduğunu bildirdi. Bu gelişme üzerine Sarı - Lacivertliler, Gençlik ve Spor Genel Müdür Vekili Mehmet Atalay ile temasa geçti. Atalay, Sabri Sadıklar ile görüştükten sonra, yöneticilere kapasiteyi artırmalarının mümkün olmadığını iletti. 
   
   Durmak yasak    Fenerbahçe, İzmir yolculuğu öncesi son çalışmasını Samandıra'da yaptı 
   Kapılar kapandı 
   SARI - Lacivertli takım, Gençlerbirliği ile oynayacağı zorlu 90 dakikanın son antrenmanını basına kapalı yaptığı antrenmanla tamamladı. Yaklaşık 1.5 saat süren çalışmada Christoph Daum'un taktiksel hazırlıklara ağırlık verdiği öğrenildi. Sarı - Lacivertli futbolcuların oldukça hırslı olmasının teknik kadroyu memnun ettiği bildirildi. 
   
   Tuncay ilk onbirde 
   ANTRENMAN sonrasında tesislerde dinlenen Fenerbahçe kafilesi, akşamüstü özel uçakla İzmir'e geçti. Alman teknik adam, hafif sakatlığı olan Rebrov'un yanı sıra Alper, Hakan Bayraktar, Erhan Albayrak ve İsmail'i 18 kişilik maç kadrosuna dahil etmedi. Kırmızı kart cezalısı olduğu için Galatasaray derbisinde oynamayan Tuncay ise bugün forma giyecek. 
   
   Kombine jesti    FENERBAHÇE yönetimi, Şükrü Saracoğlu'na sezonluk kartı olan taraftarların İzmir'de bugün oynanacak Gençlerbirliği maçına ücretsiz izleyebileceğini bildirdi. Sarı - Lacivertli kulüpten yapılan açıklamada, taraftarların kartlarını gösterme şartıyla Atatürk Stadı'nın numaralı tribününe girebileceği belirtildi. 
   
   'Hiç kolay olmayacak'    TEKNİK Direktör Daum'un, Fenerbahçeli futbolcuları, Gençlerbirliği maçı öncesinde uyardığı öğrenildi. Rakiplerinin gücünü Blackburn karşısında gösterdiğine dikkat çeken Alman hocanın, "Bugünkü karşılaşma Galatasaray maçı kadar önemli. Bu maçı alırsak önümüz açılır, ileriye daha rahat bakarız. 90 dakika hiç kolay olmayacak. Çok dikkatli oynamamız şart" diye konuştu. 
   
   'Kurtarıcımız Hooijdonk'    FENERBAHÇE'NİN Brezilyalısı Luciano, "Daum ile çalışmak hepimiz için güzel bir olay" dedi. Tecrübeli futbolcu Alman hocanın herkesin kişiliğine saygı gösterdiğini belirtti ve "Fenerbahçe'de yedek kalan ağlamayacak. Belki ben de yedek kulübesinde kalabilirim. Daha takım olmadık ama kısa zamanda çok işler başadık. Hooijdonk bizim kurtarıcımız. Ümit çok kaliteli. Tomas da gücünü derbide gösterdi" diye konuştu. 
   
   
</TEXT>
</DOC>
