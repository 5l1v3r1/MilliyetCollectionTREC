<DOC>
<DOCNO> 196965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/spor/spo04.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Verpakovskis sesleri 
</HEADLINE>
<TEXT>

   Trabzonspor Teknik Direktörü Samet Aybaba, Letonya'nın başarılı ismine hayran kaldı 
      
   'Süratli ve yetenekli' 
   TRABZONSPOR Teknik Direktörü Samet Aybaba, baraj maçlarında attığı iki golle Milli Takımımız'ın final yolunu tıkayan Letonya'nın başarılı forveti Verpakovskis'e hayran kaldı. Aybaba'nın, 24 yaşındaki golcü oyuncu için, "Müthiş süratli, çabuk, dripling kabiliyeti olan ve aynı zamanda savaşçı bir futbolcu. Her takımın ihtiyacı olabilecek bir yetenek" dediği öğrenildi. 
   
   Gurbetçilere takip 
   ARA transferde stoper, oyun kurucu ve sol kanada takviye yapmayı planlayan tecrübeli hoca, "Bu sorunları aştıktan sonra yeni sezon için Verpakovskis'i düşünebiliriz" dedi. Üç büyüklerin de kıskacında bulunan ümit milli oyunculardan Hamit Altıntop başta olmak üzere, kardeşi Halil Altıntop, Uğur İnceman ve Fatih Sonkaya için de devreye girilebileceği bildirildi. 
   
   D'Haene şaşkın 
   BORDO- Mavili forma altında en istikrarlı isimler arasına giren Karel D'Haene, başarısının kendisini de şaşırtığını açıkladı. Trabzonspor'un Belçikalı oyuncusu, "14 maçta sahaya çıkarak sadece görevimi yaptım. Açıkcası ilk yılımda böyle bir istikrar ben de beklemiyordum. İyi bir çıkış yakaladım. Hedefim sezon sonuna kadar başarımı sürdürmek" dedi. 
   
   Aidat iddiası 
   TRABZONSPOR'DA 21 Aralık'taki kongre tarihi yaklaşırken, başkan adaylarının çok sayıda delegenin aidatını yatırdığı iddia edildi. Başta Haşim Sayitoğlu ve Bahri Köse olmak üzere Atay Aktuğ ile İskender Önal'ın ekiplerinin yaklaşık 3 bin 400 üyenin aidatını ödediği bildirildi. Grupların dışında sadece 900'e yakın üyenin ödemede bulunduğu açıklandı. 
   
   
</TEXT>
</DOC>
