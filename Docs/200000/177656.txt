<DOC>
<DOCNO> 177656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sondun11.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk milletvekilleri Bağdat'ta... 
</HEADLINE>
<TEXT>

     Irak'ta temaslarda bulunan AK Parti Balıkesir Milletvekili Turhan Çömez ve Trabzon Milletvekili Cevdet Erdöl, Türk askerinin Irak'a gönderilmesi konusunda Bağdat halkının nabzını yokladı. 
     Milletvekilleri, Bağdat'ın en kalabalık semtlerinden El Reşid ve Kerrubi'de esnafla sohbet etti. 
     Balıkesir Milletvekili Çömez, sohbetin ardından basına yaptığı açıklamada, güvenliğin bulunmadığı, büyük altyapı sorunlarının olduğu bir ortamda bu kadar farklı etnik köken ve anlayışa sahip insanları barış ve huzur içinde bir arada tutmanın çok zor olduğuna dikkati çekerek, ''Ne yazık ki buradaki atmosferi gördükten sonra, sınırlarımızın ötesinde yeni bir Beyrut oluşacağını gördük'' dedi. 
     ''Türkiye'nin neredeyse ateşin bacayı sardığı bu topraklarda üstüne düşeni yapması gerektiğini'' belirten Çömez, asker gönderme konusunda çok dikkatli, analitik ve stratejik akıl süzgecinden geçmiş politik kararlar verilmesi ve buna tüm ulusun sahip çıkması gerektiğini söyledi. Çömez, asker gönderilecekse akıllı bir kamuoyu oluşturulması gerektiğini de vurguladı. 
     
     ''IRAK HALKI TÜRK ASKERİNE GENELDE OLUMLU BAKIYOR'' 
     Çömez, konuştuğu Iraklıların hemen hemen hepsinin Türk askerinin gelişine olumlu baktığını, ancak askerlerden beklentilerinin çok yüksek olduğunu söyledi. 
     Iraklıların gerek güvenlik, gerekse de ekonomik koşulların düzeltilmesini beklediğini kaydeden Çömez, bu nedenle yapılacak askeri çalışmanın siyasi ve ekonomik olarak da desteklenmesi gerektiğini vurguladı. 
     Çömez, ''Türkiye buralarda yer alacaksa, Irak'ın toprak bütünlüğü ve buraların huzuru ve barışı için topyekün bulunmalıdır'' dedi. 
     ABD'nin savaştan sonra otoriteyi sağlayamaması ve insani ihtiyaçları temin edememesi gibi nedenlerle, Iraklıların genelinde bir ''Amerikan düşmanlığı'' oluştuğunu gözlemlediğini söyleyen Çömez, ''tüm bu olumsuz koşulların insanlarda Saddam dönemine yeni bir özlem yarattığını ve Iraklıların o dönemi arar hale geldiklerini'' belirtti. 
     
     ''TÜRK ASKERİ, TÜRK KOMUTASINDA OLMALI'' 
     Çömez, ''Türk askerinin, Irak'a gelmesi halinde Türk komutasında ve başka bir ülkenin askerlerinden arındırılmış bir bölgede olması gerektiğini'' de söyledi. 
     Turhan Çömez, ''Bana göre en tehlikeli geliş, ABD askeriyle birlikte gelmektir'' dedi. 
     
</TEXT>
</DOC>
