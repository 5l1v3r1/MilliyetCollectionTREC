<DOC>
<DOCNO> 187221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sondun08.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat kalp krizi geçirmiş .. 
</HEADLINE>
<TEXT>

     Filistin lideri Yaser Arafat'ın geçen hafta hafif bir kalp krizi geçirdiği ve halkta ''paniğe yol açmamak için'' haberin duyurulmadığı ileri sürüldü. 
     İngiliz The Guardian gazetesinde, Arafat'a yakın bir kaynağa dayandırılan haberde, Filistin liderinin hafif bir kalp krizi geçirdiği, kendisinin doktor tavsiyelerini yerine getirdiği ve endişe edilecek birşey olmadığı belirtildi. 
     Gazetenin, Arafat'ın kalp krizi geçirdiğinin hangi nedenle açıklanmadığı sorması üzerine, Filistin liderine yakın yetkilinin, ''İsrail'in Arafat'ı tehdit ettiği bu kritik dönemde halkta paniğe yol açmamak için sessiz kalındığını'' yanıtını verdiği kaydedildi. 
     The Guardian'a göre, İsrail Dışişleri Bakanlığı yetkilisi Jonathan Peled, ''Onun işini doğa görürse, bu bize daha çok uyar. Ama Arafat 9 canlı bir kedidir ve onun bütün canlarını kullandığını sanmıyoruz'' derken, başta bir yerde tedavi olmasına ilişkin olarak da, ''İsrail hükümeti Arafat'ın gittiğini görmekten memnun olur, ama dönüşüne izin verme ihtimali çok düşük'' ifadesini kullandı. 
     Gazete de, Arafat'ın karargahının bulunduğu Ramallah'tan başka bir yerde tedavi görmeye gereksinim duyması halinde, büyük olasılıkla Mısır ya da Ürdün'e gideceğini, ancak bunun da İsraillilerin kendisine Batı Şeria'ya dönme izni vermesine bağlı olduğu yorumunda bulundu. 
     
</TEXT>
</DOC>
