<DOC>
<DOCNO> 150592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/guncel/gun01.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük'ü kent meclisi yönetecek 
</HEADLINE>
<TEXT>

ABD, Kerkük'te Kürtler, Türkmenler, Asuriler ve Araplardan oluşan bir kent meclisi oluşturdu. Meclis düzeni sağlarsa yerel seçim yapılacak... 
     NAMIK DURUKAN Kerkük 

     Kerkük'te yaşayan etnik grupların temsilcileri dün valilik binasında ABD'nin Kerkük sorumlusu Albay Schouts başkanlığında toplandı. Toplantıda kenti yönetmek için KDP ve KYB'den toplam 6, Türkmenler, Asuriler ve Araplardan da 6'şar kişinin katılımıyla 24 kişilik yerel meclis oluşturulması kararı alındı. İlk toplantısını pazar günü yapacak olan yeni meclisin düzeni tamamen sağlaması halinde Kerkük'te yerel seçimlere gidilmesi ve seçilecek temsilcilerin yönetimde yer alması kararı benimsendi. 
     
     'BU HÜKÜMET DEĞİL' 
     Washington Post'un haberine göre, ABD'nin Kuzey Irak'taki güçlerinin komutanı Tuğgeneral James Parker da Kerkük'teki yeni oluşum hakkında "Bu bir hükümet değil. Geçici bir oluşum. Hükümet ileriki bir zamanda kurulacak" dedi. Kerkük'teki yönetimin kime verileceği konusunda da tartışmalar sürerken, KDP, KYB ve Araplar kente birer vali atadı. Türkmenlerin temsilcisi Mustafa Kemal Yayçırlı ise Türk irtibat subaylarının, Kerkük'teki olayları "münferit" olarak rapor etmesini, "Subayların kendi düşünceleri" diye değerlendirdi. 
     


GÜNCEL 


















</TEXT>
</DOC>
