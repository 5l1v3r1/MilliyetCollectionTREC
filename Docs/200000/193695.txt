<DOC>
<DOCNO> 193695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/yazar/okur.html </URL>
<DATE> 2003/11/06/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
Uğur Bayar BAT'a danışman oldu 
</HEADLINE>
<TEXT>

   
   Tekel Tütün, Tütün Mamulleri, Tuz ve Alkol İşletmeleri AŞ. Tam 141 yıllık bir kuruluş. 
   Satış hacmi itibariyle Türkiye sigara pazarının yüzde 61'ini, alkollü içeceklerde yüzde 95'ini, şarapta ise yüzde 14'ünü elinde tutuyor. 
   
   GSMH'nin yüzde 1.7'si 
   Türkiye'nin en büyük tütün ihracatçısı. 2002 yılında 74 milyon dolarlık bir tütün ihracatı gerçekleştirmiş durumda. 
   2002 yılı karı 303.8 trilyon lira. Türkiye GSMH içindeki payı yüzde 1.7. Sadece Hazine, toplam vergi ve fon geliri olarak Tekel kanalıyla yüzde 4.4'lük bir payı alıyor. Tekel, "tütün, içki, tuz" olmak üzere tam 71 markanın üretimini, 190 markanın satışını gerçekleştiriyor. 
   
   Türkiye'nin 9. şirketi 
   Yine aynı Tekel, 500 büyük şirket sıralamasında dokuzuncu sırada yer alıyor. Dünyanın 5'inci büyük sigara üreticisi, Avrupa'nın en büyük 30 alkollü - alkolsüz içki üreticisi arasında yarışıyor. 
   Vergi borçları bir yana Tekel, rekabet ettiği yerli yabancı tüm şirketlerin iştahını kabartıyor. Tekel, sigara ve alkollü içecekler bölümü için ayrı ayrı teklif alıyor. 
   Biz, rotamızı sigara bölümüne çeviriyoruz. 
   Tekel'in Yönetim Kurulu Başkanı aynı zamanda Özelleştirme İdaresi Başkanı Metin Kilci. Tekel'in danışman şirketi de bildik Citigroup. 
   Hal böyle olunca gelen teklifte, kıran kırana rekabet de önem kazanıyor. Tekel sigara özelleştirmesindeki onca kalabalık sayıya rağmen biz iki şirkete odaklanıyoruz. 
   British American Tobacco BAT , Japan Tobacco İnternational JTI . 
   British American Tobacco 17 şirketin girdiği ve iki firmanın teklif verdiği bu arenaya iddialı girdi ama ipi göğüsleyemedi. Yurtdışında BAT ve JTI sinerji yaratıyor. Yurtdışı işbirliği var. İhale öncesi 'aynı olay Tekel özelleştirmesine sıçramaz mı ' sorusu gündemdeydi. Bu nedenle BAT'ın ne yapacağı da merak ediliyordu. 
   Özelleştirme idaresi'nin eski Başkanı Uğur Bayar, BAT'ın danışmanıydı. 
   
   Transferler yaptı 
   BAT, ihale öncesi agresif ve iddialı bir görünüm çizdi. Kendisine danışmanlık şirketi kuran ve uzun yıllar Tekel özelleştirmesine kafa yormuş Uğur Bayar'ı danışman seçmişti. Pekin Bayar danışmanlık şirketi olanca hızıyla bu işe asılmıştı. 
   Tabii BAT'a bu çalışma yetmemiş. ÖİB'de sigara özelleştirmesinde çalışmış Aysun Cengiz'i BAT Özelleştirme Satın Alma Grup Sorumlusu olarak aylar öncesinden transfer etmiş. 
   Diyeceksiniz ki liste bu kadar mı Değil değil... 
   
   Eski başkan danışman 
   Öncelikle danışmanlık yapılmasına karşı değiliz, ama bizzat özelleştirmede çalışıp özelleştirmeden şirket satın almak isteyen şirketlere danışmanlık yapmayı etik açıdan doğru bulmuyoruz. 
   Ve bu konuyu özelleştirme konusundaki hassasiyeti nedeniyle Özelleştirme İdaresi Başkanı Metin Kilci'nin dikkatinize sunuyoruz. 
   Pekin Bayar Danışmanlık şirketinin iki ortağından biri olan Uğur Bayar'ı aradık. Yurtdışındaymış. 
   Acaba kendi döneminde eski bir başkan en önemli özelleştirmelerden biri olan Tekel'e böyle danışmanlık yapsaydı tavrı ne olurdu 
   
      
   
</TEXT>
</DOC>
