<DOC>
<DOCNO> 177400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/yazar/yilmaz.html </URL>
<DATE> 2003/08/22/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Seda Sayan'ın adresi var mı 
</HEADLINE>
<TEXT>

   
   Çorum'a indiğimizde tam da Valiliğin halk günü saatlerine denk gelmişiz şehrin ne kadar sorunu varsa aktı geldi önümüze... Modern bir yerleşim yeri Çorum, okuyan canını kurtaracak. Sosyal hayatın çok renkli olduğunu söylemek güç. Kente ilk fast food restoranlar bundan 7 yıl önce, lunapark 5 yıl önce, sinema ise yıl içinde açılmış. Yumurtanın başkenti, leblebinin vatanı Çorum'un zengini kim derseniz, son olarak Naf Naf'ı bünyesine katan tuğlacı - turizmci işadamı Ahmet Hamoğlu'nun ailesini anlatıyorlar... 
   
   'BDDK NİYE UYARMADI ' 
   Çorum'un kadınlarıyla sohbete oturuyorum... Dertlerin ardı arkası kesilmiyor... 
   - Sultan Songül Tarlada günlüğü 5 milyon liraya, o da iş bulursa çalışıyor. 11 yaşındaki çocuğunu ilkokula gönderemiyor. Yeşil Kart muayenede geçerli, ilaç alınmıyor. "Hükümetin adresini, telefonunu bulsam da arasam" diyor. 
   - Döndü Baran Uzanlar'dan Hazine bonosu almış, ne olacağını bilmiyor ve ekliyor "BDDK bizi niye uyarmadı, devletin kağıdını aldık zannediyorduk". 
   - Fatma Karlı Eşi, yevmiyesi 10 milyon liraya inşaatlarda iş bulursa çalışabiliyor, 4 bebeği var ama onlara bakacak gücü yok. 
   
   FAİLİ MEÇHULLER ARTMIŞ 
   Yanıma gelen kadınlardan biri ısrarla Seda Sayan'a ulaşmak istediğini söylüyor. Öyle samimi, öyle içten, öyle çaresizdi ki. 8 yıllık evliymiş ve eşi bir kez ameliyat olmasına rağmen çocuk sahibi olamamışlar. Sayan kısırlık tedavisi için yardımcı oluyormuş. 
   Dibinde ot bitmeyen elektrik direklerine "turuncu palmiye" ilgisi gösterenlere umut dağıtmak hiç de zor değil. Yeter ki ucunda ölüm olmasın ama o da var Çorum'da son 1 - 1.5 ayda faili meçhul cinayetler artmış. 
   
      
   
</TEXT>
</DOC>
