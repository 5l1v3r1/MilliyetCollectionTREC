<DOC>
<DOCNO> 169665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/siyaset/asiy.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Açıklama' krizi 
</HEADLINE>
<TEXT>

Ankara, Washington'un onayını beklemeden ortak açıklamayı duyurdu. ABD, 'Bizim açımızdan değerlendirme sürüyor' dedi 
     UTKU ÇAKIRÖZER Ankara 

     Süleymaniye baskınını araştırmak amacıyla kurulan Türk - Amerikan ortak komisyonu, çalışmalarını arkasında yeni bir kriz bırakarak noktaladı. Genelkurmay Başkanlığı, komisyonun Türk ve Amerikalı başkanları olan iki korgeneralin imzaladığı belgeyi, ABD yönetiminin siyasi onayını beklemeden kamuoyuna "ortak açıklama" olarak duyurunca Washington'la beklenmeyen bir onay krizi yaşandı. Washington belgeyi dün onaylamazken, ABD Dışişleri Bakanlığı Sözcüsü Richard Boucher, metin için "bizim açımızdan değerlerlendirme sürüyor" dedi. 
     
     'Onaylatın' 
     Genelkurmay Başkanlığı önceki akşam ABD Avrupa Kuvvetleri Komutan Yardımcısı John Sylvester ile Genelkurmay Harekat Başkanı Köksal Karabay'ın imzalarıyla nokta konulan ortak metnin Türk hükümeti tarafından onaylandığı ve dün sabah kamuoyuna duyurulacağını ABD heyetine iletti. Kulislere yansıyan bilgilere göre, ABD heyetinin başı Sylvester "Ben imzaladım ama belgenin Washington'dan siyasi onay alması lazım" diyerek duyuru için ABD'nin siyasi onayının beklenmesini istedi. Ancak Genelkurmay İkinci Başkanı Orgeneral Yaşar Büyükanıt'tan "Şimdi bizde akşam, sizde sabah. Yarın burada sabah olana kadar bu onayı alın. Türk kamuoyunda büyük beklenti var. Biz yarın dün sabah açıklamayı yapacağız" karşılığını aldı. ABD'de mesai saati bitene kadar onay gelmeyince dün sabah Amerikan tarafı, onayın akşama kadar alınacağını belirterek bir süre daha beklenmesini istedi. Ancak Genelkurmay Başkanı Orgeneral Hilmi Özkök ek süre talebini kabul etmeyerek metnin kamuoyuna duyurulması talimatını verdi. Dün geceyarısı Milliyet'e değerlendirmede bulunan bir ABD yetkilisi, belgenin bugün onaylanmasını beklediklerini belirterek, "Siyasi onayı alınana kadar ABD hükümeti açısından bu belgenin hiçbir geçerliliği ve bağlayıcılığı yok" dedi. 
     
Gül Olmaması gerekiyordu      MUSTAFA İSTEMİ 

     Dışişleri Bakanı Abdullah Gül, Irak'ta Türk askerlerinin gözaltına alınmasını "Türkiye'ye karşı olmaması gereken bir yanlışlık" olarak değerlendirdi. Gül, AKP grup toplantısında, Süleymaniye'de meydana gelen olayı "müessir" olarak tanımladı. 
     

</TEXT>
</DOC>
