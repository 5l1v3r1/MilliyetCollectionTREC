<DOC>
<DOCNO> 185826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sonspo26.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada Cumhurbaşkanlığı Kupası maçları İstanbul'da.. 
</HEADLINE>
<TEXT>

     Basketbolda, erkekler ve bayanlarda Cumhurbaşkanlığı Kupası maçlarının İstanbul'da oynanacağı açıklandı. 
     Basketbol Federasyonu'ndan alınan bilgiye göre, Cumhurbaşkanlığı Kupası'nda erkeklerde geçen sezonun lig şampiyonu Efes Pilsen ile Türkiye Kupası sahibi Ülkerspor karşı karşıya gelecek. İki takım arasındaki karşılaşma, 8 Ekim Çarşamba günü saat 19.00'da Abdi İpekçi Spor Salonu'nda yapılacak. 
     Geçen sezon Türkiye Bayanlar Basketbol Ligi'ni şampiyon tamamlayan ve Türkiye Kupası'nı da müzesine götüren BOTAŞ Spor ile kupa finalisti Erdemirspor arasındaki Cumhurbaşkanlığı Kupası maçı da aynı gün ve aynı salonda saat 16.45'te başlayacak. 
     
     BİLET FİYATLARI BELLİ OLDU 
     Kupadaki BOTAŞ Spor-Erdemirspor ve Efes Pilsen-Ülkerspor maçlarının bilet fiyatları da belirlendi. 
     Basketbolseverler, Abdi İpekçi Spor Salonu'ndaki maçların biletlerini 1. kat için 9 milyon, 2. kat için de 6.5 milyon liraya Biletix gişelerinden alabilecekler. 
     
</TEXT>
</DOC>
