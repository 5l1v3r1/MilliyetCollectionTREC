<DOC>
<DOCNO> 169249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/yasam/yas08.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Grizu faciası 3 ölü, 2 yaralı 
</HEADLINE>
<TEXT>

     Zonguldak'ın Gelik beldesi dün yine grizu patlamasıyla sarsıldı. Zontaş A.Ş.'ye ait kömür ocağında gaz sıkışması sonucu meydana gelen patlamada üç madenci ölürken ikisi de yaralandı. 
     Ayiçi Mevkii'nde Yusuf Günay'a ait ocakta işçilerin çıkışına yarım saat kala 700 metre derinlikte grizu patlaması oldu. Cehenneme dönen ocakta işçiler bir anda kendilerini alev topunun içinde buldu. Yılmaz Keçe ve Muhammet Dereli kaçarak dışarı çıkmayı başardı. Keçe'nin durumunun ağır olduğu bildirildi. Mithat Yalçın, Ramazan Ece ve Ertuğrul Fidan ise ocakta mahsur kaldı. Kurtulan iki işçi hastaneye kaldırılırken diğer işçiler arkadaşlarını kurtarmak için madene girdi. Kısa sürede Yalçın'ın cesedine ulaşan ancak diğer arkadaşları için çaba gösteren işçilerden dördü metan gazından zehirlendi. Madencileri, diğer arkadaşları ocak ağzına taşıdı. Türkiye Taşkömürü Kurumu ekibi, 21.30'da Ece ve Fidan'ın kömürleşmiş cesetlerini çıkardı. Zonguldak Valisi Yavuz Erkmen, patlamanın ocakta içilen sigaradan kaynaklandığı yönünde bilgi aldığını söyledi. 
     

</TEXT>
</DOC>
