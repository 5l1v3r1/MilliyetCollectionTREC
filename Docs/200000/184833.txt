<DOC>
<DOCNO> 184833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sontur12.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Profesör maaşı Türkiye'de 1406, ABD'de 20 bin dolar 
</HEADLINE>
<TEXT>

     Türk Eğitim-Sen'in yaptığı araştırmada, bir öğrencinin üniversiteye ilk adım atmasının maliyetinin en az 827 milyon lira, en fazla 1 milyar 400 milyon lira olduğu kaydedildi. 
     Türk Eğitim-Sen'den yapılan yazılı açıklamada, 9 ildeki 17 üniversitede öğretim üyeleri ve öğrencilerin ekonomik durumları üzerinde yapılan araştırmada çarpıcı sonuçların ortaya çıktığı belirtildi. 
     Buna göre, başka bir ilden gelip de üniversiteye kayıt yaptıracak bir öğrencinin yurt, yol, yemek, kitap, ders araç-gereçleri ve harç ücretleri ile birlikte maliyetinin en az 827 milyon lira, en fazla 1 milyar 400 milyon lira olduğu vurgulanan açıklamada, ailesinin ikamet ettiği şehrin dışında öğrenimini sürdüren bir üniversite öğrencisinin aylık temel harcamasının ise 339 milyon lira ile 720 milyon lira arasında değiştiği ifade edildi. 
     Açıklamada, üniversitelerde görev yapan öğretim üyelerinin ekonomik durumlarının da iyi olmadığı kaydedilerek, Türkiye'deki devlet üniversitelerinde görev yapan kıdemli bir profesörün maaşının 1406 dolar, ABD'deki profesörün 10-20 bin dolar, Avrupa Birliği AB ülkelerinde ise 9-18 bin euro civarında olduğu bildirildi. 
     Açıklamada, 1. derecedeki doçentin Türkiye'de 949 dolar, ABD'de 5-12 bin dolar, AB'de 6-11 bin euro, 1. derecedeki öğretim görevlisinin ise Türkiye'de 593 dolar, ABD'de 6-8 bin dolar, AB'de de 5-8 bin 500 euro civarında aylık ücret aldığı kaydedildi. 
     
</TEXT>
</DOC>
