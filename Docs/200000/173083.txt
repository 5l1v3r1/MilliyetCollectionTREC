<DOC>
<DOCNO> 173083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/ekonomi/eko06.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD kredisinde engel görünmüyor 
</HEADLINE>
<TEXT>

   Babacan, ABD'den alınması öngörülen 8.5 milyar dolarlık kredide sorun olmadığını ve görüşmelerin üç ay içinde biteceğini söyledi 
      EKONOMİ SERVİSİ 
   
   Devlet Bakanı Ali Babacan, Meclis'te yasalaşması gereken başta sosyal güvenlik olmak üzere bazı konuların tahminlerden biraz daha fazla vakit aldığını belirterek, 1.5 aylık bir gecikmeyle 5. gözden geçirmeyle ilgili bütün koşulların yerine getirildiğini belirtti. 
   NTV'nin sorularını yanıtlayan Babacan, Dünya Bankası'yla da üç yıllık yeni bir döneme girmek için Ülke Destek Stratejisi Programı yapmaya başladıklarını da kaydederek, program çerçevesinde 4.5 milyar dolarlık bir kredi temininin söz konusu olduğunu bildirdi. 
   
   'İhtiyatlı davranıyoruz' 
   ABD'den alınması öngörülen 1 milyar dolar hibe veya 8.5 milyar dolarlık kredi paketine de değinen Babacan, bunun için 5. gözden geçirmenin tamamlanması ile 6. gözden geçirmenin başlaması arasındaki üç aylık sürede kasım ayına kadar , farklı bir gelişme olmaması halinde müzakerelerin tamamlanacağını anlattı. 
   Babacan, şu ana kadar yaptıkları bütün çalışmalarda, 2003, 2004, 2005 yılları için yaptıkları finansman hesaplamalarında ABD'den sağlanabilecek kredinin hiç hesaba katılmadığını bildirdi. Babacan, "Şu an bu kredinin önünde bir engel görünmüyor. İhtiyatlı olmada fayda görüyoruz. 8.5 milyar dolarlık krediyi yok sayıyoruz, ta ki kasamıza girene kadar" dedi. 
   ABD'den alınması öngörülen 8.5 milyar dolarlık kredi paketinin tek bir kalemde değil, belli bir zaman dilimi içinde geleceğini anlatan Babacan, kesin bir ödeme planı ve tarihe bağlanmadan bu krediyi hiçbir hesapta dikkate almayacaklarını vurguladı. 
   
   'IMF'den kredi almak bir hastalık işareti'    Babacan, bundan sonraki gözden geçirme hedeflerinde hükümetin programı konusunda herhangi bir şüpheye gerek olmadığını belirterek, "Ne yapacağımız belli artık" dedi. Babacan, 6. gözden geçirmenin ekim sonu, kasım başı gibi, 7. gözden geçirmenin de aralık sonu ocak başı gibi olmasını belirlediklerini söyledi. Babacan, "Kredi kullanmak normal bir durum değil, bu bir hastalık işareti. Biz en kısa zamanda tekrar yeni stand - by düzenlemesine gerek kalmadan normal piyasalardan Türkiye'yi borçlanabilir hale getirmek istiyoruz" dedi. 
   Babacan, 2.3 katrilyon liralık açığın yapılan projeksiyonlarda oluşacağını öngördükleri bir açık olduğunu belirtti. Babacan, açığı oluşmadan kapatmak için tedbir aldıklarını söyledi. 
   
   'Onlar da İmar'daki gelişmeleri takip ediyor'    Babacan, bankalarla ilgili çalışmaları BDDK'nın yürüttüğünü hatırlatarak, çalışma ve incelemelerin devam ettiğini, herhangi bir bankayla ilgili kaynak gerektiğinde de çok standart bir süreç ve işlem bulunduğunu, buna göre gereğinin yapılacağını söyledi. İmar Bankası'nın ek maliyet getireceği olasılığının IMF ile görüşülüp görüşülmediği sorusuna da Babacan, bu konunun çok ön planda olmadığını kaydetti. Babacan, "Ama gelişmeleri takip ediyorlar. BDDK'nın şu anda yaptığı çok titiz ve detaylı bir çalışma var. Onun sonucunu bekliyoruz. Bu konular üzerinde, genel dengeler göz önünde bulundurularak ve mutlaka titiz bir şekilde çalışılacak" dedi. 
   
   
</TEXT>
</DOC>
