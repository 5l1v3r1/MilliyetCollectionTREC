<DOC>
<DOCNO> 158196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sondun03.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un kızının okulu Yale Üniversitesi'nde bomba.. 
</HEADLINE>
<TEXT>

     ABD'nin Connecticut Eyaleti'nin New Haven kentindeki Yale Üniversitesi'nde bir patlama meydana geldi. Şiddetli patlamaya, bir bombanın yol açtığı bildirildi. 
     Boş bir sınıfta meydana gelen patlama sonucu can kaybı ve yaralanan olmadığını belirten üniversite yetkilileri, bombanın patladığı saatte Hukuk Fakültesi binasında kimsenin bulunmamasının faciayı önlediğini kaydettiler. 
     Amerikan Federal Soruşturma Bürosu FBI yetkilileri de, bombayı kimin yerleştirdiği konusunda şimdilik herhangi bir bulgu elde edilemediğini belirterek, eylemin arkasında uluslararası bir örgüt bulunup bulunmadığının bilinmediği bildiriler. 
     Yetkililer, patlamayla ilgili soruşturmanın her türlü olasılık göz önünde bulundurularak sürdürüldüğünü belirttiler. 
     ABD Başkanı George Bush'un da mezun olduğu ünlü üniversitede, kızlarından Barbara ise ilk yılını tamamlamak üzere bulunuyor. 
     Yale Üniversitesi'nde, 1993'te patlayan bir bomba Profesör David Gelernter'in ağır şekilde yaralanmasına neden olmuştu. Bundan sonra ''Yalnız Bombacı'' lakaplı Theodore Kaczynski, bu saldırı ve 1978 ile 1995 yılları arasında 3 kişinin ölümü ve 20'den fazla kişinin de yaralanmasına neden olan başka saldırılardan suçlu bulunarak cezaevine konulmuştu. 
     ABD'nin New York, Washington ve Boston kentlerinde olası bir terör saldırısı endişesiyle güvenlik önlemlerinin azamiye çıkarıldığı bir sırada meydana gelen patlama nedeniyle, Yale Üniversitesi yerleşkesine terörle mücadele timleri gönderildi. 

     
</TEXT>
</DOC>
