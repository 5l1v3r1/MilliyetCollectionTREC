<DOC>
<DOCNO> 156004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sonspo04.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Gençlerbirliği maçı hazırlıklarına yarın başlayacak... 
</HEADLINE>
<TEXT>

     Deplasmanda Adanaspor'u yenerek Birinci Süper Lig'in son 3 haftasına lider giren Beşiktaş, 17 Mayıs Cumartesi günü yapacağı Gençlerbirliği maçının hazırlıklarına yarın başlayacak. 
     Adanaspor maçı sonrası teknik direktör Mircea Lucescu'nun verdiği izinle, bugünü dinlenerek geçiren siyah-beyazlılar yarın öğleden sonra BJK Nevzat Demir Tesisleri'nde biraraya gelecek, akşam saatlerinde de Gençlerbirliği maçının ilk antrenmanını yapacak. 
     Bu arada Adanaspor maçı sonrası omzunda ağrı olan Ahmet Dursun ile dizinde hafif bir şişlik bulunan Federico Giunti'nin yarın yapılacak kontrollerden sonra durumlarının açıklık kazanacağı öğrenildi. 
     Kulüp doktoru Ayhan Optur, Ahmet Dursun'u kontrolden geçirdiklerini, yarın bir kez daha muayene edeceklerini, Giunti'nin ise ekleminde herhangi bir sorununun bulunmadığını ifade ederek, ''2 futbolcumuzun da sakatlıkları çok ciddi değil'' dedi. 
     
</TEXT>
</DOC>
