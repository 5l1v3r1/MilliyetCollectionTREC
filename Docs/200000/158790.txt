<DOC>
<DOCNO> 158790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/spor/spo05.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
EROĞLU ALTINA DOĞRU 
</HEADLINE>
<TEXT>

50. Avrupa Grekoromen Güreş Şampiyonası'nda 60 kiloda mücadele eden güreşçimiz finale kaldı. Rakiplerine yenilen Serkan Özden ve Fatih Bakır ise bronz maçına çıkacak 
     Rakiplerini dağıttı 
     BELGRAD'DA devam eden 50. Avrupa Grekoromen Güreş Şampiyonası'nda 60 kilodaki temsilcimiz Şeref Eroğlu adeta fırtına gibi esti, üç rakibini de yenerek finale yükseldi. Letonyalı'yı 11 - 0 teknik üstünlükle geçen Eroğlu, ardından Gürcü'yü 4 - 1, Beyaz Rus'u 4 - 3 devirdi ve finale adını yazdırdı. Şeref Eroğlu finalde Ukraynalı Armen Vardanyan ile karşılaşacak. Yarı final maçlarını kaybeden Serkan Özden ile Fatih Bakır ise bugün bronz mücadelesi yapacak. 
     
     Şansal köpürdü 
     74'TE mindere çıkan Serkan Özden, Polonyalı'yı 4-0, Sırp'ı 3-0 yendi, yarı finalde Rus'a 6-1'le teslim oldu. 120'de Fatih Bakır, İsrailli'yi 2-1'le geçti ancak ardından Macar'a 3-0 yenilince final şansını kaçırdı. Çeyrek finalde 55'te Bayram Özdemir Ukraynalı'ya 9-6, 84'te Nazmi Avluca da Gürcü'ye 4-0 yenilerek elendi. Avluca'nın maçına milli takım heyeti itiraz etti. İtiraz reddedilince Federasyon Başkanı Osman Şansal, tribünden inerek masa hakemleri ile tartıştı. Maçın Rus hakemi de Şansal'ı FİLA'ya şikayet etti. 
     
Taşçı'ya yeni ceza kapıda      2000 yılı Kırkpınar Yağlı Güreşleri'nin dopingli başpehlivanı Ahmet Taşçı, 2 yıllık cezası sona ermeden 33. Kepez Yağlı Güreşleri'ne katıldığı için yeniden ceza kuruluna sevk edilecek. 1 yıl müsabakalardan men cezası bulunan Taşçı, Kepez'de başpehlivanlığı kazanmıştı. GSGM Müdürü Mehmet Atalay, konuyu incelemeye aldıracağını belirterek, "Gereken ne ise o yapılacak. Bir sporcunun cezası bitene kadar yarışmalara katılması mümkün değil" dedi. 
     

</TEXT>
</DOC>
