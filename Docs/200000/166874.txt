<DOC>
<DOCNO> 166874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sonspo03.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da geceyarısı operasyonu Okan Yılmaz kaldı... 
</HEADLINE>
<TEXT>

     Bursaspor'un gol kralı futbolcusu Okan Yılmaz, dün geceyarısı gerçekleştirilen görüşmede, kulüpte kalması konusunda ikna edildi. Kulüp mali asbaşkanı Erkan Körüstan, ''Okan ile 2 yıllığına anlaştık'' dedi. 
     Alınan bilgiye göre, dün öğle saatlerinde Vakıfköy Orhan Özselek Tesisleri'nde transfer komitesiyle yaptığı uzun süren görüşme sonunda, ''Peşinatta anlaşamadık. Bursaspor'dan ayrılıyorum'' diye açıklama yaparak toplantıdan ayrılan Okan Yılmaz ile geceyarısı yeniden biraraya gelindi. Gece geç saatlere dek süren görüşmelerin ardından maddi konulardaki pürüzleri ortadan kaldıran yöneticiler, Okan ile uzlaşmaya vardılar. 
     Kulüp mali asbaşkanı Körüstan, genç golcünün 2 yıl daha yeşil-beyazlı formayı giyeceğini söyledi. Teknik direktör Gheorghe Hagi'nin de Okan'ın takımda kalmasını istediğini ifade eden Körüstan, ''Biz Okan'ı takımda tutabilmek için sınırlarımızı zorladık. Zor da olsa anlaşmaya vardık. Okan, bugün Bursaspor ile 2 yıllığına sözleşme yenileyecek'' diye konuştu. 
     Okan Yılmaz, Fenerbahçe Galatasaray ve Trabzonspor'un da transfer listesinde bulunuyordu. 
     Bursaspor, gol kralı futbolcusu Okan Yılmaz ile yarın sözleşme imzalayacak. 
     
     YARIN SÖZLEŞME İMZALIYOR... 

     Bursaspor Kulübü Basın Sözcüsü Dr.Sedat Kaya, takımda kalması için ikna ettikleri Okan ile bugün yapmayı planladıkları imza töreninin, evraklarının yetişmemesi nedeniyle yarına kaldığını bildirdi. 
     Okan'ın menajeri Ali Ekber Güven ise yeşil-beyazlı kulübün Okan görkemli bir tören düzenlemek istediğini belirterek, ''Bursaspor, Okan için krallara layık bir tören düzenlemek istiyor. Okan, sanıyorum yarın saat 12.00'de kendisini yeşil-beyazlı renklere bağlayan sözleşmeyi imzalayacak'' dedi. 
     

     
</TEXT>
</DOC>
