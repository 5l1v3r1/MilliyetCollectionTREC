<DOC>
<DOCNO> 176006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur31.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet ile sendika temsilcileri 21 Ağustos'ta biraraya gelecek 
</HEADLINE>
<TEXT>

     Türkiye Kamu-Sen Genel Başkanı Bircan Akyıldız, kamu çalışanlarının şu anda yüzde 18 oranında alacağının söz konusu olduğunu belirterek, bunu göz ardı ederek, 2004 yılı ile ilgili görüşmelere başlamanın çok doğru olmayacağını söyledi. 
     Devlet Bakanı ve Başbakan Yardımcısı Mehmet Ali Şahin'in başkanlığındaki Kamu İşveren Kurulu üyeleri ile biraraya gelen Türkiye Kamu-Sen ve KESK genel başkanları, toplantı sonrası gazetecilere açıklamada bulundu. Bircan Akyıldız, taleplerini Kamu İşveren Kurulu'na sunduklarını, öncelikle yoksulluk sınırının altında ücret alan 1 milyonun üzerindeki kamu çalışanının, 2003 yılında gasp edilmiş haklarının iade edilmesini istediklerini ve bunda ısrarcı olduklarını bildirdi. 
     Akyıldız, Başbakan Yardımcısı Şahin'in, toplu görüşme sürecinin 2004 yılıyla ilgili haklarla sürdürülmesi gerektiğini, bunun dışındaki bir konunun toplu görüşmenin gündeminde olmadığını kendilerine söylediğini anlattı. 2002 yılı toplu görüşmeleri sonucunda ortaya çıkan Uzlaştırma Kurulu metninin uygulanması konusundaki ısrarlarını sürdürdüklerini vurgulayan Akyıldız, Kamu İşveren Kurulu'nun, taleplerini değerlendirmek üzere çalışmaya başlayacağını ve 21 Ağustos Perşembe günü saat 10.00'da yeni bir toplantı yapacaklarını söyledi. 
     Akyıldız, Özellikle asgari yaşam standardını esas alan bir ücret sistemine geçişin sağlanabilmesinde ısrarcı olduklarını Kamu İşveren Kurulu'na aktardıklarını belirterek, şöyle konuştu 
     ''Bütçe hedeflerinden kamu çalışanlarına ayrılan payın genişletilebilmesi için gayret sarf edilmesini önerdik. Kamu İşveren Kurulu bize, bir rakam sunmadı. 2002 yılında ortaya çıkan Uzlaştırma Kurulu Raporu'na göre, 2003 yılının ilk altı ayında yüzde 15, ikinci altı ayında yüzde 10 olmak üzere, kümülatif yüzde 28'lik ücret artışı yapılmalıydı. Maalesef bu yüzde 10 civarında gerçekleşti. 
     Şu anda kamu çalışanlarının yüzde 18 alacağı söz konusudur. Bunu göz ardı ederek 2004 yılıyla ilgili görüşmelere başlamak, bizce çok doğru olmayacaktır. Siyasi irade bu konudaki görüşünü toplu görüşme masasına taşımalıdır. Samimiyetin ilk göstergesi, 2003 yılına ilişkin kayıpların görüşülmesidir. Bunun görüşülmemesi halinde, toplu görüşme süreci tıkanma meyline girecektir.'' Akyıldız, bugün başlayan toplu görüşme sürecini, 1,5 milyon liranın üzerideki asgari geçim standardının esas olacağı bir sisteme geçilmesi için fırsat olduğunu düşündüklerini sözlerine ekledi. 
     
     ''İNSANCA YAŞAYABİLECEK BİR ÜCRET'' 
     KESK Genel Başkanı Sami Evren de, toplu görüşme sürecinin 15 milyondan fazla insanı ilgilendirdiğini, görüşmede taleplerini Başbakan Yardımcısı Şahin'e ilettiklerini söyledi. 
     Kamu çalışanlarına mutlak şekilde siyaset hakkı tanınması ve 4688 sayılı Kamu Çalışanları Sendikaları Yasası'nın yeniden ele alınmasına ilişkin taleplerini Şahin'e aktardıklarını bildiren Evren, Şahin'in ise bu konuların toplu görüşmeleri ilgilendirmediğini söylediğini belirtti. 
     Evren, bu 2 konu görüşülmeden sağlıklı bir toplu görüşmenin olanaklı olmadığını Başbakan Yardımcısı Şahin'e ifade ettiklerini kaydederek, şöyle konuştu 
     ''Kamu çalışanlarının insanca yaşayacağı bir ücretin mutlaka tespit edilmesi gerekiyor. Devletin imkanları, istikrar gibi programlarla karşılaşmak istemediğimizi, karşımıza taleplerimizi değerlendirecek bir kurulun oturması gerektiğini söyledik. Ancak, bugün hem Maliye Bakanlığı hem de Hazine yetkililerinin hiçbir hazırlık içinde olmadıklarını gördük. Komisyon kurulması önerildi, reddettik. 21 Ağustos Perşembe günkü toplantıya Hazine ve Maliye Bakanlığı temsilcilerinin, kamu çalışanlarına yönelik yapılacak bir zamma ilişkin öneri getirmesini umuyoruz. Aksi takdirde, kamuoyunu oyalamaya, binlerce insanı beklenti için sokmaya niyetimiz yok. KESK olarak startı verdik, 19'unda yürüyüşe başlıyoruz. 23'ünde Ankara'da binlerce kamu çalışanı bu tepkiyi ortaya koyacaktır. Bütün kamu çalışanlarına sesleniyorum Dayanışma içinde olmamız, birlikte mücadele etmemiz gerekiyor. Birlikte mücadele etmezsek, haklarımızı alamayız.'' 
     
     1.5 MİLYAR MAAŞ TALEBİ 
     Bir soru üzerine, Türkiye Kamu-Sen Genel Başkanı Bircan Akyıldız, taleplerinin, iki çocuklu bir memur için asgari geçim standardı olan 1 milyar 583 milyon lira KESK Genel Başkanı Sami Evren ise taban memur maaşının 873 milyon liraya çıkarılması olduğunu söylediler. 
     Hükümet ile memur sendikaları yetkilileri, bugün başlayan toplu görüşme sürecinde, 21 Ağustos Perşembe günü saat 10.00'da ikinci oturumu gerçekleştirecekler. 
     
</TEXT>
</DOC>
