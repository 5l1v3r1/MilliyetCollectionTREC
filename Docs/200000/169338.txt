<DOC>
<DOCNO> 169338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sonspo11.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Transferde en başarılı takım Fenerbahçe... 
</HEADLINE>
<TEXT>

     Sporseverler, son dönemde atağa kalkan Fenerbahçe'yi transferin en başarılı takımı seçti. 
     Hollandalı Pierre Van Hooijdonk, Brezilyalı futbolcular Fabio Luciano ve Marco Aurelio, İstanbulsporlu Selçuk ve Kartalsporlu Olcan'ı transfer eden Fenerbahçe, ''www.netbul.com'' adlı internet sitesinde yapılan ''En başarılı transferleri hangi takım yapıyor '' şeklindeki ankete katılan 4 bin 294 kişiden, bin 874 kişinin oyunu alarak yüzde 44 , sporseverler tarafından transferin en başarılı takımı olarak gösterildi. 
     Transferin ilk günlerinde Altay'dan Sinan ve Ramazan, Gençlerbirliği'nden Okan Koç, Ahmed Hassan, Galatasaray'dan Emre Aşık, Adanaspor'dan Ümit Aydın ve Çanakkale Dardanelspor'dan Gökhan'ı transfer ederek dikkatleri çeken Beşiktaş, ankette bin 355 oyla yüzde 32 ikinci oldu. 
     Kocaelispor'dan Orhan Ak, Diyarbakırspor'dan Ömer, Sporting Lizbon'dan Prates, eski futbolcusu Hakan Şükür ve Fenerbahçeli Abdullah'ı aldıktan sonra, son olarak Barcelona'nın kaptanı Frank De Boer'ı transfer eden Galatasaray ise 858 oyla yüzde 20 üçüncü sırayı aldı. 
     Ankette Trabzonspor'a ise 207 kişi yüzde 5 oy verdi. 
     
</TEXT>
</DOC>
