<DOC>
<DOCNO> 165791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/yazar/pulur.html </URL>
<DATE> 2003/06/27/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Haydi şimdi desenize 
</HEADLINE>
<TEXT>

     "Vizyonsuz " 
     "Köylü kılıklı " 
     "Giyinmesini bilmez " 
     "Konuşmasını bilmez " 
     "İlkesiz " 
     "Dürüst değil " 
     Bugün bu yakıştırmaları, hakaretleri Şenol Güneş'e yapmak mümkün mü, kim yapabilir 
     Ama Şenol Güneş, Milli Futbol Takımımızı Dünya Kupası'na götürürken, bazıları hiç çekinmeden, hiç sıkılmadan, bunları O'na layık gördüler. 
     
     TAKIM, dünya üçüncüsü oldu döndü, yine bir bahane buldular 
     "Canım, Avrupalı bir takımla karşılaşmadılar ki " 
     Şimdi ne buyuracaklar, Şenol Güneş'in başında olduğu takım, dünya şampiyonu Brezilya ile berabere kaldı, ramak kaldı yeniyordu. 
     
     AMA bahane tükenmez 
     "Adamların takımı eksikti, yıldız oyuncuları yoktu " 
     Peki, bizim takımın eksiği yok muydu 
     Emre neredeydi, Okan neredeydi, İlhan Mansız neredeydi, Nihat neredeydi 
     Hayır, adam bunu görmez, görmek istemez 
     
     GÜNLERDİR görüşlerine inandığımız, futbol yazarlarını, uzmanlarını okuyoruz, hepsi Şenol Güneş'in, Brezilya maçında, ikinci devrede yaptığı akıllı, bilgili değişikliği söylüyor. 
     Bu Şenol Güneş'in "ustalığı"nın ispatıdır. 
     Usta adamlar, ilk kararlarına saplanıp kalmazlar, aksayan yer neresiyse, onu düzeltirler, terziler niye prova yapar, bunun için... 
     
     ŞENOL Güneş için bir bahane de şuydu 
     "Canım, hazır takım buldu " 
     Brezilya maçı bunu da yıktı geçti, bu takım hazır takım değildi, göklere çıkarılan Tuncay, Selçuk, Gökdeniz, Servet, Necati, İbrahim ve diğer gençler Şenol Güneş'in tercihiydi. 
     
     ŞENOL Güneş'le daha bir kere bile yüz yüze gelip, birbirimize "merhaba" dememişizdir, ama "gıyabi" tanışıklığımız eskidir, birkaç kere de yazmışızdır. 
     Şenol, Trabzon'un ve Milli Takımın kalecisi, Milli Takım sıradan bir maça gidiyor, havaalanında soruyorlar 
     "Ne diyorsunuz " diye 
     Şenol, sorunun hakkını veriyor 
     "Futbol oynamaya gidiyoruz, yenersek milli kahraman olmayacağız, yenilirsek de vatan haini değiliz." 
     
     NOT Bu yazı Fransa maçından önce yazılmıştır yensek de, yenilsek de önemli değildir, önemli olan bu takımın geleceğidir. 
     
     

</TEXT>
</DOC>
