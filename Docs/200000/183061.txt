<DOC>
<DOCNO> 183061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/spor/spo04.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mecburen kongre 
</HEADLINE>
<TEXT>

   Trabzonspor'da yönetim içinden başkan çıkarma düşüncesi büyük bir darbe yedi. Kritik zirvede tartışmalar çıktı, zorunlu olarak 26 Ekim'de olağanüstü genel kurul kararı alındı 
      
   Sinirler gerildi 
   BORDO - Mavili yönetimin önceki akşam yaptığı yaklaşık yedi saat süren toplantıdan seçime gitme kararı çıktı. Tesislerde 15 yöneticinin katılımıyla gerçekleştirilen gergin toplantıda sekiz kez dinlenme molası verildi. Oylamada 8 yönetici, 25 Ekim'de "kongre" dedi, 5 üye karşı çıktı, 2 üye çıkan karara destek verdi, ancak imza atmadı. Bu iki üyenin başkanlık için isimlerini ortaya süren Bahri Köse ile Mehmet Öksüzoğlu olduğu öğrenildi. 
   
   Aday enflasyonu 
   ZAMAN zaman sert tartışmaların yaşandığı zirvede Bahri Köse başkanlık için nabız yokladı. Genel Sekreter Yusuf Ziya Yılmaz'ın da ismi öne çıkarken, Mehmet Öksüzoğlu da, "Başkan olabilirim. Ekonomik tüm yükü üzerime alırım" teklifini getirdi. Bölünme nedeniyle isimlere destek çıkmadı, Asbaşkan Erol Tuna da, başkanlık çağrısı gelmemesi nedeniyle adaylara olumsuz tavır takındı. Bahri Köse, "Bir kişiyi aşamadık" ifadesini kullandı. 
   
   Ağaoğlu hazır 
   MEHMET Karnap, son bölümde Tuna'ya hakaret ederek salonu terketti. Bu gelişme görüşleri kongreye kaydırdı. Ahmet Ağaoğlu "Karar olumlu, sorumluluktan kaçmam" derken, Mehmet Ali Yılmaz'ın da tek aday olması halinde seçime gideceği ileri sürüldü. Eski yöneticilerden Kenan İskender, İskender Önal ve Hayrettin Hacisalihoğlu'nun isimleri de gündeme geldi. Kongrelerin vazgeçilmez ismi Mustafa Günaydın'ın da yine aday olacağı belirtildi. 
   
   Samet Aybaba neşteri çıkardı 
   Operasyon var 
   KARADENİZ ekibinin teknik patronu, Çaykur Rizespor maçındaki kötü futbol nedeniyle radikal önlem almaya karar verdi. Samsunspor maçından önce operasyon yapmaya hazırlanan tecrübeli hoca, Yattara'nın yanı sıra sağ kanatta görev alan Emrah'ı da yedeğe çekmeyi düşünüyor. Aybaba'nın savunmanın sağında Tayfun'a yer vereceği öğrenildi. 
   
   Teselli buldular 
   TRABZONSPOR, Samsunspor maçının hazırlıklarını dün akşam basına kapalı bir idmanla sürdürdü ve kampa girdi. Fatih'in de cezasının bitmesiyle takımda sakat Van de Paar dışında eksik oyuncu bulunmuyor. Rize'nin cezalı futbolcu oynattığı için hükmen galibiyet kararının çıkması kötü günler yaşayan takıma teselli verdi. 
   
   Laurent yönetecek 
   UEFA Kupası'nda Trabzonspor'un, İspanya'nın Villarreal takımıyla 24 Eylül'de yapacağı mücadelede Fransız Duhamel Laurent düdük çalacak. 36 yaşında olan Laurent, 1999'dan bu yana uluslararası maçlarda görev yapıyor. Bu arada taraftarlar ve basın mensuplarına İspanya vize alabilmek için Dışişleri Bakanlığı devreye girdi. 
   
   Bütünleşme çağrısı 
   ESKİ başkanlardan Mehmet Ali Yılmaz, genel kurulun "barış kongresi" olması gerektiğinin altını çizdi. Yönetimi eleştiren Yılmaz, "Gidelim mi, kalalım mı tartışmasına girmek çok yanlıştı. Başkanları gitmiş, onlar niye devam etmenin hesabını yapıyorlar Zaten bölünmeler vardı. Şimdi herkesi kucaklayan bir kongre lazım" dedi. 
   
   
</TEXT>
</DOC>
