<DOC>
<DOCNO> 173795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sontur06.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamile kadın sakızdan öldü 
</HEADLINE>
<TEXT>

     Neşet KARADAĞ ADANA, DHA 
     

ADANA'da bir yıl önce evlenen ve ilk çocuğuna hamile olan 24 yaşındaki Figen Karataş, çiğnediği sakızın nefes borusuna kaçması sonucu yaşamını yitirdi. 
     Fabrika işçisi Murat Karataş ile Figen Karataş bir yıl önce birbirlerini severek evlendi. Düğünden sonra Sarıçam Mahallesi 23'üncü Sokak 32 numaralı evde ailesiyle birlikte oturan Murat Karataş, yakınlarının da yardımıyla 2 katlı evlerinin üzerine kendine ev yaptırdı. Murat ve Figen Karataş çifti dış sıvası bile yapılmayan evlerine 3 gün önce eşyalarının büyük bölümünü taşıdı. Bunun mutluluğunu yaşayan Murat Karataş, misafirliğe gelen teyzesi 45 yaşındaki Zübeyde Acar'a evini gösterirken eşi Figen Karataş da banyo küvetinde çamaşır yıkamaya başladı. Karataş uzun süre banyodan çıkmayan eşine bakmaya gittiğinde küvetin üzerine düşmüş halde buldu. Eşi ve yakınları tarafından Devlet Hastanesi'ne götürülen Figen Karataş, doktorların müdahalesine karşın kurtarılamadı. Yakınları Figen Karataş'ın ilk bebeğine hamile olduğunu söyledi. 
     Nöbetçi doktorlar, bil yıllık gelinin nefes borusundan sakız çıkarınca ölümünü şüpheli buldu. Doktorlar, Karataş'ın büyük olasılıkla çiğnediği sakızın nefes borusunu tıkaması sonucu ölmüş olabileceğini söyledi. Doktorlar, "Sakız ölümleri genelde çocuklarda görünür. Büyük insanlarda ise panik halinde ölüm yaşanabilir. Bu olayda da genç kadın sakızın nefes borusuna gitmesiyle paniğe kapılmış olabilir'' dedi. Figen Karataş'ın cesedi kesin ölüm nedeninin belirlenmesi için otopsi yapılmak üzere Adana Adli Tıp Morgu'na kaldırıldı. 
     Polis olayla ilgili soruşturmayı sürdürürken Figen Karataş'ın ani ölümü yakınlarını yasa boğdu. Karataş'ın eşi Murat Karataş polise verdiği bilgide, "Eşim çamaşır yıkıyordu. Ben de teyzeme evimizi gösteriyordum. Banyoda eşimi baygın halde bulduk. Daha önce her hangi bir rahatsızlığı yoktu'' dedi. 
     Figen Karataş'ın babası İsmail Aktaş da kızının severek evlendiğini belirterek, "Mutlu bir yuvaları vardı. Evlerini tamamlamaları için kendilerine 3 milyar lira da para verdim. 3 gün önce evlerine eşyalarını taşıdılar. Olay günü akşam bize geleceklerdi. Doktorlar, çiğnediği sakızın nefes borusuna kaçması sonucu öldüğünü söylediler'' diyerek gözyaşı döktü. 
     Figen Karataş'ın cenazesi otopsi için gerekli parçaların alınmasından sonra Adli Tıp Morgu'ndan alınıp Buruk Mezarlığı'nda gözyaşları arasında toprağa verildi. 
     
</TEXT>
</DOC>
