<DOC>
<DOCNO> 191255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sontur36.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'a Yunan turist akını... 
</HEADLINE>
<TEXT>

     Yunanistan'daki 4 günlük milli bayram tatilini fırsat bilen Yunan turistler, İstanbul'a akın etti. 
     Yunanistan'dan 2 günde toplam 16 uçak dolusu, yaklaşık 2 bin 500 Yunan turist, İstanbul'a geldi. 
     Atatürk Havalimanı'nda Yunan tatilcilerin yarattığı kalabalık zaman zaman izdiham yaşanmasına neden oldu. 
     Yunanistan'daki 28 Ekim Ulusal Günü resmi tatilinin 4 güne çıkarılmasıyla İstanbul'a akın eden Yunan turistler, Fener Rum Patrikhanesi başta olmak üzere İstanbul'un tarihi ve turistik yerlerini gezeceklerini, alış veriş yapacaklarını söylediler. 
     Milli bayram tatilini Türkiye'de değerlendireceği için mutlu olduğunu belirten Dimitri Hristopulos adlı turist, ''Son günlerde 2 ülke arasında yaşanan barış rüzgarlarından faydalanmak istedik. İstanbul'a ikinci gelişim. Daha önce gezemediğim yerleri gezeceğim. Güzel hatıralarla döneceğime inanıyorum'' dedi. 
     
</TEXT>
</DOC>
