<DOC>
<DOCNO> 199042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/soneko43.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖİB, TEKEL Alkollü İçkiler ile ilgili karara itiraz etti... 
</HEADLINE>
<TEXT>

     Özelleştirme İdaresi Başkanlığı ÖİB , Ankara 8. İdare Mahkemesi'nin, Tekel'in Alkollü İçkiler İşletmesinin özelleştirilmesiyle ilgili yürütmeyi durdurma kararına itiraz etti. 
     İdare, geçen hafta Pazartesi günü, yürütmeyi durdurma kararının gerekçesinin yeterli olmadığı gerekçesiyle, Bölge İdare Mahkemesi'ne başvuruda bulundu. 
     Yasal olarak itirazın değerlendirilmesi için 15 günlük süre olduğu belirtilirken, bu sürenin mahkemelerdeki iş yükü nedeniyle bir ayı bulabileceği belirtiliyor. 
     
     REKABET KURULU GÖRÜŞÜ 
     Bu arada, Rekabet Kurulu'ndan bu hafta sonuna kadar, TEKEL'in Alkollü İçkiler İşletmesinin özelleştirilmesinde sakınca olup olmadığına ilişkin görüşün de İdare'ye ulaşması bekleniyor. 
     ÖİB yetkilileri, ihale öncesinde Rekabet Kurulu'nun ön görüşünün olumlu olduğunu hatırlatarak, Kurul'dan tersi yönde bir karar beklemediklerini ifade ediyor. 
     
     ALKOLLÜ İÇKİLERDE EN YÜKSEK TEKLİF 
     Tekel'in alkollü içkiler bölümünün yüzde 100 oranındaki kamu hisselerinin özelleştirilmesi amacıyla açılan ihalede en yüksek teklifi, 292 milyon dolar bedelle Nurol-Limak-Özaltın-Tütsab Ortak Girişim Grubu vermişti. 
     İhale Komisyonu ise gerekli değerlendirmeyi yaparak, en yüksek teklifi veren Nurol-Limak-Özaltın-Tütsab Ortak Girişim Grubu'nun, ''kazanan firma'' olarak Özelleştirme Yüksek Kurulu'na bildirilmesini kararlaştırmıştı. 
     
</TEXT>
</DOC>
