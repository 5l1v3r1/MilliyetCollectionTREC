<DOC>
<DOCNO> 159195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sondun02.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Prensi Charles'ın sevgilisine davet... 
</HEADLINE>
<TEXT>

     İngiltere Veliahtı Prens Charles'ın uzatmalı sevgilisi Camilla Parker Bowles, Kraliçe Elizabeth'in taç giymesinin 50. yıl kutlamalarına davet edildi. 
     Buckingham Sarayı'ndan yapılan açıklamada, Kraliçe Elizabeth'in, Parker'a 2 Haziran'da Westminster Manastırı'nda yapılacak tören için davetiye gönderdiği bildirildi. 
     Törene, Başbakan Tony Blair, İngiliz Milletler Topluluğu liderleri ve oylamayla seçilen bini aşkın sivilin katılacağı belirtildi. 
     Prens Charles ve uzatmalı sevgilisi Camilla Parker Bowles'ın ilişkisi, Parker'ın boşanmış olması ve Charles'ın da, bir kaza sonucu ölümünden önce 1997 yılında Prenses Diana'dan ayrılması nedeniyle eleştiriliyor. Ancak, çift son dönemde kraliyet toplantılarında daha sık boy göstermeye başladı. 
     
</TEXT>
</DOC>
