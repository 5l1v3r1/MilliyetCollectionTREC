<DOC>
<DOCNO> 150502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sonspo14.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA sayı kıralı Tracy McGrady.... 
</HEADLINE>
<TEXT>

     ABD Profesyonel Basketbol Ligi NBA'de 2002-03 ''normal sezonu''nun sayı kralı Orlando Magic'den Tracy McGrady oldu. 
     Orlando Magic'in yıldız oyuncusu Tracy McGrady, maç başına 32.1 ortalamayla ligde ilk kez sayı kralı olurken, Philadelphia 76ers'dan Allen Iverson'un üstüste 2 sezon elde ettiği bu unvanı elinden aldı. Sayı krallığında Los Angeles Lakers'dan Kobe Bryant, 30 ortalamayla ikinci, Iverson 27.6 ortalamayla 3. oldu. 
     Detroit Pistons'dan Ben Wallace, 15.4 ortalamayla üstüste 2. sezon ribaunt krallığını kazanırken, 13 olan geçen yılki ortalamasından daha iyi bir derece elde etti. Wallace, aynı zamanda 1996-97 sezonunda 16.1'lik bir derece yapan Dennis Rodman'dan sonra en iyi ortalamayı gerçekleştirdi. 
     New Jersey Nets'den Jason Kidd, 8.9 ortalamayla asist kralı olurken, son 5 yılda 4. kez bu unvanı elde etti. Kidd, diğer yıllarda Phoenix Suns forması altında bu dereceleri kazanmıştı. 
     2 sayılık şut yüzdesinde Chicago Bulls'tan Eddy Curry, yüzde 58.5 ile Los Angeles Lakers'dan Shaquille O'Neal'ın 5 yıl süren saltanatına son verirken, 3 sayılık atışlarda San Antonio Spurs'dan Bruce Bowen yüzde 44.1 ile, serbest atışlarda da New York Knicks'den Allan Houston, yüzde 91.9 ile ilk sırada yer aldı. 
     Top çalmada Iverson 2.7 ortalamayla üstüste 3. sezonunda da liderliği yakalarken, bloklarda 3.2 ortalamayla Atlanta Hawks'tan Theo Ratliff birinci oldu. 
     





</TEXT>
</DOC>
