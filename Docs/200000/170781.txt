<DOC>
<DOCNO> 170781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sontur18.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "ABD'nin asker talebi şu anda gayrı resmi istişare" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ABD'nin Türkiye'den Irak için henüz resmen asker talebinde bulunmadığını, ancak bu niyetini gayri resmi istişarelerde dile getirdiğini söyledi. 
     ABD'ye yarın başlayacak gezisi öncesinde Anadolu Ajansı'nın sorularını yanıtlayan Gül, ABD'nin Irak için Türkiye'den asker talebi konusunun Washington'daki görüşmelerde gündeme gelebileceğini belirterek, ''Konu o zaman daha somutlaşır ve biz de onları hükümete taşırız'' dedi. 
     Gül, asker talebiyle ilgili soruya şu yanıtı verdi 
     ''Bu konu şu anda gayriresmi istişareler şeklinde devam ediyor. Yani resmen bir talep sözkonusu olmuş değil. Görüş alışverişinde bulunuluyor. Bu konu hükümet düzeyinde henüz ele alınmadı. ABD, NATO ve tabii ki Birleşmiş Milletler arasında bu konu istişare edilecektir. Daha sonra somut teklifler olunca onlar değerlendirilir. Öyle bir niyet var ama bu niyet önümüzdeki günlerde resmiyete kavuşacaktır. Bu süre içinde bu konuları muhakkak hükümet içinde konuşacağız. Tabii Türk Silahlı Kuvvetleri'nin görüşü çok önemli.'' Gül sözlerini şöyle sürdürdü 
     ''Bu, somut bir öneriye dönüşürse bunun şartları nasıl olacak, ne olacak, bütün bunlara bakılır. Anayasamız ne diyor, ona bakılır. BM, NATO sözkonusu olursa bu tabii ki daha kolay bir şekilde olur. Ama eğer bunlar sözkonusu olmazsa anayasa gereği Meclis'e gitmek gerekir.'' 
     
</TEXT>
</DOC>
