<DOC>
<DOCNO> 175599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/siyaset/siy04.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dağdakiler inmedi içerdekiler çıkıyor 
</HEADLINE>
<TEXT>

   Eve Dönüş'e 1600 kişi müracaat etti. Cezaevlerinden 1112 başvuru yapıldı. 124 kişi de kendiliğinden teslim oldu. 98'i hemen serbest bırakıldı. İstanbul'da 80 kişi Eve Dönüş için DGM'ye başvurdu 
   HABER MERKEZİ 

   
   İçişleri Bakanı Abdülkadir Aksu, Topluma Kazandırma Yasası'ndan yararlanmak için yaklaşık 1600 kişinin müracaatta bulunduğunu söyledi. Ancak özellikle dağdaki militanlar için çıkarılan yasaya dün itibariyle cezaevlerinden 1112 başvuru gelirken, kendiliğinden teslim olanların sayısı 124'te kaldı. 
   Başvuruda bulunanların çok büyük kısmının halen cezaevinde olduğunu kaydeden Aksu, "Bunlar da bizim için önemli. Çünkü verecekleri bilgilerle örgüte ilişkin çok önemli bilgiler elde edilecek" dedi. 
   Başvuran 1236 kişiden 98'i serbest bırakılırken, kendiliğinden teslim olan 124 kişiden de dokuzu serbest kaldı. İstanbul'da yasadan yararlanmak için DGM'ye başvuranların sayısı 80'e yükseldi. 
   22 faili meçhul cinayetten sorumlu tutulan "Umut Operasyonu" davasının müdahil avukatı Ceyhan Mumcu ise yasadan yararlanmak için DGM'ye başvuran sanıklar Adil Aydın ve Derviş Polat'ın taleplerine itiraz etti. Şanlıurfa Viranşehir'de 32 aile, PKK'nın dağ kadrosuna katılan yakınlarının yasadan yararlanması için kaymakamlığa dilekçe verdi. 
   Diyarbakır kırsalında PKK ile faaliyet gösteren ve örgüt arkadaşı Güler Yaşar'la evlendikten sonra yakalanarak müebbet hapse mahkum olan tim komutanı "Zınar" kod adlı Süreyya Gür de dilekçe verdi. Gaffar Okkan ve beş koruma polisinin şehit edildiği suikasta karıştığı iddiasıyla yargılanan 10 sanıksa başvuruda bulunmadı. 
   
   
</TEXT>
</DOC>
