<DOC>
<DOCNO> 189621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/spor/spo01.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü karıştı 
</HEADLINE>
<TEXT>

   Beşiktaş taraftarı dün ikiye bölündü. Bir grubun İkinci Başkan Hüsnü Güreli'yi protesto etmesi, tribünde gerginlik yaşanmasına neden oldu 
      
   Şaşırtan öfke 
   İNÖNÜ Stadı'nı dolduran Siyah - Beyazlı taraftarlar, dün geceki karşılaşmanın öncesinde ve sonrasında, şaşırtan bir protesto eylemi içindeydi. Tribünlerin ilk hedefi Diyarbakırspor oldu. Kartal'a iki sezonda tek yenilgisini yaşatan Diyarbakırlı futbolcular, uzun süre ıslıkla protesto edildi. Ardından rota Fenerbahçe ve Fatih Terim'e çevrildi. 
   
   Güreli gerilimi 
   MAÇIN başlamasına kısa bir süre kala, bir grup taraftar, İkinci Başkan Hüsnü Güreli aleyhine bağırmaya başladı. Tezahürata diğer tribünler tepki gösterince, karşılıklı atışmalar yaşandı. Olayın perde arkasında, kapalı tribünün oturma düzeninin değiştirilmesinin yattığı iddia edildi. Numaralı tribündeki taraftarlar da, kapalıyı bağırmadığı gerekçesiyle ıslıkladı. 
   
   Özberk'in sıkıntısı    BEŞİKTAŞ karşısında iyi oynamalarına rağmen puan alamadıklarını söyleyen Diyarbakırspor Teknik Direktörü Sakıp Özberk, "Her maçımızda iyi oynamamıza rağmen bunu sonuca yansıtamıyoruz" dedi. Özberk, "Rakibimizin 1-2 pozisyonu var. Biz ise bulduklarımızı değerlendiremedik. Zaten fark da bundan kaynaklanıyor. Buna rağmen gösterdikleri mücadeleden dolayı futbolcularımı kutluyorum. Gelecek haftalarda sonuca yönelik işler yapacağız" ifadesini kullandı. 
   
   Göze çarpanlar    TÜMER Hem oyun kurdu, hem de ofansa destek verdi. Frikikten nefis bir gol attı. 43. dakikada sahayı sedye ile terk etti. 
   A.HASSAN İlk on birde forma şansı buldu. Cem'in sıkı markajında kaldı. Pozisyon bile bulamadan kulübenin yolunu tuttu. 
   İLHAN Ramazan peşinden bir saniye ayrılmadı. Son vuruşu yapabileceği pozisyona giremedi. Vasatın üstüne çıkamadı. 
   GİUNTİ Orta alanın en çalışkan ismiydi. İkinci yarının son bölümlerinde savunmaya destek verdi, sık sık top çaldı. 
   SERDAR Konuk takımın en savaşçı oyuncusuydu. Ofansta oynamasına karşın sık sık savunmasına bile yardım etti. 
   
   Tümer paniği 
   BEŞİKTAŞ'IN yıldızı Tümer, 43. dakikada sakatlanarak oyundan çıktı. Yıldız futbolcunun çekilen MR'ında bileğine darbe aldığı ve burkulma meydana geldiği tespit edildi. Tümer'in, Prag maçına yetiştirileceği açıklandı. 
   
   Luce önlemi 
   ŞAMPİYONLAR Ligi'nde çarşamba günü oynanacak olan Sparta Prag maçını düşünen Lucescu, kadroda bazı değişimler yaptı. Rumen hoca, Sergen ve Pancu'yu 2. yarıda sahaya sürürken, A.Hassan ve Serdar'ı da ilk on birde görevlendirdi. 
   
   Vergi isyanı 
   İKİNCİ Başkan Hüsnü Güreli, 5 yıldır vergilerini düzenli ödediklerini açıkladı. Güreli, "Başka kulüpler transfer yaparken, biz borcumuzu ödüyoruz. Vergide yüzde 15 indirim yapıldı. Bu oranda ödeme yapmamak yüzsüzlüktür" dedi. 
   
   'Hakkımızı yedi' 
   DİYARBAKIRSPORLU Serdar, hakem Bülent Demirlek'e penaltı pozisyonu nedeniyle tepki gösterdi. Tecrübeli futbolcu, "Hakem ekmeğimizle oynadı ve hakkımızı yedi. Maçtan sonra itiraz etmekte son derece haklıydık" dedi. 
   
   Basına kupa 
   TSYD İstanbul Şubesi tarafından organize edilen Press Cup Turnuvası'nda şampiyon olan Beşiktaş muhabirlerine kupa verildi. Başkan Serdar Bilgili'nin gecikmesi nedeniyle ödül törenine Hüsnü Güreli katıldı. 
   
   PAF farkı 
   BEŞİKTAŞ PAF Takımı, Diyarbakırspor engelini 4-1'lik farklı galibiyetle aştı. Maç boyunca oyunun kontrolünü elinde tutan Genç Kartallar'ı üç puana taşıyan goller Hakan 3 ve Berkant'tan geldi. 
   
   
</TEXT>
</DOC>
