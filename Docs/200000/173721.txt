<DOC>
<DOCNO> 173721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/soneko11.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Temmuz ayında 900 trilyon liralık faiz dışı fazla oluştu... 
</HEADLINE>
<TEXT>

     Hazine, Temmuz ayında nakit bazda yaklaşık 900 trilyon lira faiz dışı fazla oluştuğunu, Hazine'nin nakit dengesinin ise 4 katrilyon lira açık verdiğini bildirdi. 
     Hazine Müsteşarlığı'ndan, Temmuz 2003 Hazine nakit gerçekleşmelerine ilişkin yapılan açıklamaya göre, söz konusu ayda, nakit bazda toplam 7.2 katrilyon liralık gelir elde edildi. Aynı dönemde, 6.4 katrilyon liralık faiz dışı harcama yapıldı, 880.3 trilyon lira da faiz dışı fazla oluştu. 
     Temmuz'da, toplam 4.9 katrilyon liralık faiz ödemesinden sonra, Hazine nakit dengesi 4 katrilyon lira açık verdi. 
     Verilen nakit açığın ağırlıklı olarak net borçlanma ve kasa kullanımı ile finanse edildiği belirtilirken, Temmuz'da, Hazine kasa banka hesaplarında yaklaşık olarak 1.2 katrilyon liralık değişimin meydana geldiği kaydedildi. 
     
     OCAK-TEMMUZ GERÇEKLEŞMELERİ 
     Hazine verilerine göre, yılın yedi aylık döneminde ise nakit bazda toplam 46.6 katrilyon liralık gelir elde edildi. 
     Aynı dönemde 39.1 katrilyon liralık faiz dışı harcama yapıldı ve 7.5 katrilyon liralık faiz dışı fazla elde edildi. 
     Yine aynı dönemde, toplam 34.2 katrilyon liralık faiz ödemesinden sonra, Hazine nakit dengesi 26.7 katrilyon lira açık verdi. 
     Bu gelişmeler sonucunda, Ocak-Temmuz döneminde, nakit açığı, net borçlanma ile finanse edilirken, aynı dönemde, kasa banka hesaplarında, 200 trilyon liralık değişim gerçekleşti. 
     
</TEXT>
</DOC>
