<DOC>
<DOCNO> 178178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sondun06.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Devrim yaratan rejimi uyguladı, öldü.. 
</HEADLINE>
<TEXT>

     ABD'de devrim yarattığı öne sürülen ve pek çok TV ve film sanatçısının tatbik ettiği bildirilen bir zayıflama yöntemini deneyen 16 yaşındaki genç kız hayatını kaybetti. 
     New York Post gazetesinin haberine göre ''Dr. Atkins' Diet Revolution'' adlı kitap New York Times gazetesinin en çok satan kitaplar listesinde uzun süre yer almıştı. Obezite olarak bilinen aşırı şişmanlık, ABD'de ciddi bir halk sağlığı sorunu oluşturuyor. 
     Yaptığı rejim yüzünden hayatını kaybettiği belirtilen 16 yaşındaki Rachel Huskey adlı kıza diyet kitabıyla birlikte verilen video kasetin, babası tarafından hediye edildiği belirtildi. Doktorlar genç kızın devam ettiği Sturgeon'daki okulda geçirdiği kalp krizi sonucu öldüğünü belirttiler ve ölümünden, uyguladığı zayıflama rejiminin sorumlu olduğunu öne sürdüler. 
     Dr. Robert Atkins tarafından kaleme alınan kitap, ekmek, patates, muz ve pirinç gibi yüksek karbonhidrat içeren yiyecekleri yasaklıyor buna karşılık beslenmede et, peynir, yumurta ve tereyağı gibi protein açısından zengin yiyeceklere ağırlık verilmesini öneriyor. Diyetin özellikle başlangıç aşamasında yasakladığı maddeler arasında alkol ile kahve ve kola gibi kafeinli içecekler de bulunuyor. 
     
     30 MİLYON KİŞİ UYGULUYOR 

     Dr. Atkins'in önerdiği diyetin ABD'de 30 milyon kişi tarafından uygulandığı bildirildi. Bunlar arasında ''Friends'' adlı TV dizisinin başrol oyuncularından Jennifer Aniston da bulunuyor. 
     Ölen Huskey'in vücudunda yapılan inceleme sonucu kandaki kalsiyum ve potasyum düzeyinin çok düşmüş olduğunun saptandığı ve bu durumun kalbin normal fonksiyonlarını yerine getirmesini engelleyerek kriz geçirmesine yol açtığı ifade edildi. 1.73 boyunda ve 102 kilo ağırlığındaki kızın daha önce bilinen bir sağlık sorunu olmadığı belirtiliyor. 
     Yayınladığı kitapların yanı sıra takviye edici gıda maddeleri de satan, Dr. Robert Atkins'in sahibi olduğu kuruluşun yetkilileri, ''düşük karbonhidratlı rejimin Huskey'in ölümüne yol açtığı yolundaki haberlerin yanlış olduğunu ve bilimsel açıdan hiçbir temele dayanmadığını'' söylediler. 
     
</TEXT>
</DOC>
