<DOC>
<DOCNO> 193901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/guncel/gun04.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bugün iftarda şovumuz var 
</HEADLINE>
<TEXT>

   İftar çadırında manken Baceoğlu'nu ağırlayacaklarını duyurup işi şova döken Avcılar Belediyesi'nin Basın Danışmanı, "Başkanımız çok yakışıklıdır. Aysu Hanım onun kişiliğine geliyordur" dedi .. 
      İSTANBUL Milliyet 
   
   İslam, "Sağ elin verdiğini sol el duymamalı" diye insanları rencide etmeden hayır yapmaya davet ederken, bazı belediyeler çadırlarda verdikleri iftarları şova dönüştürüyor. Avcılar Belediyesi de kurduğu iftar çadırına basının ilgisini çekebilmek için mankenleri devreye soktu. Avcılar Belediyesi tarafından dün gazetelerin merkezlerine gönderilen, "Aysu Baceoğlu iftar çadırında" başlıklı basın duyurusunda, "Ünlü manken ve fotomodel Aysu Baceoğlu, Avcılar Belediye Başkanı Mustafa Değirmenci'nin konuğu olarak, Avcılar Belediyesi önünde, havuz bölgesinde kurulu iftar çadırında vatandaşlarla birlikte iftar açacak" ifadeleri kullanıldı. 
   
   Renkli, yakışıklı, sporcu 
   Yoksul insanlara bir kap yemek vermek için kurulan bu çadırlara, niçin manken davet ettiklerini sormamız üzerine Avcılar Belediyesi Basın Danışmanı Metin Güçlü, şu açıklamayı yaptı "Aysu Baceoğlu, Avcılar tarafında oturuyor. Aradık,,, 'Gelir misin ' dedik, 'Gelirim' dedi. Belediye başkanımız son derece renkli bir kişiliğe sahip. Gelir görürseniz, çok yakışıklı, sporcu bir insan. Başkanın kişiliğine gelmiştir." 
   Bundan sonra da kamuoyuna mal olmuş kişileri iftar çadırına davet edeceklerini söyleyen Güçlü, çağırdıkları kişilere kendilerinin karar verdiğini söyledi. Gelen sanatçılara ücret ödemediklerini kaydeden Güçlü, "Mesela İbrahim Tatlıses, Avcılar'ı çok seven bir insan. Tatlıses'i de davet edeceğiz. Hangi tarihte, ne zaman geleceği konusunda da yine basını bilgilendireceğiz" dedi. 
   
      'Gönüllü gidiyorum'    Yeşilyurt'ta oturan manken Aysu Baceoğlu, konuyla ilgili olarak "Avcılar Belediyesi düşünmüş böyle bir şeyi. Teklif ettiler, ben de kabul ettim. Ücret almadan, gönüllü olarak gideceğim" diye konuştu. 
   
   
   
   
   
</TEXT>
</DOC>
