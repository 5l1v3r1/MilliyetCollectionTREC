<DOC>
<DOCNO> 198982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sondun14.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçırılan Türk mühendis ''Afganistan'a tekrar geleceğim'' 
</HEADLINE>
<TEXT>

     Taliban tarafından 30 Ekim'de kaçırılan, 29 Kasım Cumartesi günü serbest bırakılan ve dün Türkiye'nin Kabil Büyükelçiliği'ne getirilen Türk mühendis Hasan Önal, İzmir'e gitmek üzere Kabil'den ayrıldı. 
     Başbakanlığın gönderdiği uçakla TSİ 10.30'da Türkiye'ye hareket eden Hasan Önal, sevinçli olduğunu söyledi. 
     Hasan Önal, kaçırıldıktan sonra kendisine iyi davranıldığını belirterek, ''Türk olduğumu anladılar. Götürüldüğüm köydeki yaşlılar beni kaçıranlara, Türkiye ile Afganistan'ın dost olduğunu anlatarak bana dokunmamalarını istediler. Gençler, bu dostluğu bilmediklerini söyleyerek, bana 'artık oldu bir kere' dediler'' diye konuştu. 
     Kendisini kaçıranların Ramazan Bayramı'nda tatlı ve yemek ikram ettiğini ve bayramlaştığını anlatan Önal, ''30 gün boyunca bana bir fiske dahi vurmadılar. Onlar Türkiye'nin dostluğuna inanıyorlar'' dedi. 
     ''Her şeye rağmen yarınımı bilememekten endişeliydim'' diyen Hasan Önal, Afganistan'a tekrar döneceğini ve yarım kalan projelerini tamamlayacağını kaydetti. 
     

     
</TEXT>
</DOC>
