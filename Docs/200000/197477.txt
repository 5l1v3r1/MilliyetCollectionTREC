<DOC>
<DOCNO> 197477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sontur01.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermenek'te Grizu patlaması... 7 işçiden ümit kesildi 
</HEADLINE>
<TEXT>

     Karaman'ın Ermenek İlçesi'nde özel bir kömür ocağında meydana gelen grizu patlamasında, göçük altında kalan 10 işçiden 3'ünün cesedi çıkarıldı. 
     İlçedeki usta işçilerden oluşturulan ekibin yürüttüğü çalışmalar sonunda, göçüğün ön kısmında bulunan 3 işçinin cesedi yer üstüne çıkarılarak, kimlik tespitleri yapıldı. 
     Yanmış halde olan 3 işçinin Hasan Çelik, Ali Başar ve Mustafa Aygün olduğu belirlendi. Cesetler, Ermenek Devlet Hastanesi'ne kaldırılırken, göçük altında kalan 7 işçiye ulaşılması için Zonguldak'tan gelecek Türkiye Taş Kömürü Kurtarma ekiplerinin bekleneceği kaydedildi. 
     Çalışmalar durdurulurken, göçüğün arka kısmında olduğu tahmin edilen 7 işçinin hayatından ümit kesildiği bildirildi. 
     Ermenek Kaymakamı İsmail Karadaş, patlamanın 250 metre derinlikte meydana geldiğinin sanıldığını bildirdi. Göçük altında kalan işçilere ulaşılmaya çalışıldığı, kurtarma çalışmalarının sürdüğü belirtildi. 
     Alınan ilk bilgilere göre, göçük altında kalan işçilerin isimleri şöyle 
     ''Eyüp Göker, Yüksel Şahin, Abdullah Şengül, Ali Başan, Hidayet Gürbüz, Ali Şenkal, Mehmet Arı, Mustafa Akgün, Ahmet Bilgin, Sebahattin Ersoy, Hasan Çelik, Ahmet Yeşilyaprak.'' 
     
     Maden yöneticileri gözaltına alındı 

     Patlamanın ardından, Kütahya ve Zonguldak'tan kurtarma ekiplerinin olay yerine hareket ettiği bildirildi. 
     Edinilen bilgiye göre, Ermenek'in Cenne köyü Çanakçı mevkiinde dün akşam saatlerinde meydana gelen grizu patlamasının ardından, Kütahya Tunçbilek'ten Garp Linyitleri İşletmesi Kurtarma ekibinin 14 üyesinin askeri uçakla, 10 üyesinin otomobille Zonguldak'taki Türkiye Taş Kömürü Genel Müdürlüğü bünyesinde faaliyet gösteren 12 kişilik kurtarma ekibinin ise helikopterle kaza yerine hareket ettiği belirtilerek, ekiplerin, sabah saatlerinde olay yerinde olmasının beklendiği kaydedildi. 
     Ayrıca, Mersin'den bir sivil savunma ekibinin de dün gece Ermenek'e ulaştığı bildirildi. 
     Madeni işleten Özsayan Şirketi'nin Mali İşler Sorumlusu Mehmet Yılmaz ile mühendis Zeki Demir, jandarma tarafından gözaltına alındı. 
     Türkiye Kömür İşletmeleri Kurumu Genel Müdürü Mustafa Ustaoğlu ve Maden-İş Sendikası Konya Şube Başkanı Mahir Yiğit olay yerine gelerek, patlamayla ilgili bilgi aldılar. 
     Ermenek Cumhuriyet Başsavcısı Lütfi Karabacak kontrolünde, madenin planları üzerinde çalışmalar yapılıyor. 
     Grizu patlamasının madenin 800 metre içerisinde, yaklaşık 350 metre derinlikte meydana geldiği belirtiliyor. Madende halen yoğun miktarda karbonmonoksit gazı bulunduğu, bunun da kurtarma çalışmaları sırasında tehlike yaratabileceği ifade ediliyor. 
     
</TEXT>
</DOC>
