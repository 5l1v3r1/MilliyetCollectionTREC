<DOC>
<DOCNO> 153265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/soneko34.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
McDonald's 18 ayda 56 restoran kapattı... 
</HEADLINE>
<TEXT>

     McDonald's Türkiye Genel Müdürü Sadi Fansa, McDonald's'ın restoran işletmeciliği yanında besicilik işine girdiği ilk ve tek ülkenin Türkiye olduğunu belirterek, ''Bunun temel nedeni, hayvancılık sektörünün sürekli gerilemesidir'' dedi. 
     McDonald's tarafından İzmir'in Torbalı İlçesi'nde kurulan besi çiftliğini tanıtmak amacıyla düzenlenen basın toplantısında konuşan Sadi Fansa, McDonald's'ın yüzde 25'lik temel girdisinin et olduğu ve Türkiye'deki et maliyetlerinin çok yüksek seyrettiği gerçeğinden yola çıkarak bu yatırıma girdiklerini açıkladı. 
     İzmir-Torbalı ve Afyon-Bolvadin'de toplam 7 milyon dolarlık maliyetle her biri 4 bin büyükbaş hayvan kapasitesine sahip 2 adet besi çiftliği oluşturduklarını kaydeden Fansa, yeni çiftlikler kurmak için çalışmaları da olduğunu söyledi. 
     Sadi Fansa, şöyle konuştu 
     ''McDonald's'ın restoran işletmeciliği yanında besicilik işine girdiği ilk ve tek ülke Türkiye'dir. Bunun temel nedeni, Türkiye'deki hayvancılık sektörünün son 30 yıldan bu yana hiçbir gelişme göstermeyerek sürekli gerilemesidir. Mesela restoranlarımızda kullanmakta olduğumuz hamburger etinin dünya piyasalarındaki bir kilogram ortalama fiyatı 2 dolar civarında iken, Türkiye'de 7 dolardır. Bu yatırım sayesinde hamburger fiyatlarımızın önümüzdeki dönemde ya düşeceğini ya da artmayacağını söyleyebiliriz.'' McDonald's'ın Türkiye'de yeniden yapılanma süreci içine girdiğine dikkat çeken Fansa, sözlerini söyle tamamladı 
     ''Savaşın Türkiye ekonomisine getirdiği durgunluk, tüm sektörleri olduğu gibi bizi de etkiledi. Yüzde 15 nispetinde bir satış gerilemesi yaşadık. Türkiye'de bazı mağazalarımızı mal sahipleriyle kira konusunda anlaşamamamız nedeniyle kapattık. Son 18 ayda 56 restoran kapattık. Beklediğimiz karı elde edemiyorduk. Şu anda bu operasyon tamamlanmıştır. Toplu kapanma olmayacak. Yeni yerler açmaya başlayacağız. McDonald's Türkiye'de bulunduğu 16 senede 130 milyon dolarlık yatırım yaptı. Ancak getirisi beklediği şekilde olmadı. Yeniden yapılandırma sürecine de bu yüzden girdik.'' 
     
     ''HAYVAN REFAHI SİSTEMİ'' 

     Toplantıda konuşan McDonald's Türkiye Tedarik Zinciri Müdürü Murat Üngün ise besi çiftliklerinde Türkiye'de ilk defa ''hayvan refahı sistemini'' uyguladıklarını dile getirerek, şöyle konuştu 
     ''Çiftliğimizde hayvanların sürülmesi için asla elektrikli coplar, kızgın demirler ve sopalar kullanılmaz. Hayvan hareket etmemekte direniyorsa, öncelikle sebep araştırılır ve insan hareketleri ile ya da ses çıkarıcı plastik ve yumuşak nesneler ile hareketlendirilir. Bu çiftliklerle dünya standartlarında ve maliyetlerinde besicilik yapılmasını, verimsiz noktaların verimli hale dönüştürülmesini ve sektörde bu anlamda bir öncülük yapmayı hedefliyoruz.'' 
     




</TEXT>
</DOC>
