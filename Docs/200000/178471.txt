<DOC>
<DOCNO> 178471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/soneko31.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erol Evcil, Bursa'da vergi ödemeyenler listesinin 2. sırasında... 
</HEADLINE>
<TEXT>

     Bursa Defterdarlığı, vergi borcunu ödemeyen mükelleflerin listesini, vergi dairelerine astığı listelerle kamuoyuna duyurdu. 
     Fidanlar Tekstil 29 trilyon 487 milyar 612 milyon liralık borcu ile toplam 260 mükellefin yer aldığı listenin ilk sırasında yer aldı. 
     Nesim Malki cinayetinin azmettiricisi olarak yargılandığı davadan bir süre önce tutuksuz yargılanmak üzere tahliye edilen Erol Evcil ise 17 trilyon 102 milyar 691 milyon 750 bin liralık vergi borcu ile Fidanlar Tekstil'i izledi. 
     Evcil'in vergi barışından yararlanmak için Yeşil Vergi Dairesi'ne başvurduğu, ilk taksidini de yatırdığı açıklanmıştı. 
     Listenin ilk 5 sırasında yer alan diğer kuruluşlar ise 10 trilyon 81 milyar 194 milyon lira ile Maya Yemek, 2 trilyon 727 milyar 9 milyon lira ile Süper Paradise Tekstil, 2 trilyon 470 milyar 204 milyon lira ile de Profesyonel Güvenlik Şirketi oldu. 
     Vergi borçlarını ödemek için taraftarlar arasında kampanya başlatan Bursaspor ise 1 trilyon 257 milyar 545 milyon liralık borcu ile listede 12'nci sırada yer aldı. 
     
</TEXT>
</DOC>
