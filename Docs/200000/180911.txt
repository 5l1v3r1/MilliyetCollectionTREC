<DOC>
<DOCNO> 180911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sontur20.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan AB de Türkiye'den çok şeyler kazanabilir... 
</HEADLINE>
<TEXT>

     Başbakan Recep Tayyip Erdoğan, İtalya'da katıldığı ''Ambrosetti Forumu'nda, ''Türkiye'nin AB'ye kabulü ile kazanacaklarının yanında AB'ye çok şeyler kazandırabileceğini'' anlattığını bildirdi. 
     İtalya'ya gerçekleştirdiği ziyareti tamamlayarak yurda dönen Başbakan Erdoğan, Atatürk Havalimanı Devlet Konukevi'nde yaptığı basın açıklamasında, katıldığı Ambrosetti Forumu'nun çok verimli geçtiğini, toplantı çerçevesinde çeşitli temaslar yaptığını, bunun yanı sıra ikili temaslarda da bulunduğunu kaydetti. 
     Son dönemde dinamik bir sürece giren İtalya ile Türkiye ilişkilerinin olumlu sonuçlar ve sinyaller verdiğini anlatan Erdoğan, forum çerçevesinde İtalya Başbakanı Silvio Berlusconi ile görüştüğünü, ayrıca ikili bir görüşme de yaptığını dile getirdi. 
     Başbakan Erdoğan, söz konusu foruma 4 ülkenin başbakanının yanı sıra bakanlar, dünyanın tanınmış şirketlerinin üst düzey yöneticileri ve eski siyasetçilerin katıldığını belirtti. 
     Forumun ''Ülke Profili Türkiye'' ve ''AB Konvansiyon'' bölümlerinde 2 ayrı sunuş yaptığını ifade eden Erdoğan, ilk sunumda İspanya, Avusturya ve Fransa başbakanları ile kendisinin konuştuğunu kaydetti. 
     Konuştuğu oturumu eski İsrail Başbakanı Şimon Perez'in yönettiğini anlatan Erdoğan, kapanışın da Paris Başpiskoposu'nun konuşmasıyla gerçekleştiğini bildirdi. 
     Erdoğan, ''Ülke Profili Türkiye'' bölümündeki sunuşunda ise Türkiye'nin AB ile ilgili üyelik sürecini başından itibaren anlatmaya gayret ettiğini söyledi. 
     
     'KÜÇÜK AVRUPA'NIN DOĞUŞU 
     Başbakan Recep Tayyip Erdoğan, sözlerine şöyle devam etti 
     ''Türkiye'nin AB'ye kabulü ile kazanacaklarının yanında AB'ye çok şeyler kazandırabileceğini kendilerine anlattık. AB yolundaki Türkiye ile ilgili olarak bizim girme gayretlerimiz yanında, AB'nin genişleme süreciyle ilgili artık Türkiye'yi kendi içine alması noktasında bir anlayışı geliştirmesinin gerektiğini vurguladık. 
     Üzerinde hassasiyetle durduğumuz bir konu da şu 'AB'nin bir Hıristiyan birliği olmadığını, coğrafi sınırlar içinde bir oluşum olmadığını, AB'nin 'Demir-Çelik' birliği olmadığını, AB'nin ekonomik birlik olmadığını, AB'nin bir siyasi değerler bütünü olduğunu artık kabul etmeniz, kabul etmemiz gerekir' dedik. Hatta özellikle de 'eğer böyle bir yanılgıya düşülürse, bu bir küçük Avrupa'nın doğuşu demektir' dedik.'' 
     
</TEXT>
</DOC>
