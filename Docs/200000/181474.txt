<DOC>
<DOCNO> 181474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sondun31.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İskenderiye Film Festivali'nde Türk filmi "Sır Çocukları" ödül aldı 
</HEADLINE>
<TEXT>

     İskenderiye Film Festivali'nde en iyi erkek oyuncu ödülünü, ''Sır Çocukları'' filmindeki rolüyle Fırat Tanış aldı. 
     Mısır'ın sahil kenti İskenderiye'de 3-9 Eylül 2003 tarihleri arasında düzenlenen festivalde ödül alanlar açıklandı. 
     Senaryo ve yönetmenliği Aydın Sayman ve Ümit Güven'e ait olan ''Sır Çocukları'' filmindeki rolüyle ödül kazanan Fırat Tanış, ödülünü, yönetmen Aydın Sayman ile İskenderiye Valisi Abdüsselam El Mahcuba'dan aldı. Ödül töreninde İskenderiye Başkonsolosu Başat Öztürk de hazır bulundu. 
     Festivalde İspanya en iyi film, senaryo ve yönetmen ödüllerini alırken, en iyi kadın oyuncu ödülünü Cezayir, en iyi özel jüri ödülünü de Fas aldı. 
     İskenderiye Film Festivali'ne 65 ülke, 77 filmle katıldı. Jüri üyeleri arasında Türkiye'den Emine Ceylan bulundu. 
     
</TEXT>
</DOC>
