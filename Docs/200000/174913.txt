<DOC>
<DOCNO> 174913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/guncel/gun01.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul dünyayla felsefe yapıyor 
</HEADLINE>
<TEXT>

   Felsefe Kongresi'nde konuşan Sezer, "Felsefe yaşamımızın düzeyi yeterli değil. Felsefe eğitimine daha geniş yer verilmeli" dedi 
      BELMA AKÇURA İstanbul 

   
   Bir hafta sürecek Dünya Felsefe Kongresi, dünyanın dört bir yanından gelen felsefecilerin katılımıyla başladı. Kongrenin açılışına katılan Cumhurbaşkanı Ahmet Necdet Sezer, yarım saat süren konuşmasında Eflatun ve Sokrates'ten alıntılar yaptı. 
   İstanbul Kongre ve Sergi Sarayı'nda başlayan kongre ilk gününde 1800 kişiyi ağırladı. 100 kişinin de görevli olduğu kongreye 83 ülkeden katılım oldu. Amerika ve Rusya en çok katılımın olduğu ülkelerdi. Jürgen Habermas, Gianni Vattimo, Iris Young, Jelio Jelev, Agnes Heller, Seyla Benhabib, Otfiried Höffe gibi tanınmış filozofların bir araya geldiği kongreye, Türk hoca ve felsefe öğrenimi gören öğrencilerin katılımının az olması ise dikkat çekti. Ferhan ve Ferzan Önder kardeşlerin piyano resitaliyle başlayan kongrede açılış konuşmasını yapan Sezer, felsefenin, bireyin ve toplumun bugün karşı karşıya bulunduğu sorunları anlayabilmek için yeni kapılar açtığını belirtti. Felsefenin, insanın yaşamını, değerlerini, amaçlarını sorguladığını dile getiren Sezer, "İnsanın kendini ve evreni tanıma, yaşamın anlamını ve varlık nedenini sorgulama ve benliğine ulaşma isteğini, ancak felsefe karşılayabilir" dedi. 
   
   Eflatun ve Sokrates 
   Sezer, şöyle konuştu "Eflatun'un erdem ve mutluluğun felsefi bilgiyle gerçekleşeceğine işaret ettiğini anımsatmak isterim. Bildiğiniz gibi, ünlü filozof Sokrates Sokrat da incelenmemiş, sorguya çekilmemiş bir yaşamın yaşanmaya değer olmadığını söylemiştir. Felsefe, varoluşumuzun temel sorularını ele alır." Sezer, felsefenin, bireyin özgürleşmesiyle de ilgili olduğunu kaydetti. 
   
   Felsefe okulda başlamalı 
   Sezer, şöyle devam etti "Felsefe yaşamımızın bugünkü düzeyini yeterli bulmuyoruz. Ortaöğretim düzeyinde felsefe eğitimine daha geniş yer verilmesi ve felsefenin okulda başlaması önem taşımaktadır. Çağdaş bir felsefe eğitimi gençlerimize yeni ufuklar açacak, daha güçlü bir tarih, toplum ve yurttaşlık bilinci kazandıracaktır. Gençlerimize özgür düşüncenin anahtarını vermek zorundayız." UNESCO Genel Direktörü Koichiro Matsuura adına konuşan UNESCO Felsefe ve Etik Bölümü Direktörü Müfide Goutcho da, İstanbul'un çok eski bir felsefi geleneği bulunduğunu dile getirdi. 
   
   Felsefeciler ne dedi    AYÇA ATAY 

   Jerome D.Maryon Amerika Amerikalıların başı döndü 
   Gelişmiş dünya ve 3. Dünya arasında diyalog için önce önyargılarımızdan kurtulmalıyız. Örneğin felsefede pozitivizm ve materyalizm de birer önyargı. Para ve iktidar her şey demek değildir. İnsanlar bunu bir kez anladılar mı, birbirleriyle çok daha iyi bir diyalog kurabilirler. Ben bir Amerikalı olarak, Bush hükümetinin tüm dünyaya karşı kullandığı dilden büyük rahatsızlık duyuyorum. John F. Kennedy, Franklin Rosevelt, Abraham Lincoln, George Washington'un kullandığı dil değildi bu. Amerikalılar çok daha yüksek bir standarda yükselebilir. 
   
   Ifeanyi Menkiti Nijerya Sesimize kulak versinler 
   3. Dünya ülkelerinin bazı değerleri, Batı tarafından göz ardı ediliyor. Oysa geleneksel toplumların masaya getirebileceği çok önemli değerler var. İnsanlık onuru örneğin. Geleneksel toplumlarda yüz yüze ilişkiler h kim. Batı toplumlarında ise toplumsal ilişkiler daha mesafeli. Batılıların gelişmekte olan dünyayı dinlemesi gerekiyor. Hiç Nijeryalı bir felsefecinin ismini duymamışsınızdır. Duymadığınız için de yoktur sanırsınız. 
   
   Debika Saha Hindistan Vicdanımız yol göstermeli 
   Çevre konusunda bilinçli olmalıyız. Yaklaşımlarında, bireye vicdanı yol göstermeli. Çevre sorunları, bireysel ve de toplumsal bazda ele alınmalı. Bireysel temelde yol göstericimiz içimizdeki ses olmalı. 
   
   Aikaterini Lefka Yunanistan Sokrat Türklere ne derdi 
   Günümüzde yaşanan sorunların çözümünde Sokrat'ın felsefesi yol gösterici olabilir. Sokrat'ın ne söylediği değil, felsefeyi nasıl yaptığı önemli. Sokrat bugün yaşıyor olsaydı Türk ve Yunanlılara şöyle derdi "Hepimiz insanız. Farklı kültürlerden, geçmişlerden geliyoruz ama samimi ve açık yürekli diyalogla sorunların üstesinden gelebiliriz." 
   
   
   
</TEXT>
</DOC>
