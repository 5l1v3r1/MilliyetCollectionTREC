<DOC>
<DOCNO> 196852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sonspo05.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Halterde, 85 kiloda Erdal Sunar gümüş madalya kazandı 
</HEADLINE>
<TEXT>

     73. Dünya Erkekler Halter Şampiyonası'na, Kanada'nın Vancouver kentinde devam ediliyor. 
     Şampiyonanın 6. gününde podyuma çıkan Türk Milli Takımı'ndan 85 kiloda Erdal Sunar, koparmada gümüş madalya kazandı. 
     Erdal Sunar, koparmada ilk hakkında 170, 2. hakkında da 172.5 kiloyu kaldırdı. Son hakkında 177.5 kiloda başarılı olamayan Sunar, kendisiyle aynı ağırlığı kaldıran, Avustralya adına yarışan Ermeni asıllı sporcu Sergi Chakhoyan'ın yarışma tartısı farkıyla gerisinde kalarak gümüş madalya aldı. Bronz madalya ise yine aynı ağırlık ve yarışma tartısı farkıyla Belarus'dan Alexandr Anishchanka'nın oldu. 
     Sunar, silkmede ise ilk hakkında kaldıramadığı 200 kiloyu 2. hakkında kaldırdıktan sonra 3. ve son hakkında 205 kiloda başarılı olamayınca, yarışma tartısı farkıyla 8. sırada kaldı. Genç sporcu, toplamda ise 372.5 kiloluk derecesiyle beşincilik elde etti. 
     Bu sıklette silkme ve toplamda madalya dağılımı şöyle gerçekleşti 
     Silkme 
     1-Valeriu Calancea Romanya 215, 2-Aijun Yuan Çin Halk Cumhuriyeti 212.5, 3-Sergi Chakhoyan Avustralya 205 
     Toplam 
     1-Valeiu Calancea Romanya 382.5, 2-Aijun Yuan Çin Halk Cumhuriyeti 382.5, 3-Sergi Chakhoyan Avustralya 377.5. 
     Şampiyonada yarın sabaha karşı TSİ 03.30'da bayanlar 75 kiloda Aysel Özgür ve Şule Şahbaz, 06.00'da da erkekler 94 kiloda Hakan Yılmaz podyuma çıkacak. 
     
</TEXT>
</DOC>
