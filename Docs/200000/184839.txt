<DOC>
<DOCNO> 184839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sontur18.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşil kart yetişmedi, küçük Erkan annesinin kucağında öldü... 
</HEADLINE>
<TEXT>

     Adapazarı'nda, karaciğer rahatsızlığı bulunan 3 yaşındaki Erkan Selvi, hastaneye götürmeye çalışan annesinin kucağında yaşamını yitirdi. 
     Hanlı Beldesi'nde oturan Münevver 32 ve Metin Selvi 33 , parasızlık ve başvuru yaptıkları yeşil kartı henüz alamadıkları için, karaciğer hastası olan çocukları Erkan'ı, dün gece fenalaşınca Sakarya Doğum ve Çocuk Bakımevi'ne götürmek istedi. 
     Selvi ailesinin içinde bulunduğu 54 EP 249 plakalı kamyonet Bosna Caddesi civarına geldiğinde, annesinin kucağında olan minik Erkan yaşamını yitirdi. Çocuğunun öldüğünü görünce arabadan inerek kendini yerlere atan anne Münevver Selvi, eşi ve olayı bildirmesi üzerine bölgeye gelen güvenlik güçleri tarafından güçlükle sakinleştirildi. 
     Olay yerine gelen ambulansın, çocukla birlikte hastaneye götürdüğü Münevver Selvi, uzun süren müdahalenin ardından kendine geldi. Gözü yaşlı anne, ''Parasızlık yüzünden tedavi ettiremediğimiz çocuğumda gelişim ve karaciğer bozukluğu vardı'' dedi. 
     Amca Çetin Selvi de ağabeyinin aylardır yeşil kart almaya çalıştığını, ancak bunu başaramadığını ifade ederek, ''Metin hurdacılık yaparak geçimini sağlamaya çalışıyor. Bu yüzden tedavisini yaptıramadığı Erkan ne yazık ki öldü.'' diye konuştu. 
     Sakarya Doğum ve Çocuk Bakımevi Başhekimi Dr. Aydın Sarı da, ''Tedavi yapılamadığı için çocuğun hastalığı artmış. Hastaneye geldiğinde ölmüş olduğu belirlendi'' dedi. 
     
</TEXT>
</DOC>
