<DOC>
<DOCNO> 157928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/siyaset/siy05.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
61 yaş Genel Müdür'e yaradı 
</HEADLINE>
<TEXT>

Emniyet Genel Müdürü Gökhan Aydıner, "bakan kontenjanı"ndan TUSAŞ Yönetim Kurulu üyeliğine de atandı. Aydıner, iki maaş alacak 
     TOLGA ŞARDAN Ankara 

     Hükümetin son valiler kararnamesiyle OHAL Bölge Valiliği'nden Emniyet Genel Müdürlüğü'ne getirilen Gökhan Aydıner, bu görevinin yanı sıra, Türkiye'nin en büyük KİT'leri arasında yer alan TUSAŞ'a Türkiye Uçak Sanayi A.Ş. Yönetim Kurulu üyeliğine "bakan kontenjanı"ndan atandı. Aydıner, Emniyet Genel Müdürlüğü'ne başladıktan kısa süre sonra, 61 yaşta emeklilik uygulaması kapsamında "zorunlu emekli edilecek" bürokratlar arasında yer aldı. Bunun üzerine Aydıner, sürpriz bir kararla TUSAŞ Yönetim Kurulu üyesi oldu. Aydıner'in bu göreve, Mülkiye'den yakın arkadaşı olan Milli Savunma Bakanı Vecdi Gönül'ün kontenjanından atandığı anlaşıldı. Emniyet teşkilatında örneği görülmeyen bir uygulamaya tabi olan Aydıner'in, 61 yaş yasasının Anayasa Mahkemesi'nden dönmesinin ardından, TUSAŞ'taki yönetim kurulu üyeliğinden ayrılıp ayrılmayacağı merak konusu oldu. Devletten "vali" kadrosuyla yaklaşık 2.3 milyar, TUSAŞ'taki görevinden de 500 milyon lira maaş alan Aydıner, Basın İlan Kurumu ve Polis Vakfı'nda ücretsiz görev yapıyor. 

</TEXT>
</DOC>
