<DOC>
<DOCNO> 199568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sonspo24.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
"4 BÜYÜKLER" kuralardan memnun... 
</HEADLINE>
<TEXT>

     Futbolda Türkiye Kupası 2. kademe kuraları İstanbul'da çekilirken, kupada mücadele edecek Beşiktaş, Galatasaray, Fenerbahçe ve Trabzonspor takımlarının yöneticileri kuradan memnun olduklarını söylediler. 
     Beşiktaş Kulübü Asbaşkanı Haşmet Bedii Kürüm, 2. kademede rakip oldukları Kocaelispor'u en iyi şekilde ağırlayacaklarını belirterek, ''Hangi takım çıkarsa çıksın fark etmeyecekti. Kocaelispor ile rekabetimiz futbolun içindeki güzelliklerle olsun istiyoruz'' dedi. 
     Uzun süredir Türkiye Kupası'nı müzesine götüremeyen ve 2. kademede Gaziantep Büyükşehir Belediyesi ile eşleşen Fenerbahçe Kulübü'nün yönetim kurulu üyesi İlhan Ekşioğlu ise kupayı bu kez kazanmayı arzuladıklarını vurguladı. 
     Türk Telekomspor'un rakibi olan Galatasaray Kulübü'nün yönetim kurulu üyesi Orhan Yüzen de ''Rakibin zayıfı, güçlüsü olmaz, maç sahada oynanır. İyi mücadele eden kazanır. 3 kulvarda birden mücadele ediyoruz. Türkiye Kupası'nı da kazanmak istiyoruz'' diye konuştu. 
     Geçen sezon Türkiye Kupası'nı kazanan ve 2. kademede Kayserispor ile eşleşen Trabzonspor'un yönetim kurulu üyesi Selami Sarı da geçen yıl olduğu gibi bu yıl da kupayı kazanmak istediklerini dile getirdi. 
     Öte yandan Türkiye Kupası 2. kademe kuralarında sıralamanın belli olacağı kura çekimi sırasında 1 numarayı çeken Beşiktaş Kulübü'nün asbaşkanı Haşmet Bedii Kürüm, ''Layık olduğumuz numarayı çektik'' diye konuştu. 
     
     TURU GEÇERİZ 
     Futbolda Türkiye Kupası 2. kademesinde sahasında Kayserispor ile eşleşen Trabzonspor, kuradan memnun. 
     Geçen sezon Türkiye Kupası'nı müzesine getirme başarısı elde eden bordo-mavili kulübün asbaşkanı Erol Tuna, Kayserispor karşısında turu geçeceklerine inandıklarını söyledi. 
     Tuna, Kayserispor açısından kuranın zorlu olduğunu savunarak, ''Çünkü geçen yıl Türkiye Kupası'nı kazanmış bir takım ile oynayacaklar. Gerçi futbol bu. Belli olmaz ama biz Kayserispor karşısında turu geçecek güçteyiz ve turu geçeceğimize inanıyoruz'' dedi. 
     
</TEXT>
</DOC>
