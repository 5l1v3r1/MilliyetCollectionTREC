<DOC>
<DOCNO> 156721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/ekonomi/eko02.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekilleri teşvik kuyruğuna girdi... 
</HEADLINE>
<TEXT>

Milletvekilleri, Başbakan Erdoğan'ın milli geliri bin 500 doların altındaki illere uygulanacağını açıkladığı teşvikten, kendi illerinin de yararlanması için harekete geçtiler 
     Bütün iller, vergi ve SSK prim indirimini de içeren yatırım teşviklerinin kendi yörelerinde de uygulamaya konulmasını istiyor. 
     Başbakan Tayyip Erdoğan'ın "kişi başına milli geliri bin 500 dolara kadar olan illerde yatırımların vergi ve SSK prim indirimi yoluyla teşvik edileceğini" açıklamasının ardından değerlendirme yapan hemen hemen bütün oda ve borsa başkanları, teşvik paketinin tüm Türkiye'de uygulanması görüşünü savunuyor. 
     Başkanların bir bölümü, bin 500 dolar kriterinin iller arasında adaletsizliğe yol açacağını ileri sürerek her yöreye aynı teşvik talebinde bulunurken, bir bölümü de teşviklerin kişi başına milli gelire göre kademeli şekilde uygulanması yönünde görüş bildiriyor. 
     
     Bürokratlar 'Taviz verilmesin' diyor 
     Maliye Bakanlığı ise teşviklerin, geçen dönem olduğu gibi kişi başına milli gelir bazında düzenlenmesini ve bu konuda taviz verilmemesini istiyor. 
     1998 başında uygulamaya giren teşvik paketinde başlangıçta 12 ilin yer aldığını kaydeden bir üst düzey yetkili, "Ancak tasarı Meclis'e gittiğinde il sayısı 22'ye çıktı. Bugün de bütün milletvekilleri, kendi illerini pakete sokmak istiyor. Bunun bir sınırı olmalı" dedi. 
     
     Rakamlar bekleniyor 
     Teşvikten yararlanacak illeri belirlemek için DİE'nin 2001 yılı kişi başına milli gelir rakamları bekleniyor. 2000 rakamlarına göre, geliri bin 500 doların altında olan Aksaray, Yozgat, Bartı, Ordu, Gümüşhane, Erzurum, Bayburt, Ağrı, Kars, Iğdır, Ardahan, Bingöl, Van, Muş, Bitlis, Hakkari, Adıyaman, Şanlıurfa, Mardin, Şırnak ve Siirt paket kapsamında. Ancak kişi başı geliri bin 500 ile 2 bin dolar arasında olan illerin de 2001 sonu itibariyle bin 500 doların altına inebileceği, paketten yararlanacak il sayısının 37'ye kadar çıkabileceği belirtiliyor. 
     Böylece Kahramanmaraş, Osmaniye, Kırşehir, Sivas, Çankırı, Sinop, Tokat, Trabzon, Giresun, Erzincan, Uşak, Düzce, Malatya, Tunceli, Diyarbakır ve Batman'ın da teşvik paketi içine girmesi olasılığı bulunuyor. 
     
     
     

</TEXT>
</DOC>
