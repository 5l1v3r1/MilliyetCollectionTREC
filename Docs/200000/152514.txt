<DOC>
<DOCNO> 152514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/yasam/ayas.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dostluk için sabahladılar 
</HEADLINE>
<TEXT>

Çanakkale Savaşı'nda ölen Yeni Zelanda ve Avustralyalıların torunları atalarını anmak için Anzak Koyu'nda bir kez daha şafağı bekledi... 
     ASLI ÖKTENER Çanakkale 

     Çanakkale kara savaşlarının 88. yıldönümü nedeniyle Türkiye'ye gelen yaklaşık 5 bin Yeni Zelanda ve Avustralyalı, savaşta ölen atalarını Anzak Koyu'nda düzenlenen şafak ayiniyle andı. 
     Dün saat 05.30'da başlayan ayin için geceden Gelibolu Yarımadası'ndaki Anzak Koyu'na gelen Yeni Zelanda ve Avustralyalılar, havanın soğuk olması nedeniyle saatlerce battaniye ve uyku tulumları içinde ısınmaya çalıştılar. Ayini çok sayıda Türk genci de izledi. 
     Günün ilk ışıklarıyla başlayan ayinde önce bir papaz tarafından savaşta ölenler için dua okundu. Avustralya, Yeni Zelanda ve Türkiye milli marşları çalınarak saygı duruşunda bulunuldu. 
     Törene, Yeni Zelanda Genel Valisi Silvia Cartwright, Avustralya Hazine Bakanı Peter Costello ile Türkiye adına Çanakkale Vali Yardımcısı Hüseyin Avni Mutlu katıldı. 
     Cartwright, Çanakkale Savaşları ve Gelibolu'nun, Yeni Zelanda ve Avustralya için acı bir ders olduğunu söyledi. 
     
İstanbul'dan koya yürüdüler      Ayin için 16 Mayıs'ta İstanbul'dan yürüyüşe başlayan Graham Jenkins ile Billy Fereira, Anzak Koyu'na 05.10 sıralarında ulaştı. Günde 45 kilometre yol yürüdüklerini belirten gençler, "Toplam 356 kilometreyi dokuz günde bitirmiş olduk. Bu yürüyüşteki amacımız Türk - Anzak dostluğunu pekiştirmek" dediler. 
     


YAŞAM 




















</TEXT>
</DOC>
