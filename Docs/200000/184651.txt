<DOC>
<DOCNO> 184651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sontur35.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmara Üniversitesi Rektörü'nden Erdoğan'a yanıt 
</HEADLINE>
<TEXT>

     Marmara Üniversitesi MÜ Rektörü Prof. Dr. Tunç Erem, ''20 yıldır ilk defa bir hükümetin üniversitelerdeki huzur ortamını yok ettiğini'' ileri sürdü. 
     Prof. Dr. Erem, yaptığı yazılı açıklamada, ''Atatürk ilkelerinin bekçiliğinin 'edepsizlik' olarak nitelendirilmesinin üzücü ve esef verici'' olduğunu kaydederek, şu görüşleri savundu 
     ''20 yıldır ilk defa bir hükümet üniversitelerdeki huzur ortamını yok etmiştir. Bu böyle devam ederse bilim sokağa dökülecek ve çok daha vahim olaylar patlak verecek. Asıl çomak rektörlere değil, üniversitelere ve ülkenin geleceğine sokulmaktadır. Rektörler olarak, kendimizi değil, eğitim kurumlarımızı ve ülkemizin geleceğini düşünüyoruz. Rektörlük makamı gelip geçicidir, ama Atatürk'ün cumhuriyetimizi emanet ettiği gençlerimizi yetiştiren üniversiteler kalıcıdır. 
     Sayın Başbakan'ın rektörlerin şahıslarını hedef alarak yapmış olduğu bu hakaret dolu konuşma, bu nedenle esef vericidir.'' Prof. Dr. Tunç Erem, ''önceki hükümetlerin YÖK Yasası'nda yaptığı değişikliklerin sistem içinde ufak tefek revizyonlar olduğunu, hiçbir hükümetin de şimdiki gibi sisteme yönelik radikal bir girişimde bulunmadığını'' sözlerine ekledi. 
     
</TEXT>
</DOC>
