<DOC>
<DOCNO> 170255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sonspo19.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Tekke Altın Adam ödülü Tuncay'a helali hoş olsun.. 
</HEADLINE>
<TEXT>

     Trabzonsporlu Fatih Tekke, Austria Wien takımı ile yapılan hazırlık maçında yan hakeme tokat atmasından sonra geri alınan ve Fenerbahçeli Tuncay'a verilen ''Altın Adam'' ödülü için ''Tuncay Şanlı'ya helali hoş olsun'' dedi. 
     Tedavisi için takımının kampından ayrılarak İzmir'e gelen Fatih Tekke, Dr. Bülent Zeren tarafından muayene edildi. 
     Burada basın mensuplarının sorularını yanıtlayan Fatih Tekke, hazırlık maçında yan hakeme tokat atmasının ''yanlış bir hareket'' olduğunu kabul ettiğini, ancak bu hareketi teknik direktör Samet Aybaba'yı ''korumak'' için yaptığını söyledi. 
     Sezon boyunca yapılan değerlendirmeler gözönüne alınarak, ''11 Altın Adam Yarışması''nda ödüle layık görüldüğünü, ancak sezon sonrasında yapılan hazırlık karşılaşmasında yaşanan bir olay nedeniyle bu ödülün kendisinden alındığını belirten Tekke, şöyle konuştu 
     ''Bu olayı, yanlış olarak değerlendirdiğimizi kulüp olarak kabul ettik. Herkes hata yapabilir. Ben de yaptım. Bir gün telefon ediliyor ve ödül aldığınız söyleniyor, sonra bu ödül geri alınıyor. Bana göre bu adaletsizlik. Benim yerime ödülü bir başka arkadaşa vermeyi uygun görmüşler. O da başarılı bir arkadaş. Helali hoş olsun. Bu çok büyütülecek bir hadise değil.'' 
     
</TEXT>
</DOC>
