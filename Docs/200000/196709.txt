<DOC>
<DOCNO> 196709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/siyaset/siy04.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çetin'i Afganistan için NATO'ya Gül önermiş 
</HEADLINE>
<TEXT>

   Hikmet Çetin'in Afganistan'a 'NATO Yüksek Sivil Temsilcisi' olarak atanması dün resmiyet kazandı. Çetin, "Dağılan parçaları toplamak bize düşüyor" dedi 
   Saliha Çolak 

   
   Afganistan'daki Uluslararası Güvenlik Destek Gücü'nün ISAF komutasını birkaç ay önce üstlenen NATO, eski TBMM Başkanı ve Dışişleri Bakanı Hikmet Çetin'i Afganistan'da "NATO Yüksek Sivil Temsilcisi" olarak atadı. NATO'ya adı Dışişleri Bakanı Abdullah Gül tarafından önerilen Çetin, "Bize hep zor işler düşer" dedi. 
   NATO Genel Sekreteri George Robertson'un dünkü yazılı açıklamasında, Türkiye'de 1991-1994'te Dışişleri Bakanı, 1997-1999'da TBMM Başkanı olarak görev aldığı ve çeşitli hükümetlerde bakanlıklar yaptığı anımsatılan Çetin'in, Bonn Anlaşması çerçevesinde, NATO'nun Afganistan geçici yönetimine yardımlarının siyasi ve askeri uygulamalarının koordinasyonu ve yürütülmesinden sorumlu olacağı ISAF, BM ve uluslararası çeşitli koordinasyon organlarıyla yakın işbirliği içinde çalışacağı bildirildi. Açıklamada, "Yüksek Temsilci"nin ISAF görevinin başarısı açısından çok önemli bir rol oynayacağı, Robertson'ın, Çetin'in bu amaçla büyük katkısı olacağına inandığı belirtildi. Resmiyet kazanan kararla Çetin, NATO Genel Sekreteri'nin bu ülkedeki en üst düzey siyasi temsilcisi oldu. 
   Çetin, NATO'nun Afganistan'daki operasyonları çerçevesinde, yerel makamlarla koordinasyon ve diyalog, siyasi temaslar, komşu ülkelerle temaslar gibi alanlarda rol oynayacak. 
   NATO'nun Çetin'i seçmesi, Amerikan kaynaklarına göre, "Türkiye'nin ISAF bünyesindeki olumlu hizmeti ve Müslüman bir NATO ülkesi olarak Afganistan'daki ortamı iyi kavramasının yanı sıra Çetin'in uluslararası saygınlığından" da kaynaklandı. Dışişleri Bakanı ile İsveç'e giden yazarımız Taha Akyol, CNN Türk'ün sorularını yanıtlarken, Çetin'in yaklaşık 4 ay önce NATO'ya Gül tarafından önerildiğini söyledi. Akyol, Çetin'in uluslararası kurumlarda kazandığı ağırlık dikkate alınarak Gül'ün önerisinin kabul edildiğini vurguladı. 
   
   Çetin memnun 
   İsrail'den Milliyet'in sorularını yanıtlayan Çetin de, görevin içeriğini tam olarak bilmediğini belirtirken, "Dışişleri Bakanlığı'nın önerisi üzerine alınan bir karar. Sayın Gül, bugün dün arayarak resmi açıklamanın yapılacağını söyledi" dedi. Çetin, "Biliyorsunuz, bize hep zor işler, dağılan parçaları toplamak düşer" diye espri yaptı. Türkiye, eski TBMM Başkanı ve Dışişleri Bakanı Hikmet Çetin'in NATO Genel Sekreteri'nin Afganistan Yüksek Sivil Temsilcisi olarak atanmasından memnuniyet duyduğunu bildirdi. 
   
   
   
</TEXT>
</DOC>
