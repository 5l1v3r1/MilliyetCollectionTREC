<DOC>
<DOCNO> 191596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/soneko25.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fındık fiyatlarına Ramazan dopingi 
</HEADLINE>
<TEXT>

     Ramazan ayının başlamasıyla iç piyasada fındık tüketiminin artış göstermesi, Giresun'da serbest piyasada fındık fiyatlarının yükselmesine neden oldu. 
     Giresun Ziraat Odası Başkanı Özer Akbaşlı, serbest piyasada bir süredir aynı seviyede seyreden fındık fiyatlarının Ramazan ayı ile birlikte yükselişe geçtiğini belirtti. Ramazan ayında tüketimi artan tatlıların iç piyasada fındık tüketimini artırdığını ifade eden Akbaşlı, şunları söyledi 
     ''Ramazan ayının bir süredir aynı seviyede seyreden fındık fiyatları için bir doping olacağına inanıyorum. Ramazan ayının ilk gününde fiyatlar 95 bin lira artış kaydederek 2 milyon 845 bin liraya kadar çıktı. Ramazan ayı sonuna kadar serbest piyasada fındık fiyatlarının 3 milyon lirayı bulmasını bekliyoruz.'' Giresun'da serbest piyasada tombul fındık 2 milyon 845 bin lira, sivri ve kara fındık 2 milyon 550 bin liradan işlem görürken, FİSKOBİRLİK 50 randıman tombul fındığa brüt 2 milyon 500 bin lira, sivri ve kara fındığa ise brüt 2 milyon 300 bin lira taban fiyat uyguluyor. 
     
</TEXT>
</DOC>
