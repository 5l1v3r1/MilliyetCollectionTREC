<DOC>
<DOCNO> 169044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/siyaset/siy09.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fişledikleri avukatı üç örgüte üye gösterdiler 
</HEADLINE>
<TEXT>

Gözaltına alınan avukat Gökçen Zorcu, önce üç örgüte üye gösterildi, ardından hakkında dava açıldı. Zorcu'nun suç duyurusu savcılıktan geri döndü 
     GÖKÇER TAHİNCİOĞLU Ankara 

     Ankara'da gözaltına alınan Avukat Gökçen Zorcu hakkında savcılığa bilgi fişi göndererek "örgüt üyesi" olduğunu belirten Emniyet, mahkemenin bilginin nereden kaynaklandığı sorusuna, "arşivinde avukatla ilgili adli işlem sonucu bulunmadığı" yanıtını verdi. Avukatın fişleme için yaptığı suç duyurusu ise savcılıktan "mevzuata uygundur" yanıtıyla geri döndü. 
     Zorcu, 19 Aralık 2000'deki Hayata Dönüş Operasyonu'nu protesto için basın açıklaması yaptıktan sonra gözaltına alınarak tutuklanması talebiyle mahkemeye sevk edildi. Polis, mahkemeye, delil olarak Ankara Emniyet Müdürlüğü Parmak İzi Büro Amirliği'nden "Ek Suç Bildirme Formu" da gönderdi. 
     Zorcu'nun 19.04.1996 tarihli kayda göre sol örgüt elemanı olduğunun belirtildiği formda, avukatın üyesi olduğu örgütler ise parantez içinde "TİKKO, TKEP ML, THKO..." olarak sıralandı. Mahkemeye, "bir kişinin aynı anda üç örgüt üyesi olamayacağını, terörle mücadele şubesine sorulursa bunun anlaşılabileceğini" söyleyerek tutuklanmaktan kurtulan Zorcu hakkında, basın açıklaması nedeniyle, Toplantı ve Gösteri Yürüyüşleri Yasası'na muhalefetten dava açıldı. 
     Ankara 16. Asliye Ceza Mahkemesi, Zorcu'nun talebi üzerine Emniyet'ten bilgilerin yasal kaynağını sordu. Ankara Emniyet Müdür Yardımcısı Ali Çetkin, arşivlerde, bu bilgilere ilişkin herhangi bir mahkeme veya adli işlem kaydının bulunmadığını bildirdi. 
     
     Tazminat davası açtı 
     Çetkin'in yazısının üst bölümünde, Zorcu için, "19.04.1996 tarihli kayda göre Dev-Yol ve Dev-Genç örgüt üyesi" bilgisi de verildi. Zorcu, Ankara Cumhuriyet Başsavcılığı'na Çetkin ve Parmak İzi Büro Amirliği yetkilileri hakkında suç duyurusunda bulundu. 
     Savcılık, "takipsizlik" kararında, örgüt üyeliği" kayıtlarının, 1996'da takipsizlikle sonuçlanan bir soruşturmaya dayandığını kabul etti. Savcılık, Emniyet'in mevzuata uygun hareket ettiğini ifade ederken, Zorcu, İdare Mahkemesi'nde tazminat davası açtı. 
     

</TEXT>
</DOC>
