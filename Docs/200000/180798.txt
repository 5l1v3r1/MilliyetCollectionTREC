<DOC>
<DOCNO> 180798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/guncel/gun20.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Özyurtseven'in acı günü    Gazetemiz Yazı İşleri Müdürü Tahir Özyurtseven'in Gaziantep'te yaşayan annesi Nüshet Özyurtseven geçirdiği bir rahatsızlık sonucu dün 63 yaşında yaşama gözlerini yumdu. Nüshet Özyurtseven'in cenazesi bugün Ulu Camii'nde ikindi namazından sonra kılınacak cenaze namazının ardından Asri Mezarlık'taki aile kabristanında toprağa verilecek. Milliyet ailesi olarak merhumeye tanrıdan rahmet, canımız arkadaşımıza ve değerli annesinin tüm sevenlerine başsağlığı dileriz. 
   
   2150 metreye piyano taşıdılar    Uluslararası 11. Nemrut Kommagene Festivali kapsamında Nemrut Dağı'nda Leman Sam'la konser verecek Tuluyhan Uğurlu'nun çalacağı 500 kilo ağırlığındaki piyanoyu 2 bin 150 metre yüksekliğindeki dağa dört kişi taşıdı. Nemrut'un zirvesine 100 metre kala kamyonetten indirilen piyano, önce battaniyeye sarıldı. Hortumlarla bağlanan piyanoyu 4 görevli Batı terasındaki Tanrı heykellerinin bulunduğu yere, altındaki kızakla çekti. 100 metrelik yolu yarım saatte aşan görevliler 40 bin euro değerindeki piyanoyu Batı terasına özenle yerleştirdi. n AdIyaman DHA 
   
   Bebek hırsızları altı yıl sonra yakalandı...    Bursa'da hastaneden kaçırdıkları Esra bebeği Almanya'da çalışan bir aileye satmak isteyen ancak bunu başaramayıp bebeğin de bakımsızlıktan ölmesine neden olan 4 kişi aradan 6 yıl geçtikten sonra yakalandı. Bursa'nın Yıldırım İlçesi'nde yaşayan Adnan Çınar ve Halime Erdal Çınar, ilk bebeklerinin doğumu için Bursa Zübeydehanım Doğumevi'ne geldi. Çınar, 2 Eylül 1997'de bir kız bebek dünyaya getirdi. Esra adı verilen bebek, doğumunun ertesi günü hastaneden kaçırıldı. Acılı anne, evlat hasretine fazla dayanamayarak 5 gün sonra öldü. Polis, bebeğin kan davası nedeniyle kaçırılmış olabileceği olasılığı üzerinde durdu ama sonuca ulaşamadı. 
   
   "Bebek bakımsızlıktan öldü 
   Aradan 6 yıl geçtikten sonra Bursa polisini arayan bir kişi bebeği Efset Öztürk'ün kaçırmış olabileceğini belirtti. Beş gün önce Ordu'da yakalanan Öztürk 40 , Almanya'da çalışan bir Türk ailesiyle tanıştığını belirterek, şunları kaydetti "Evleri Antalya'daydı. Bebek istediler. Ben de aracı oldum. Elfide Işıklar, Dursun Çalışkan, Nurettin Durgut bebeği kaçırdı. Ancak aile bebeğin ailesinin de rızası olmasını şart koştu ve kimlik istedi. Bunu sağlayamayınca, bebeği veremedik. Bebek, ertesi gün bakımsızlıktan öldü." 
   Polis, Öztürk'ün ifadeleri doğrultusunda Işıklar 43 , Çalışkan 44 ve Saniye Akdeniz'i 39 gözaltına aldı. Polis, Akdeniz'in eski eşi Durgut'u arıyor. 
   
   Yazıcıoğlu Söke'de toprağa verilecek    Beyin ölümü gerçekleşen Denizli Valisi Recep Yazıcıoğlu çocukluğunun geçtiği Aydın'ın Söke ilçesindeki aile mezarlığında toprağa verilecek. A.Ü İbni Sina Hastanesi Başhekimi Prof. Dr. Mehmet Demirtaş, Milliyet'e yaptığı açıklamada, "Sportif biri olduğu için sağlıklı bir vücut yapısı vardı. Bu nedenle bugün dün diğer organlarında fonksiyon durması beklemiyoruz. Normal ölümü birkaç gün daha sürebilir" dedi. Yazıcıoğlu'nun eşi Meryem Yazıcıoğlu ve çocuklarıyla kardeşi AKP'li Sait Yazıcıoğlu ise taziyeleri kabul etti.Yazıcıoğlu, Söke'deki aile mezarlığında babasının yanında toprağa verilecek. n YILDIZ YAZICIOĞLU Ankara 
   
   Adliye memuru kapkaç kurbanı    Eyüp'te kapkaççıların saldırısına uğrayan İstanbul Adliyesi Sicil Şefi Aynur Akgün 28 , yerde sürüklendi. Akgün'ün, içerisinde Açıköğretim Fakültesi sınavına girebilmesi için kullanacağı kimlik belgesinin de bulunduğu çantasını alan kapkaççılar kaçtılar. Alınan bilgiye göre, Akgün yeğeni İlayda ile, eve gitmek için yola çıktı. Minibüse binmek için yürüyen Akgün ve İlayda'nın yanına Ford Escort marka bir otomobil yanaştı. Otomobildeki üç kişiden ikisi, genç kadının kolundan çantasını çekmeye çalıştı. O sırada direnen Akgün'ün koluna çantasının kulpu takılınca yere düştü. Sürüklenen Akgün, yaralanırken kapkaççılar otomobille kaçtılar. Tedavi altına alınan Açıköğretim Fakültesi, 1. sınıf öğrencisi Akgün, "Bugün sınava girecektim. Kimliğim olmadan sınavda nasıl kendimi tanıtacağım" diye konuştu. 
   
   
</TEXT>
</DOC>
