<DOC>
<DOCNO> 154221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sondun21.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell, Lübnan ordusunun Hizbullah'ı silahsızlandırmasını istedi 
</HEADLINE>
<TEXT>

     ABD Dışişleri Bakanı Colin Powell, Lübnan ordusunun güneyde konuşlanarak, Hizbullah'ı silahsızlandırmasını istedi. 
     Suriye'deki temaslarının ardından geldiği Lübnan'da Devlet Başkanı Emil Lahud ve Başbakan Refik Hariri ile görüşmelerde bulunan Powell, Dışişleri Bakanı Jean Obeyd ile düzenlediği basın toplantısında, ''Lübnan ordusunun Güney Lübnan'a konuşlanarak Hizbullah milisinin silahlı faaliyetine son vermesi zamanı geldi'' diye konuştu. 
     Lübnanlı yetkililere, Hizbullah'ın bölgede ve dünyadaki faaliyetlerinin sürmesinden dolayı ''derin kaygılarını'' ilettiğini belirten Powell, Suriye'nin Lübnan'daki askeri varlığını ima ederek, ''yabancı güçlerin'' Lübnan'dan çekilmesinden yana olduklarını bildirdi. 
     ABD Dışişleri Bakanı, Beyrut'taki temaslarının ardından ülkesine hareket etti. 
     
</TEXT>
</DOC>
