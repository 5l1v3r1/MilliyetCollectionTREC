<DOC>
<DOCNO> 158870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sonspo03.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı taraftarlar Beşiktaş ilçesini karnaval yerine çevirdi 
</HEADLINE>
<TEXT>

     Beşiktaş ile Galatasaray arasında oynanacak derbi maç öncesinde siyah-beyazlı taraftarlar, Beşiktaş ilçesini adeta karnaval yerine çevirdi. 
     Erken saatlerden itibaren Beşiktaş'ta Deniz Müzesi'nin karşısındaki Kazan Restorant'ın önünde buluşan taraftarlar, tezahüratlar yaparak takımlarını destekledi. Bayraklar ve meşalelerle coşkularını gösteren taraftarlara yoldan geçen ve siyah-beyazlı flamalarla donanmış araçlar da kornalarını çalarak eşlik etti. 
     Beşiktaş ilçe merkezinden BJK İnönü Stadı'na giden yolda trafik adeta felç olurken, araçlar çaldıkları kornalarla, taraftarlar da yaktıkları meşalelerle ilginç bir görüntü olşturdular. 
     Bu arada, Beşiktaş bayrak ve flamalarının satışında da büyük bir patlama yaşandı. Çok sayıda bayrak satıcısı özellikle Beşiktaş, Üsküdar ve Kadıköy gibi semtlerde siyah-beyazlı taraftarlara çok sayıda bayrak satarken, BJK Store'deki forma satışlarında da büykü bir artış gözlendi. 
     
     PAF LİGİ'NDE BEŞİKTAŞ GALİP 
     Profesyonelliğe Aday Futbolcular PAF Ligi'nde geçen hafta şampiyonluğunu ilan eden Beşiktaş, bugün oynadığı maçta da Galatasaray'ı 3-2 yendi. 
     Beylerbeyi 75. Yıl Stadı'nda oynanan karşılaşmada siyah-beyazlıların gollerini Berkant 2 ve Türker atarken, Galatasaray'ın iki golü ise Volkan Glad'dan geldi. 
     
</TEXT>
</DOC>
