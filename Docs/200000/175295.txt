<DOC>
<DOCNO> 175295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sonspo29.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Halterde "tokat" skandalına soruşturma... 
</HEADLINE>
<TEXT>

     Halter Federasyonu Başkanı Kenan Nuhut, Isparta'da süren bayan milli takımı kampındaki ''tokat atma'' olayının araştırılması için talimat verdi. 
     Konuyla ilgili olarak bugün basın organlarında yer alan olayı araştırmak için federasyon asbaşkanı Erdal Bakacak, genel sekreter Orhan Atasoy ve teknik kurul başkanı Çınar Yazıcı'yı görevlendirdiğini ifade eden Kenan Nuhut, ''Gazetelerde antrenörün sporcuya tokat atıldığı yazılıyor. Benim de bu olayı 'antrenörün sever de, döver de' dediğim yazılı. Bu konuyla ilgili olarak beni hiç kimse aramadı. Değil milli takım sporcusuna, hiç kimsenin kimseye tokat atma hakkı yoktur'' diye konuştu. 
     Çağdaş ve 3 kız babası olduğunu hatırlatan Nuhut, sözlerini şöyle sürdürdü 
     ''Ben 3 kız çocuğu babasıyım. Şu zamana kadar hiçbir çocuğuma tek bir tokat atmadım. Gazetede ifade edildiği gibi bir davranışta bulunmadım. Bu ifade gerçek dışıdır. Haberi yazan arkadaş benimle görüşmemiştir.'' Nuhut, ayrıca milli takım sporcusu Emine Bilgin'in de kendisini arayarak, ''Başkanım burada nahoş olaylar oldu. Ancak gazetelerde büyütüldüğü kadar değil. Talat Ünlü ile bir tartışma oldu. Raif hocam da benden odama gitmemi istedi. Olay orada kapandı'' dediğini anlattı. 
     Nuhut, olayın araştırılması sonucunda çıkacak rapora göre, gerekeni yapacaklarını sözlerine ekledi. 
     
</TEXT>
</DOC>
