<DOC>
<DOCNO> 164474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sontur25.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolsuzlukları Araştırma Komisyonu Ecevit'e 20 soru yöneltti... 
</HEADLINE>
<TEXT>

     TBMM Yolsuzlukları Araştırma Komisyonu, eski Başbakan Bülent Ecevit'e de 20 dolayında soru yöneltti. 
     AK Parti İstanbul Milletvekili Azmi Ateş başkanlığındaki Yolsuzlukları Araştırma Komisyonu, dün son olarak eski Enerji ve Tabii Kaynaklar Bakanı Cumhur Ersümer'i dinlerken bugün de eski Başbakan Ecevit'e 20'nin üzerinde soruyu yazılı olarak illetti. Komisyon, çeşitli konulardaki bilgi ve görüşüne başvurduğu Ecevit'e Şubat ve Kasım krizleri yanında af yasası ile ilgili de sorular yöneltti. 
     Böylece 4 aylık çalışma süresini tamamlayan Komisyon, oluşturulan 5 alt komisyonun hazırladığı raporları birleştirerek, raporuna son şeklini verecek. Komisyon, ''Yolsuzluğun Sebep ve Sonuç İlişkileri ile Alınması Gereken Önlemler'', ''Para-Bankacılık-Gümrük'', ''İhale-Bayındırlık-Enerji'', ''Sağlık-KİT-Milli Savunma'' ve ''Vakıf, Dernek ve Yerel Yönetimler'' konularındaki alt komisyonların raporlarını birleştirerek nihai raporunu hazırlamak için 15 günlük bir süre kullanacak. 
     Komisyon'un, bazı eski bakan ya da başbakanlar hakkında birden fazla soruşturma talebinde de bulunabileceği öğrenildi. Eski Maliye Bakanı Zekeriya Temizel'in BDDK Başkanlığı dönemindeki bazı işlemleriyle ilgili de araştırma talebinde bulunulabileceği kaydedildi. Komisyon, bazı eski bürokratlar hakkında da suç duyurusunda bulunmaya hazırlanıyor. 
     Yolsuzlukları Araştırma Komisyonu, raporunu en geç 5 Temmuz Cumartesi gününe kadar TBMM Başkanlığı'na sunacak. Komisyon Başkanı Azmi Ateş'in raporun tesliminden sonra bir basın açıklaması yaparak aldıkları kararları açıklaması bekleniyor. 
     
</TEXT>
</DOC>
