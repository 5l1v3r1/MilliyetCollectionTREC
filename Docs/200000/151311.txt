<DOC>
<DOCNO> 151311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sondun17.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta radyo yayınları yeniden başladı 
</HEADLINE>
<TEXT>

     Irak'ta radyo yayınlarının Amerikan ve İngiliz güçlerinin bombardımanıyla kesilmesinden sonra, ABD'nin kurduğu bir radyo bugün yayına başladı. 
     Arapça yayın yapan ''Irak'ın Sesi'' adlı radyoda, haberler, müzik programlarının yanı sıra Saddam dönemindeki baskıları anlatan programlara yer veriliyor. 
     Bağdat'taki radyo ve televizyon yayınları, 9 Nisan'da kesilmişti. 
     
     ERALTI HAPİSHANELERİ SÖYLENTİSİ VE KAYIP YAKINLARI 
     Bağdat'ın bazı semtlerinde yeraltı hapishanelerinin bulunduğu söylentileri, Iraklı ve Amerikalı askeri güçler tarafından incelenmeye başlandı, hatta böyle bir hapishanenin bulunduğu belirtildi. 
     Bağdat'ın Kesre semtinde 4 gün önce bulunan bir yeraltı hapishanesinden 20 mahkumun çıkarıldığı kaydedildi. 
     Görgü tanıkları, bu mahkumların, 20 yılı aşkın süredir yeraltı hapishanesinde oldukları için körlük, sağırlık ve konuşamama gibi sorunları olduğunu öne sürdüler. 
     Bu arada, çocuklarını uzun yıllardır göremeyen Iraklı aileler, Firdevs Meydanı civarında toplanmaya başladılar. 
     Çocuklarının Baas iktidarınca hapse atıldığını anlatan anne babalar, ellerinde çocuklarının fotoğraflarını taşıyarak ağlıyorlar. 
     
     YAĞMACILARLA ÇATIŞMALAR 
     Saddam rejiminin çökmesinin ardından yağma olaylarının baş gösterdiği Bağdat'ta, dün gece Amerikan güçleriyle yağmacılar arasında çatışma çıktı. 
     Yaklaşık 15 dakika süren çatışma esnasında yoldan geçen 3 sivil ile çapulculardan biri yaralandı. 
     Öte yandan, Bağdat'ın El Fetih semtinde dün, uzun yıllardır yasaklı olan Irak Komünist Partisi'nin genel merkezi ilk defa açıldı. 
     





</TEXT>
</DOC>
