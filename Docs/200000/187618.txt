<DOC>
<DOCNO> 187618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sontur31.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD heyeti Ankara'da... İlk açıklama Öncelik insani konulara 
</HEADLINE>
<TEXT>

     ABD Temsilciler Meclisi Üyesi Jim Saxton, Türkiye ile Irak'ta önceliğin insani konulara verilmesi konusunda görüş birliği içinde olduklarını söyledi. 
     Devlet Bakanı ve Başbakan Yardımcısı Mehmet Ali Şahin, ABD Temsilciler Meclisi Üyesi Saxton başkanlığındaki heyeti Başbakanlık'taki makamında kabul ederek, yaklaşık 1 saat görüştü. 
     Saxton, görüşmeden sonra yaptığı açıklamada, Şahin ile son derece verimli görüşme yaptıklarını belirterek, Irak'a giderken Türkiye'ye iki nedenden dolayı uğramak istediklerini söyledi. Saxton, bu iki nedeni şu şekilde açıkladı 
     ''Birincisi, TBMM'nin Türk askerlerinin Irak'taki koalisyon kuvvetlerine muhtemelen katılması konusunda hükümete verdiği izinden dolayı minnettarlığımızı ifade etmektir. Biz, hem Türk halkının, hem hükümet yetkililerinin bu adımdan dolayı duyduğumuz minnettarlığı bilmesini isteriz. Türkiye'ye uğramamızın ikinci nedeni, batıdan gelen kişiler olarak Irak'ın durumu konusunda dostlarımızın görüşlerini öğrenebilmek ve onların algılamalarını anlayabilmektir. 
     Sayın Başbakan Yardımcısı Şahin ve heyetimdeki üyeler aynı görüşü paylaşıyorlar. Bu görüş, Irak'ta önceliğin insani konulara verilmesidir. Irak'ta istikrar, ancak insani konular çözümlendiğinde sağlanabilir. Şimdi Türkiye'de birkaç görüşme yaptıktan sonra Irak'taki askerlerimizi ve diğer yetkililerimizi ziyaret edeceğiz ve aynı zamanda Irak'ta geçici yönetimin yetkilileri ile görüşmelerde bulunacağız.'' Görüşmeye, Temsilciler Meclisi üyeleri Jim Turner, John Klein, John McHugh ve Mike Turner de katıldı. 
     Jim Saxton, ABD Temsilciler Meclisi'nde, Silahlı Kuvvetler Komitesi bünyesinde yeni oluşturulan terörizm, yeni tehditler ve yetenekler alt komitesinin başkanlığını yapıyor. Saxton ayrıca, Ortak Ekonomik Komite Başkan Yardımcılığı'nı da yürütüyor. 
     
</TEXT>
</DOC>
