<DOC>
<DOCNO> 152440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sontur22.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
DEP'liler yeniden yargılanıyor... 
</HEADLINE>
<TEXT>

     Kapatılan DEP'in eski milletvekilleri Leyla Zana, Hatip Dicle, Orhan Doğan ve Selim Sadak'ın yeniden yargılanmalarına devam edildi. 
     Ankara 1 No'lu DGM'de görülen davanın ikinci duruşmasına hükümlüler Zana, Dicle, Doğan ve Sadak ile avukatları katıldılar. 
     Başkan Mehmet Orhan Karadeniz'in raporlu olması nedeniyle mahkeme heyetine üye hakim Süreyya Gönül başkanlık etti. 
     Duruşmanın başında söz alan hükümlü avukatlarından Yusuf Alataş, 10 yıl önceki ilk yargılamada tanıkların savcılık makamına ifade verdiklerini, soru sorulmadığını anımsatarak, aynı prosedürün tekrarlanmaması gerektiğini söyledi. Alataş, duruşmada hazır bulunan tanıkların ifadelerinin ses ve görüntü cihazlarıyla kaydedilmesini, sanık avukatlarına ve Cumhuriyet Savcısı'na doğrudan soru sorma hakkı tanınmasını talep etti. Alataş, aksi halde adil yargılanma ilkesinin yerini bulmayacağını ileri sürdü. 
     Mahkeme heyeti, Cumhuriyet Savcısı'nın da görüşü doğrultusunda, Alataş'ın talebini reddetti. 
     
     ''PROSEDÜR AYNI OLMASIN'' 
     Karar üzerine tekrar söz alan avukat Alataş, Avrupa İnsan Hakları Mahkemesi'nin AİHM , tanıkların Avrupa İnsan Hakları Sözleşmesine uygun dinlenmediğine karar verdiğini anımsatarak, ''Tanık dinlenmesi ilk yargılamadaki şekliyle yapılırsa aynı hata tekrarlanmış olacak. Mahkemenin, yeniden yargılamayı dar anlayışla sınırlı biçimde sürdüreceği izlenimindeyiz'' diye konuştu. 
     Alataş, tanıkların ilk yargılama sırasında verdikleri ifadeleri hatırlamayacaklarını, zor duruma düşmemek için aynen tekrar edeceklerini savunarak, adil yargılanma bakımından tanıkların dinlenilmesinden vazgeçilmesini ve kendi gösterecekleri savunma tanıklarının dinlenilmesini talep etti. 
     Mahkeme heyeti, bu talebi de Cumhuriyet Savcısı'nın görüşü doğrultusunda, yeniden yargılamaya AİHM'nin tanık ifadelerini de içeren kararı doğrultusunda karar verildiğinden, Alataş'ın talebini reddetti. Mahkeme, savunma tanıklarının ise bildirilmesi halinde daha sonra değerlendirilmesini kararlaştırdı. 
     
     TANIKLAR 
     Daha sonra hazır bulunan tanıkların dinlenilmesine geçildi. 
     Davayla ilgili suç tarihinde Güneydoğu Anadolu bölgesinde görevli olan polis memurları Mustafa Yazgan, Süleyman Altun, Ramazan Arslan, Mehmet Taner, Mustafa Gülyüz, Yahya Göçer, Erdoğan Muş ve Ziya Ergün, ilk yargılama döneminde verdikleri ifadeleri tekrar ettiklerini beyan ettiler. 
     Urfa'da çiftçilik yapan Eyüp Karakeçi ise 1990'da kapatılan DEP'in Parti Meclisi üyesi olduğunu söyledi. Dönemin Urfa Emniyet Müdürlüğü Terörle Mücadele Şube Müdürü Mustafa Tekin'in kendisinden siyasi faaliyetlerine son vermesini ya da Urfa'yı 1 haftada terketmesini istediğini söyledi. Kenti terketmediğini belirten Karakeçi, ''Polisler evimi bastı. 1994 yılında Ankara'da gözaltına alındım ve işkenceye maruz kaldım. Zana ve Dicle aleyhine ifade vermem halinde hakkımdaki dosyanın ortadan kaldırılacağını söylediler. Ben bunları kabul etmedim'' diye konuştu. 
     Bursa'da simitçilik yaptığını belirten Kerem Ok ise tanık ifadesinde, Urfa'da iken tütüncülükle uğraştığını, ancak ortağının üreticinin malını alıp kaçtığını söyledi. Tüm mallarını satarak, üreticinin parasını ödediğini anlatan Ok, heyet başkanı Gönül'ün, ''Polise verdiğin bir dilekçede paranın PKK'ya gittiğini söylemişsin'' demesi üzerine, böyle bir dilekçe vermediğini, polisin hazırladığı bir kağıda imza attığını ifada etti. 
     Mehmet Şevki Temel adlı tanık da 2 çocuğunun koruculuk yaptığını, 1 çocuğunun polis olduğunu belirterek, çocuğunun kaçırılması üzerine kendisinin bir kişiyi rehin almasıyla ilgili olay üzerine Zana'nın evine geldiğini söyledi. Dursun, Zana ve Dicle'den şikayetçi olduğunu bildirdi. 
     Abdullah Dursun adlı Mardin'li tanık da Zana ve Dicle'nin Güneydoğu halkına zarar verdiğini ileri sürdü ve eski ifadelerini tekrarladığını belirtti. 
     Mahkeme, diğer tanıkların dinlenilmesine devam edilmesi için, duruşmaya öğleden sonraya kadar ara verdi. 
     
     AVRUPALI HEYET DE İZLEDİ 
     Duruşmayı Avrupa Karma Parlementerler Komisyonu'ndan Joost Lagendijk'in başkanlığındaki 5 kişilik heyet, Alman Yeşiller Partisi üyesi Claudia Roth, kapatılan HADEP'in genel başkanı Murat Bozlak, İnsan Hakları Derneği Genel Başkanı Hüsnü Öndül, Sosyalist Demokrat Parti SDP Genel Başkanı Akın Birdal ve bazı sivil toplum kuruluşlarının temsilcileriyle çok sayıda gazeteci izliyor. 
     DGM'den ayrılırken gazetecilere açıklama yapan Lagendijk, Türkiye'nin attığı reform adımlarını yakından izlediklerini belirtti. Türkiye'nin son dönemde çok sayıda yasal düzenleme yaptığını anımsatan Lagendijk, ''Biz bu davayı izleyerek bunların hayata geçirilip geçirilmediğini görmek istiyoruz. Ancak, gördüğüm kadarıyla yeniden yargılama 1994'tekinin kopyası gibi oluyor'' diye konuştu. Lagendijk, yeniden yargılama kararının da önemine işaret ederek, ''Yeniden yargılamanın adil bir şekilde olmasını ve Türkiye'nin kağıt üstündeki reformları uyguladığını göreceğimizi umuyorum'' dedi. 
     
     ROTH, GÜLLERLE GELDİ 
     Ankara DGM'ye bir demet gülle gelen Roth'un, çiçekleri duruşma salonuna çıkarmasına izin verilmedi. Roth, DGM'den ayrılırken yaptığı açıklamada, 1994'te olduğu gibi bugün de duygusal olarak önemli bir gün yaşadığını söyledi. DEP'li milletvekillerinin, AİHM'nin kararı doğrultusunda yeniden yargılandıklarını hatırlatan Roth, ''Türkiye'nin insan hakları ve demokratikleşmesi açısından bu dava çok önemlidir. Türkiye'nin bu davayla önemli bir adım atacağına inanıyorum'' diye konuştu. 
     Ankara 1 No'lu DGM, kamuoyunda ''DEP Davası'' diye bilinen davada, kapatılan DEP'in eski Diyarbakır milletvekilleri Dicle ve Zana, eski Şırnak milletvekilleri Doğan ve Sadak'ı, terör örgütü PKK'nın liderlerinden aldığı emir ve talimat doğrultusunda ülke içinde ve dışında yoğun bölücü faaliyetlerde bulundukları gerekçesiyle Türk Ceza Kanunu'nun TCK ''yasadışı örgüt üyeliği'' fiilini düzenleyen 168-2 ve 3713 sayılı Terörle Mücadele Kanunu'nun ''ceza artırımını'' öngören 5. maddesi uyarınca, 15'er yıl ağır hapis cezalarına mahkum etmişti. 
     





</TEXT>
</DOC>
