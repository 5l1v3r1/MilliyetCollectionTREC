<DOC>
<DOCNO> 198700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sontur36.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermenek'te son 5 işçi toprağa verildi 
</HEADLINE>
<TEXT>

     Karaman'ın Ermenek İlçesi'nde bir kömür ocağında meydana gelen grizu patlamasında göçük altından çıkarılan son 5 işçinin cenazeleri de ilçede düzenlenen törenin ardından toprağa verildi. 
     Göçük altında kalarak hayatını kaybeden 10 işçiden son 5 işçinin cenazesi önce Ermenek Devlet Hastanesi'ne getirildi. Cenazeler, Savcılık tarafından yapılan otopsi ve kimlik tespit çalışmalarının ardından, törenin yapılacağı ilçe merkezindeki Sipas Camii önüne getirildi. 
     Karaman Valisi İsmet Metin, Karaman Milletvekili Mevlüt Akgün, çalışmalara katılan kurtarma ekibi üyeleri ve kalabalık bir vatandaş topluluğunun katıldığı törende, toplu cenaze namazını Ermenek Müftüsü Fahrettin Bektaşoğlu kıldırdı. 
     İlçe Müftüsü Bektaşoğlu, namazın ardından yaptığı konuşmada, bir bayram gününde böylesi acı bir olayın meydana gelmesinin tüm ulusu derinden yaraladığını söyledi. Bektaşoğlu, ölenlere Allah'tan rahmet, yakınlarına ve tüm vatandaşlara başsağlığı diledi. 
     Törenin ardından Abdullah Şengül, Ahmet Bilgin, Yusuf Şahin ve Ali Şenkal'ın cenazeleri, toprağa verilmek üzere 2 ayrı ambulansla memleketleri olan Ardıçkaya Köyü'ne gönderildi. 
     Ardıçkaya Köyü İlköğretim Okulu bahçesine getirilen işçiler için burada yaklaşık bin kişinin katılımıyla ikinci kez cenaze namazı kılındı. Namazın ardından cenazeler, Ardıçkaya Köyü Mezarlığı'na defnedilmek üzere omuzlarda götürülürken, işçi yakını bazı kadınlar da tabutları erkeklerle birlikte taşımak istedi. 
     Bazı işçi yakınlarının baygınlık geçirdiği törenin ardından cenazeler köy mezarlığında defnedildi. Karaman Valisi İsmet Metin ve AK Parti Karaman Milletvekili Mevlüt Akgün, Ardıçkaya Köyü'nde düzenlenen törenlere de katılarak acılı ailelere taziyelerde bulundu. 
     Son çıkarılan 5 işçiden biri olan Sebahattin Ersoy'un cenazesi ise ilçe merkezindeki Fincantepe Mezarlığı'nda toprağa verildi. 
     Cenne Köye Çanakçı mevki yakınlarındaki Özsayan Madencilik Şirketi'ne ait kömür ocağında geçen Cumartesi akşam saatlerinde grizu patlaması meydana gelmiş, Eyüp Göker, Yusuf Şahin, Abdullah Şengül, Ali Başar, Hidayet Gürbüz, Ali Şenkal, Mustafa Aygün, Ahmet Bilgin, Sebahattin Ersoy ve Hasan Çelik göçük altında kalarak hayatlarını kaybetmişti. 
     
</TEXT>
</DOC>
