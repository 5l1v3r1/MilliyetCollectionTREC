<DOC>
<DOCNO> 162613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/spor/ysenay.html </URL>
<DATE> 2003/06/12/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
İlk yarı şakası 
</HEADLINE>
<TEXT>

     Orta alandan, gol bölgelerine doğru çoğalmada bu kadar rötarlı kalan milli forma kalabalığını, dün gece ilk kez seyretmek sıkıntısıyla yürek yüreğe kaldım ben... Fatih Akyel niçin bu kadar sinirli ve de rakibi karşılarken acemi kalıyordu Yediğimiz ilk goldeki altı pas içi hatasının kopyasını, Nihat'ın müthiş beraberlik golünden hemen sonra, bu kez sol kanattan gelen topta tekrar etmemiz, bize Alpay'ın, İngiltere'de futbolsuz kaldığı ayların, onu ne kadar paslandırdığını hatırlatıyordu nedense... Bu iki akıl almaz gollerde kanat bekçileri ve Alpay kabahatleri kadar, Rüştü kardeşimizin altı pas üzerindeki hareketlere seyirci kalışı da bizi hayretler içinde bırakıyordu... 
     
     İkinci yarı, ilk devrenin tam tersi fotoğraflarla donatıyordu Milli Takımımız, İnönü'nün oyun alanını... Nihat Kahveci'nin sol kulvarda yarattığı pozisyonu Ergün ortalıyor ve Hakan Şükür eski albümlerinden çekip çıkardığı, enfes bir pozisyon gösterisiyle, fiziğini mükemmel kullanıyor, itinayla koruduğu topa Gökdeniz'in yıldırım gibi dalması dolasıyla da, beraberlik golüne müşterek imza atıyordu Gökdeniz ile... Bu arada A Milli Takım sahadaki oyunun bütün geçerli viteslerini sahipleniyor, ilk yarıda bizi adeta nefes alamaz hale getiren Makedonya, ikinci 45'te Türkiye'yi izlemek zorunda kalıyordu... 
     Tugay bir orta alan virtüözü... Gökdeniz ve Okan Yılmaz bu takımın müstakbel kralları... Ergün büyük usta ve futbol düşünürü olarak, enfes paslarla oyunu kurgularken, Nihat Kahveci ve Hakan Şükür uç noktalarda şimşek gibi sayısız ataklarla, Makedon savunmasını delik - deşik ediyorlar ve milli takım adeta bir "ilk yarı şakası"nı unutturmaya çalışıyorlardı bizlere... 
     Evet, İngilizler tarafından 'mama'landıklarına inandığımız Makedonlar, bütün fizik ve düşünce değerlerini ilk yarıda tüketiyor, ikinci 45'e ise adeta tek kale oynayan Ay - Yıldızlı ekibin futbol gösterilerini seyrediyorlardı... 
     Eh futbolun, karanlık maksatların oyunu olmayıp, maçların 90 dakikada bittiğini bir gün sevgili Makedon kardeşlerimiz de anlarlar dileriz... 
     

</TEXT>
</DOC>
