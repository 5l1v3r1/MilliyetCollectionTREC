<DOC>
<DOCNO> 180568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur17.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gömülü balina çıkarılmaya başlandı... 
</HEADLINE>
<TEXT>

     Adana'nın Yumurtalık İlçesi'nde geçen yılın mayıs ayında balıkçılar tarafından bulunduktan sonra karaya çıkarılan ve toprak altında saklanarak müze materyali olarak değerlendirilmesine karar verilen balina, 15 aylık gömü süresinin ardından çıkarılmaya başlandı. 
     Maden Tetkik Arama Enstitüsü MTA Genel Müdürlüğü adına Hacettepe Üniversitesi öğretim üyeleri ile Ekolojik Araştırmalar Derneği'nden EKAD 7 kişilik bir ekip, balinanın çıkarılması çalışmalarına başladı. 
     EKAD 2. Başkanı Dr. Ali Fuat Canbolat, Yumurtalık İlçesi'ne bağlı Ayvalık köyü kıyılarında, 6 mayıs 2002 günü balıkçılar tarafından 600 metre açıkta görülen, 13 metre uzunluğunda yaklaşık 10 ton ağırlığındaki balinanın müze materyali olarak değerlendirilmesine karar verilmesinin ardından çürüme işlemleri için gömüldüğünü anımsattı. 
     Canbolat, 15 ay süresince gömülü kalan balinanın iskelet parçalarının, çıkarılma ve temizlenme çalışmalarını büyük bir titizlikle yürüttüklerini söyledi. 
     İskeletin tam olarak çıkarılması çalışmalarının hafta sonuna kadar süreceğini belirten Canbolat, şunları kaydetti 
     ''Parçalar halinde çıkarttığımız kemikleri, önce temizliyoruz, ardından numaralar vererek etiketliyoruz. Çıkarttığımız parçaları Ankara'ya götüreceğiz. Burada çelik tel ve contalarla monte edeceğiz. Oldukça özen isteyen bu iş bir-iki ay alacak. Daha sonra balina iskeleti Türkiye'nin ilk ve tek Tabiat Tarihi Müzesi'nde sergilenecek.'' Canbolat, 1315 santimetre boyundaki yavru balinanın yetersiz beslenme dolayısıyla öldüğünü tahmin ettiklerini ifade ederek, ''Akdeniz'in en büyük balina türü olan uzun balina nesli tehlikede türler arasında yer alıyor'' dedi. MTA bünyesinde 1968 yılında kurulan ve bir süre önce yeni binasına taşınan Tabiat Tarihi Müzesi'ndeki kayaç ve mineraller bölümünde, dünyadan ve Türkiye'den kaya ve mineraller bulunuyor. Paleontoloji bölümünde ise milyonlarca yıl önce yaşamış bitki, dinozor ve mamut gibi hayvan fosilleri yer alıyor. 
     
</TEXT>
</DOC>
