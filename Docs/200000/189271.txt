<DOC>
<DOCNO> 189271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sondun35.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Kıbrıs'ta çözüm siyaseti izleyeceğiz 
</HEADLINE>
<TEXT>

     Başbakan Recep Tayyip Erdoğan, Kıbrıs konusunda ''çözüm siyaseti'' izleyeceklerini söyledi. 
     AB zirvesi ve Hükümetlerarası Konferans çerçevesinde Brüksel'de bulunan Erdoğan, düzenlediği basın toplantısında, AB Komisyonu'nun genişlemeden sorumlu üyesi Günther Verheugen ile yaptığı ikili görüşme hakkında bilgi verdi. Başbakan Erdoğan, Türkiye'de yapılan reformların AB kanadında takdirle karşılandığını, reformların pratik uygulaması üzerinde durulduğunu ve 2004 yılında uygulama alanında daha somut adımlar atılacağını bildirdi. 
     Kıbrıs konusunda garantör ülke Türkiye'nin çözümsüzlükten değil, çözümden yana olduğunu, ''çözüm siyaseti'' izleneceğini ifade eden Erdoğan, çözüm arayışlarında başarıya ulaşılması olasılığının yüzde yüz olarak gösterilmesinin yanlış olacağını belirtti. 
     Erdoğan, Kıbrıs'ta çözümün tek taraftan gelemeyeceğini vurgulayarak, KKTC'de seçimlerden sonra iyi bir değerlendirme yapılması gerekeceğini söyledi ve ''Kıbrıs yeni yönetim profiliyle farklılık kazanabilir'' dedi. 
     KKTC'de, 2 Nisan'dan bu yana atılan olumlu adımlara dikkati çeken Erdoğan, Annan planının tartışılması, masaya oturulması gerektiğini, başka türlü çözüme ulaşılayamacağını söyledi ve ''Siyaset çözümsüzlüğe çözüm kavuşturma sanatıdır'' diye konuştu. 
     Kopenhag siyasi kriterlerinde Kıbrıs konusunun yer almadığını, Kıbrıs'ta fiili bir durumun söz konusu olduğunu belirten Erdoğan, çözümsüzlük halinde Kıbrıs Rum yönetiminin AB'ye alınmasının sıkıntılı bir durum yaratacağını da sözlerine ekledi. 
     Başbakan Erdoğan, Irak konusunda da, TBMM'nin karar aldığını ve hükümete yetki verildiğini, Genelkurmay Başkanlığı ile Dışişleri Bakanlığı'nın irtibat halinde çalışmalarını sürdürdüğünü, ABD ile temaslarının devam ettiğini belirterek, ''Türkiye olarak hazır durumdayız'' dedi. 
     Erdoğan, karşılıklı mütabakat sağlanması halinde Irak halkının sıkıntılarını gidermek için istikrar gücüne destek verileceğini belirtti. 
     Recep Tayyip Erdoğan, gazetecilerin bir sorusuna da, ''Dini özgürlükler konusunda rahat bir iktidarız. Diğer dinlerden insanlar, inançlarını Türkiye'de özgürce yaşabileceklerdir'' yanıtını verdi. 
     Başbakan Erdoğan, bugün AB zirvesinin sonuçları hakkında bilgilendirileceği öğlen yemeğinden sonra İspanya'ya gitmek üzere Brüksel'den ayrılacak. 
     
</TEXT>
</DOC>
