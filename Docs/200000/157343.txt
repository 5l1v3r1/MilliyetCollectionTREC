<DOC>
<DOCNO> 157343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur22.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Anıtkabir'de alarm... 1 gün kapalı.. 
</HEADLINE>
<TEXT>

     Anıtkabir, 19 Mayıs'ta yapılacak devlet töreni nedeniyle yarın saat 13.00'ten 19 Mayıs Pazartesi günü saat 11.00'e kadar halkın ziyaretine kapalı olacak. 
     Ankara Valiliği'nin 19 Mayıs Atatürk'ü Anma ve Gençlik ve Spor Bayramı kutlama törenleriyle ilgili olarak aldığı önlemler çerçevesinde, Anıtkabir, yarın saat 13.00'ten itibaren halkın ziyaretine kapanacak. Vatandaşlar, 19 Mayıs Pazartesi günü saat 11.00'den itibaren Anıtkabir'i ziyaret edebilecekler. 
     Akdeniz Caddesi ve Gençlik Caddesi de 19 Mayıs'ta Anıtkabir'deki tören süresince trafiğe kapatılacak. Anıtkabir ve 19 Mayıs Stadyumu üzerinde, 08.00-13.00 saatleri arasında uçuş yasağı uygulanacak. 
     Anıtkabir'de düzenlenecek törene katılacak devlet erkanını taşıyan araçlar, Tandoğan Kapısı olarak bilinen 1 No'lu nizamiyeden, sivil ve askeri personel ile öğrenciler ise yaya olarak 2 No'lu nizamiyeden giriş yapabilecek. Devlet erkanı ve törende görevli personel dışında hiç kimse araçla Anıtkabir'e giremeyecek. 
     
     TÖREN PROGRAMI 
     19 Mayıs Atatürk'ü Anma ve Gençlik ve Spor Bayramı kutlamaları, Atatürk'ün Samsun'a çıkış saati olan 07.00'de top atışı ile başlayacak. 
     Anıtkabir'de 09.00'da yapılacak devlet töreninin ardından 19 Mayıs Stadyumu'ndaki tören, Cumhurbaşkanı Ahmet Necdet Sezer'in şeref tribününe gelişiyle saat 10.00'da başlayacak. 
     Törende, Milli Eğitim Bakanı Hüseyin Çelik'in açış konuşmasının ardından gençlik adına konuşma yapılacak ve şiirler okunacak. Samsun'dan gelen bayrak ve Selanik'ten gelen toprak Cumhurbaşkanı'na sunulacak. Paraşütle atlama gösterilerinin ve tören geçişinin ardından da yer ve tribün gösterileri yapılacak. 
     
</TEXT>
</DOC>
