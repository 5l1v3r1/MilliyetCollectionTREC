<DOC>
<DOCNO> 196181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sontur23.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Patlamada ölen gencin cenaze namazında Musevi din adamı.. 
</HEADLINE>
<TEXT>

     Beyoğlu'ndaki Neve Şalom Sinagogu önünde meydana gelen patlamada, 5 aylık hamile olan Musevi eşi Berta Özdoğan ile birlikte hayatını kaybeden Ahmet Özdoğan'ın cenazesi, Erenköy Galippaşa Camii'nde öğleyin kılınan cenaze namazından sonra Büyükada Mezarlığı'nda toprağa verildi. 
     Erenköy Galippaşa Camii'ndeki cenaze törenine katılanlar, Özdoğan'ın tabutuna sarılarak gözyaşı döktüler. Törene, Özdoğan'ın ailesi, yakınları ve iş arkadaşları, 1999 Marmara depreminde Çınarcık'ta anne ve babasını kaybeden Berta Özdoğan'ın ağabeyi Gilla Nisa Sarfetti ile Türkiye Hahambaşılığı'nı temsilen Hahambaşılık Dini Kurul Üyesi Leon Adani katıldı. Leon Adani, cenaze namazı sırasında tabut önünde saf tuttu. 
     Adani, gazetecilere yaptığı açıklamada, hem Müslümanlar, hem de Museviler için çok acı bir olay yaşandığını ifade ederek, ''Temennimiz, böyle acı olayların bir daha yaşanmaması. İnsan sevgisiyle yapamayacağımız hiçbir şey yok. Türkiye Cumhuriyeti devletini de insan sevgisiyle yükseltelim'' dedi. 
     Ahmet Özdoğan'ın annesi İnci Özdoğan da, tören sırasında ayakta durmakta güçlük çekerken, ''Bebeğinizi de aldınız, melek oldunuz, uçtunuz'' diyerek ağladı. 
     Ahmet Özdoğan'ın babası Ziya Özdoğan da, terörü kınadığını ifade ederek, bu tür olaylarla kardeşlik ve barışın gelmeyeceğini söyledi. 
     Cenaze namazının ardından Bostancı İskelesi'ne getirilen Özdoğan'ın cenazesi, bir tekneye konularak Büyükada'ya götürüldü. Özdoğan'ın cenazesi, Büyükada Mezarlığı'na defnedildi. 
     
</TEXT>
</DOC>
