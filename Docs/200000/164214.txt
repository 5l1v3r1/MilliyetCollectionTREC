<DOC>
<DOCNO> 164214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sontur15.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Astsubaylara generallik yolu açılıyor... 
</HEADLINE>
<TEXT>

     En az 4 yıllık yükseköğrenimi bitirerek muvazzaf subay olmaya hak kazanan astsubaylara generalliğe kadar yükselme imkanı getiren yasa tasarısı, TBMM Milli Savunma Komisyonu'nda kabul edildi. 
     Tasarıya göre, Türk Silahlı Kuvvetleri'nin TSK ihtiyacı göz önüne alınarak her yıl belirlenecek kontenjan oranında, ''emsali arasında temayüz etmiş'', en az 4 yıl süreli fakülte veya yüksekokulları bitiren astsubaylar, belli koşullarla subay olabilecek. 
     Subaylığa geçmek isteyen astsubayın sınava başvuru tarihinde en az üstçavuş rütbesinde ve astsubay olarak altıncı hizmet yılını tamamlamış dokuzuncu hizmet yılını bitirmemiş olması gerekiyor. Ayrıca, astsubaylığa nasıp tarihinden itibaren aldığı sicil notlarının ortalaması sicil tam notunun yüzde 90 ve üstünde olması, subaylığa layık bulunduğunun sıralı sicil üstleri tarafından onanması, seçme sınavı ve bunu takip eden okul ve kurslarda başarı göstermesi şartı aranıyor. 
     Koşulları yerine getiren astsubaylar, teğmen olarak nasbedilecek. 
     Bu personel, astsubay iken bulundukları rütbe karşılığı derece ve kademelerine bir kademe eklenerek subaylığa geçecek. 
     Tasarı, astsubaylıktan subaylığa geçenlerin ancak yüzbaşılığa kadar yükselebileceğine ilişkin hükmü de yürürlükten kaldırıyor. 
     
     GÖNÜL'ÜN SÖZLERİ 
     Milli Savunma Bakanı Vecdi Gönül, tasarıyla ilgili komisyona bilgi verirken, geçen yıl çıkarılan yasa uyarınca 2005 yılından itibaren muvazzaf astsubayların eğitim seviyesinin iki yıl süreli ön lisans düzeyine yükseltildiğini hatırlattı. Söz konusu tarihten itibaren lise ve dengi okul mezunlarının muvazzaf astsubay nasbedilmesinin sona ereceğini belirten Gönül, bu kapsamda astsubaylıktan subaylığa geçişte eğitim seviyesinin diğer muvazzaf ve sözleşmeli subaylarda olduğu gibi en az 4 yıllık yükseköğrenim olmasının büyük önem taşıdığını belirtti. Bu yolla TSK'da subay olarak görev yapanların eğitim seviyelerinde standartlık sağlanmış olacağına dikkati çeken Gönül, şunları söyledi 
     ''En az 4 yıl süreli yükseköğrenimi bitirerek muvazzaf subay olmaya hak kazanan astsubaylara, teğmen nasbedildikleri tarihten itibaren rütbe, rütbe bekleme süresi ve yaş hadleri dahil olmak üzere, diğer hususlar için muvazzaf subaylara uygulanan hükümler uygulanacaktır.'' Gönül, halen Türk Silahlı Kuvvetleri bünyesinde astsubaylıktan subaylığa geçmiş 1622 personel bulunduğunu, bunlardan 505'inin 4 yıllık fakülte ve yüksekokul mezunu olduğunu bildirdi. 
     Gönül, tasarı ile 4 yıllık yükseköğrenim görmüş personelin generalliğe kadar yükselmesine imkan sağlandığını ifade etti. 
     Komisyondaki görüşmeler sırasında, AK Parti İstanbul Milletvekili İnci Özdemir, astsubaylıktan subaylığa geçişte kısıtlılık unsuru olarak sayılan ''erkek kaçırma''nın ne anlama geldiğini sordu. Komisyon'a katılan askeri uzmanlar, kısıtlılık unsurları olarak sayılanların Türk Ceza Yasası'ndan aynen alındığını, tasarıya özgü bir hüküm olmadığını belirttiler. 
     
</TEXT>
</DOC>
