<DOC>
<DOCNO> 163038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur45.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu'nun ilk Türk eczanesi 100 yıl sonra tekrar açılıyor... 
</HEADLINE>
<TEXT>

     Adana'da, 1902 yılında kurulan, Anadolu'nun ilk Türk eczanesi olarak bilinen ve aslına uygun olarak restore edilen ''Mustafa Rıfat Gülek Eczanesi'', 100 yıl aradan sonra yarın yeniden hizmete açılacak. 
     Adana'nın köklü ailelerinden Hüseyin ve Kasım Gülek ailesi tarafından, kurucusunun ismini taşıması ve restorasyon şartıyla Türk Eczacılar Birliği'ne TEB hibe edilen Abidinpaşa Caddesi'ndeki ''Mustafa Rıfat Gülek Eczanesi'', bundan böyle poliklinik-eczane olarak hizmet verecek. 
     Anadolu'nun ilk Türk eczanesi olmasının yanı sıra birinci derece tarihi eser olma özelliğini taşıyan eczane, bulunduğu Abidinpaşa Caddesi'nde nostalji yaşatacak. 
     Eczanenin kurucusu Mustafa Rıfat Gülek'in torunu, 21. Dönem Adana Milletvekili ve eski Devlet Bakanı Tayyibe Gülek, konuya ilişkin açıklamasında, Anadolu'da benzer durumda harap ve mirasçılarının elinde bölünmüş pekçok tarihi binanın bulunduğunu belirtti. 
     Gülek, babası Kasım Gülek'in vefatından önce bu binanın usta ellerle aslına uygun restorasyonunu çok arzuladığını belirterek, binayı TEB'e hibe etmekle kardeşi Mustafa Rıfat Gülek ile birlikte babasının vasiyetini de yerine getirmiş olmanın mutluluğunu taşıdıklarını kaydetti. 
     
</TEXT>
</DOC>
