<DOC>
<DOCNO> 164212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sontur13.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarın ve hafta sonunda sağanak yağış var... 
</HEADLINE>
<TEXT>

     Yurdun iç ve kuzey kesimlerinde yarın ve hafta sonunda yer yer sağanak yağış bekleniyor. Yağışlarla biraz azalacak olan hava sıcaklıkları, önümüzdeki hafta başından itibaren 4-6 derece artacak. 
     Devlet Meteoroloji İşleri Genel Müdürlüğü'nden alınan bilgiye göre, yağışlar, mevsime uygun kararsızlık yağışları şeklinde görülecek. 
     Buna göre, yarın Güney Ege'nin iç kesimleri, Göller yöresi, Orta ve Doğu Karadeniz'in iç kesimleri, İç Anadolu'nun kuzeydoğusu ile Doğu Anadolu'nun kuzeyi yer yer sağanak ve gökgürültülü sağanak yağışlı geçecek. 
     21 Haziran Cumartesi günü doğu Karadeniz'in iç kesimleri, Doğu Anadolu'nun kuzeydoğusu ile Güney Ege'nin ve Akdeniz'in iç kesimleri ile İç Anadolu'nun güneyinde sağanak ve gökgürültülü sağanak görülecek. 
     22 Haziran Pazar günü ise Marmara'nın doğusu, Karadeniz ile İç ve Doğu Anadolu'nun kuzeyinde sağanak ve gökgürültülü sağanak yağış bekleniyor. 
     Yağış almayan yerler az bulutlu ve açık geçecek. Hava sıcaklıkları ise yarın ve cumartesi günü mevsim normalleri üzerinde seyretmeye devam ederken, pazar günü yurdun kuzey kesimlerindeki yağışlarla beraber biraz azalacak. Hava sıcaklıklarının önümüzdeki hafta başından itibaren yeniden mevsim normallerinin 4-6 derece üzerine çıkacağı bildirildi. 
     Meteoroloji uzmanları, bu mevsimlerde atmosferin üst kesimlerinde görülen soğuk havanın, yerin ısınmasıyla birlikte kararsızlık-konvektif yağışlara neden olduğunu bildirdiler. Bu yağışların genellikle akşam saatlerinde ve kısa süreli olduğuna da dikkati çektiler. 

     
</TEXT>
</DOC>
