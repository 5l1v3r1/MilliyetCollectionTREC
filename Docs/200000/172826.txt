<DOC>
<DOCNO> 172826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sonspo17.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Enke resmen Fenerbahçe'de... 
</HEADLINE>
<TEXT>

     Fenerbahçe Kulübü, yeni transferi kaleci Robert Enke ile resmi sözleşme imzaladı. 
     İspanya'nın FC Barcelona takımından 1 yıllığına transfer edilen Alman file bekçisi, kulüp binasında düzenlenen törenle sezon sonuna dek kendisini sarı-lacivertli renklere bağlayan sözleşmeyi imzladı. 
     İmza törenine, kulüp transfer komitesi üyeleri Hakan Bilal Kutlualp ile İlhan Ekşioğlu da katıldı. 
     Alman file bekçisi, imza töreninin ardından yaptığı açıklamada, Rüştü'nün ardından alacağı görevin zorluğunu dile getirerek, üzerinde büyük bir baskı oluşacağını söyledi. 
     Enke, ''Uzun yıllar başarıyla hizmet etmiş bir kaleciden sonra bu görevi devralmak, her kaleci için büyük baskı oluşturur. Benim için de öyle. Ben bunu daha önce Benfica'ya gittiğimde de yaşamıştım'' dedi. 
     İspanya'da, FC Barcelona'dan ayrılmadan önce Rüştü ile karşılaştığını kaydeden Alman kaleci, dil sorunu nedeniyle sohbet etme fırsatını bulamadığını bildirdi. 
     Kendisinden önce takımın başarısının önemli olduğunu vurgulayan Enke, ''Fenerbahçe formasını taşıyacağım için gurur duyuyorum. Umarım başarılı bir sezon geçiririm. Ama kendimden önce takımın başarısı önemli'' diye konuştu. 
     26 yaşında ve 1.86 metre boyundaki Enke, FC Barcelona'dan önce Benfica ve Borussia Mönchengladbach takımlarında da kaleyi korumuştu. 
     
     KUTLUALP, BREZİLYA'YA GİDİYOR 

     Fenerbahçe Kulübü Transfer Komitesi Üyesi Hakan Bilal Kutlualp, transfer görüşmelerinde bulunmak üzere bu akşam Brezilya'ya gideceğini söyledi. 
     Kutlualp, görüşme yapacağı futbolcuların adları konusunda, kesin bir sonuca varmadan açıklama yapmak istemediğini kaydetti. 
     Sarı-lacivertli kulübün yöneticisinin, Brezilya'nın Santos takımında forma giyen Alex ve Sao Paolo takımında oynayan Luis Clemente Fabiano ile görüşeceği öğrenildi. 
     
</TEXT>
</DOC>
