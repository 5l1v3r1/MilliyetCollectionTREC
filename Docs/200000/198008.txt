<DOC>
<DOCNO> 198008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sonspo20.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal UEFA'nın kararı, saldırıyı başarılı kılıyor... 
</HEADLINE>
<TEXT>

     Gençlerbirliği Teknik Direktörü Ersun Yanal, UEFA'nın, Avrupa Şampiyonlar Ligi'nde mücadele eden Beşiktaş ve Galatasaray'ın maçlarını Türkiye dışında başka bir ülkede oynaması kararına tepki gösterdi. 
     UEFA Kupası 2. tur rövanşında yarın Sporting Lizbon ile yapacakları maç için Portekiz'de bulunan Yanal, alınan kararın, yapılan saldırıyı başarılı kıldığını ve terörün amacına da hizmet ettiğini söyledi. Yanal, şöyle konuştu 
     ''Bu kararı verenler teröre topyekün destek vermiş oluyor. Sokağa çıkmayalım mı Terör her yerde var. ABD'de daha büyük bir saldırı yaşandı. Oradaki yetkililer, hayatın en kısa sürede normale dönmesi için çalıştılar. Burada verilen kararla Türkiye cezalandırılıyor. Hatta saldırı ödüllendiriliyor. Birçok konuda sessiz kalan Türkiye, bu kez sesini yükseltmeli.'' ''İsrail'de maçlar yapılmıyorsa, orada savaş var. Türkiye'de savaş mı var, maçlarımızı başka ülkelere alıyorlar'' diyerek tepkisini dile getiren Yanal, sözlerine şöyle sürdürdü 
     ''Diyelim ki maç Almanya'da oynanacak. Almanya daha mı güvenli olacak. Dünya ile entegre olmuş bir ülkenin insanlarını cezalandırmak, Müslüman bir ülke olarak Avrupa Birliği kapısında iken yapılan bu hareket politik bir oyundan başka bir şey değildir. Tepkisiz kalınmamalı.'' Teknik Direktör Yanal, bu olaya tepkinin üst düzeyde verilmesi gerektiğini vurgulayarak, ''Tavır Futbol Federasyonu'nca değil, hükümet kararıyla belirlenmeli. Çünkü bu bir ülke politikası olmalı. Alınan kararın mağduru sadece biz değiliz. Burada yapılan saldırı Türkiye üzerinden İngiltere, İsrail ve tüm dünyaya yapılmıştır. Buna karşı koyacak olan da Türkiye ile birlikte bu saldırının mağduru diğer ülkeler de olmalıdır'' diye konuştu. 
     
     TUR PRİMİ TOPLAM 150 MİLYAR 

     Öte yandan, Gençlerbirliği futbolcuları bu sabah kahvaltıdan sonra otelin bahçesinde bir yürüyüş yaptı. 
     Yürüyüş sırasında yöneticiler, gazetecilere, bu turun geçilmesi halinde futbolculara toplam 150 milyar lira prim vereceklerini söylediler. 
     
</TEXT>
</DOC>
