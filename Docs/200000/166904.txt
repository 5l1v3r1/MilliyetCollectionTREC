<DOC>
<DOCNO> 166904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur09.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerlik süresi kısaldı 
</HEADLINE>
<TEXT>

     Askerlik süresinin kısaltılmasına ilişkin kararname, Resmi Gazete'de yayımlandı. 
     Kararnameye göre, kara, deniz Sahil Güvenlik Komutanlığı dahil , Hava Kuvvetleri ile Jandarma Genel Komutanlığı'nda muvazzaf askerlik hizmet süreleri ile yedek subay hizmet süresi 15 Temmuz 2003 tarihinden geçerli olmak üzere silah altındaki yükümlüleri de kapsayacak şekilde kısaltıldı. 
     Askerlik süresi, erbaş ve erler için 18 aydan 15 aya, yedek subaylar için 16 aydan 12 aya indirildi. Kısa dönem erbaş ve erler için de askerlik süresi, 1111 sayılı Askerlik Kanunu uyarınca, yedek subayların süresinin yarısı kadar uygulanacak. Böylelikle eskiden 8 ay olan kısa dönem erbaş ve erlik süresi, 6 aya indirilmiş oldu. 
     Karışık sınıf yedek subay yetiştirme süresi de, Ağustos 2003 yedek subay celbinden itibaren 4 ay yerine 3 ay olarak uygulanacak. 
     Sağlık sınıfı yedek subaylar ile ihtiyaç fazlası olduklarından Milli Eğitim Bakanlığı emrine öğretmen olarak verilen yedek subay adaylarının yetiştirme süresinin bir ay olarak uygulanmasına devam edilecek. 
     
</TEXT>
</DOC>
