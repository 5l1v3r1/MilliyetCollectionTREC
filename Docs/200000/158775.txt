<DOC>
<DOCNO> 158775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/siyaset/asiy.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Diplomasiye yeni oturma düzeni 
</HEADLINE>
<TEXT>

Gül'ün eşi Hayrünnisa Gül'ün ev sahipliği yaptığı gecede misafirler, geleneksel "bir erkek - bir kadın" düzeni yerine, her kadının yanında kocası olacak şekilde "iki erkek-iki kadın" biçiminde oturdu 
     ÜMİT BEKTAŞ Ankara 

     Dışişleri Bakanı Abdullah Gül'ün eşi Hayrünnisa Gül ve AKP'li bakanların eşleri, tarihi Opera binasındaki bir gecede Ankara diplomasi camiasıyla tanıştı. Ancak protokoldekiler "bir erkek - bir kadın" yerine "iki erkek - iki kadın" düzeninde oturtuldu. Diplomatik geleneğin değiştirilmesiyle protokoldeki kadınların bir yanına eşleri, diğer yanına bir başka bakan eşi oturdu. 
     
     Elçilik temsilcileri de geldi 
     Hayrünnisa Gül'ün ev sahipliği yaptığı gecede, geleneksel "bir erkek - bir kadın" oturma düzeni uygulanmadı. Ön locadaki AKP'li bakanlar ve eşleri, kadınların yanına kocalarından başka erkek oturmayacak şekilde "iki erkek - iki kadın" düzeninde oturdu. Böylece her kadının bir yanına kocası, diğer yanına da başka bir bakan eşi oturdu. Ankara'daki tüm büyükelçilikler temsilci gönderirken, bakan ve milletvekillerine ayrılan koltuklar boş kaldı. 
     
     Misafirler sıcaktan bunaldı 
     Aralarında ABD Büyükelçisi Robert Pearson, Almanya Büyükelçisi Rudolph Schmidt, İran Büyükelçisi Firuz Dovletabadi ve AB Temsilcisi Hans Jörg Kretschmer'in de bulunduğu üst düzey diplomatlar, Devlet Halk Dansları Topluluğu'nun Türk halk oyunlarını sergilediği gösteriyi hayranlıkla izledi. Ancak diplomatlar ve eşleri, havalandırma sistemi çalışmadığı için sıcaktan bunaldı. Gül çiftinin çocukları Ahmet Münir, Kübra ve Mehmet Emre de, kendilerine ayrılan özel locada arkadaşlarıyla birlikte gösteriyi izledi. 
     
     Bakan eşlerinin türban şıklığı 
     Diplomatlar ve eşleri, gösteri sonrası Hayrünnisa Gül'le tanıştı. Gül, çiçeklerle donattığı salonda meyve suyu ve şarapla ağırladığı konuklarının tek tek ellerini sıkarak İngilizce sohbet etti. 20 kadar AKP'linin eşlerinin birbirinden renkli türban ve elbiseleriyle şıklık yarışına dönen resepsiyonda Hayrünnisa Gül'ün dizlerine kadar inen gri simli ceketi dikkati çekti. 
</TEXT>
</DOC>
