<DOC>
<DOCNO> 192884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sontur23.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçırılan mühendisin kardeşi Sağ olarak döneceğini ümit ediyoruz 
</HEADLINE>
<TEXT>

     Afganistan'da kaçırılan Türk makine mühendisi Hasan Önal'ın İzmir'de yaşayan kardeşi Ayhan Önal, Müslüman bir Türk olan ağabeyinin, Ramazan ayında Müslüman bir ülkede öldürüleceğine inanmadığını belirterek, ''Sağ olarak Türkiye'ye geri döneceğini ümit ediyoruz'' dedi. 
     AA muhabirinin görüştüğü, kaçırılan Türk mühendisin göz doktoru olan kardeşi Ayhan Önal, şu ana kadar ağabeyinden iyi veya kötü herhangi bir haber alamadıklarını bildirdi. 
     Önal, ağabeyinin daha önce de Pakistan ve Libya gibi Müslüman ülkelerde yıllarca çalıştığını hatırlatarak, ''Ağabeyimin Müslüman bir Türk olması nedeniyle, Müslüman bir ülkede mübarek Ramazan ayında öldürülmeyeceğine inanıyorum. İnşallah en kısa zamanda sağ olarak Türkiye'ye döneceğini umut ediyorum'' dedi. 
     Ağabeyinin geçen Perşembe günü kaçırılarak rehin alınmasının ardından, hiç bir yetkilinin kendilerini arayarak bilgi vermediğine dikkat çeken Önal, ''Biz onun ailesiyiz, en yakınlarıyız. Yengem, yeğenlerim, babam ve annemle tüm gelişmeleri basından izliyoruz. Ne Dışişleri Bakanlığı'ndan ne de başka bir birimden kimse bizi arayıp bilgi vermedi. Ağabeyimle ilgili devletin gerekli çabayı gösterdiğine inanıyoruz. Ancak bize bilgi verilmesi çok mu zor '' diye konuştu. 
     Önal, yengesi Miray Önal'ın kızlarıyla evinden dışarıya çıkmadığını, kocasıyla ilgili haber alabilmek için sürekli telefonun başında beklediğini söyledi. 
     Türk mühendis Hasan Önal, ABD güçlerinin kontrolü altında tutulan Kabil-Kandahar yolunda, geçen Perşembe günü beraberindeki Afgan şoförle kaçırılmıştı. Önal'ı kaçıranlar, Afgan şoförü serbest bırakarak, isteklerini içeren bir mektubu şoförle göndermişlerdi. 
     
</TEXT>
</DOC>
