<DOC>
<DOCNO> 158119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/ekonomi/eko06.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'a kızan Soros, dolar satıp euro alıyor 
</HEADLINE>
<TEXT>

     SEMA EMİROĞLU New York 

     Bush yönetiminin BM'ye sunduğu Irak'la ilgili karar tasarısını eleştiren ünlü milyarder yatırımcı George Soros, Washington'un Irak'ın petrol kaynaklarını suistimal etmesini önlemek için bir izleme grubu kuracağını açıkladı. BM'de bir basın toplantısı düzenleyen Soros, CNBC televizyonuna verdiği mülakatda da dolar satarak, euro ve Avustralya, Kanada, Yeni Zelanda paraları ile altın satın almakta olduğunu kaydetti. Soros'un sözleri üzerine, euronun değeri bir ara piyasalarda 1.17 doların üzerine çıktı. 
     ABD Hazine Bakanı John Snow'un güçlü dolar politikasından uzaklaşıldığına ilişkin sözlerini de eleştiren Soros, "Ama Hazine Bakanı'nın bana ne söylediğini dinlemek zorunda olduğum için dolara karşı tavrım zayıf" dedi 
     Diktatörlere kredi verilmesi uygulamasını caydırmak amacıyla, Irak'ın, Saddam Hüseyin'in iktidarda olduğu dönemden kalma dış borçlarının tümüyle geri ödenmemesini umduğunu da kaydeden Soros, birkaç Amerikan şirketinin Irak'ta iş yapmak için rekabet ihalesi olmaksızın Washington'dan kontrat kazandığına da dikkat çekti ve "Dünyadaki pek çok kişi, ABD'nin, yakın müttefiki İngiltere ile Irak'ı işgal ederken yetkilerini kötüye kullanmasından korkuyor. Bu korkuları yatıştırmak ABD'nin yararınadır ve bu konuda yardımcı olmak isterim" dedi. 
     

</TEXT>
</DOC>
