<DOC>
<DOCNO> 196422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sontur21.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''İstanbul'daki saldırıda Afganistan'daki örgütle bağ var'' 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, İstanbul'da iki sinagoga yönelik saldırılarla ilgili, zihniyet ve anlayış olarak Afganistan'daki örgütle bir bağlantının ortaya çıktığını söyledi. 
     Gül, resmi bir ziyaret için İsveç'in başkenti Stockholm'e hareketinden önce Esenboğa Havalimanı'nda, İstanbul'daki bombalı saldırılarla ilgili son gelişmelere ilişkin bir soru üzerine, şu anki bilgilerin İstanbul Emniyet Teşkilatı'nın yaptığı çalışmalarla ortaya çıkan bulgular olduğunu belirtti. 
     Gül, çok başarılı çalışma yapan polisin bir iz bulduğunu ve ilişkilerin ortaya konduğunu kaydetti. Gül, bu varılan kanaatlerin yüzde yüz doğruluğunun ilan edilebilmesi için DNA testlerinin beklenmesi gerektiğini ifade ederek, bugün bunun da muhtemelen neticelenebileceğini söyledi. 
     Gül, ''Zihniyet ve anlayış olarak Afganistan'daki örgütle bir bağlantının ortaya çıktığı şu anda gözlenmektedir'' dedi. 
     
</TEXT>
</DOC>
