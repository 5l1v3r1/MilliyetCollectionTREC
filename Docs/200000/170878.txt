<DOC>
<DOCNO> 170878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/yazar/dundar.html </URL>
<DATE> 2003/07/22/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Irak'ta Türk askerine 'hayır ' 
</HEADLINE>
<TEXT>

   
   Daniel Defoe'nin "Robinson Crusoe"sunu okumuş muydunuz 
   Sömürgeciliğin palazlandığı 18. yüzyılın başlarında yazılan roman, bir maceraperestin, düştüğü ıssız adada, doğaya hakim olma mücadelesini anlatır. 
   Robinson, orada yamyamların elinden kurtardığı Cuma ile "dost" olur. Engels'in "Anti - Dühring"deki tabiriyle "elde kılıç Cuma'yı köleleştirir". 
   Şimdi "uygar beyaz adam", doğayı dize getirmekteki becerisini, bu "zavallı köle"yi medenileştirmekte gösterecek, ondan sadık bir hizmetkar yaratacaktır. 
   
   Tayyip Erdoğan, ABD'nin Irak için Türkiye'den asker talep ettiğini iftiharla açıklarken "Türkiye, ABD ile stratejik ortaklığını gayet ileriye götürmektedir" deyince bir an çocukluğumun Cuma'sı dile geldi sandım. 
   Zavallı Cuma da muhtemelen romana "dostluk" diye yansıtılan bu "efendi - köle" ilişkisini kendi açısından "stratejik ortaklık" diye tanımlıyor ve işe koşuldukça "Efendimle ortaklığımız gelişiyor" diye seviniyordu. 
   Üstelik, o zamanlar Robinson'un sömürgeciliğini "dostluk alameti" olarak pazarlayacak bunca yorumcu da yoktu. 
   Robinson'un dostluğu, gücünü, elindeki kılıçtan alıyordu. 
   
   Şimdi Irak'ta, "beyaz adam"ın başı dertte... 
   Oraya kılıçla "medeniyet" götürdü, ama "yamyam kıymetini bilemedi" her gün birkaç beyaz adam avlayarak direniyor. 
   Robinson da kendi yerine avlanacak jandarma arıyor. 
   Bunun böyle olacağı, geçen hafta Amerikalı komutanların Ankara'da dolaşmasından belliydi. Kamuoyu, bu ziyaretlerden Süleymaniye skandalı için özür bekleyedursun, Amerikalılar "Irak'ta jandarmalık" işini pişiriyordu. 
   Peki niye işgalci ABD'nin peşine takılıp Irak cehennemine 28. Tugay'ı yollayacak Türkiye 
   
   Bunun cevabını geçen ay Cumhuriyetçilerin ABD Senatosu'ndaki lideri Bill Frist şöyle vermişti 
   "Bu işe Irak işgaline bütün ülkeleri karıştırmalıyız." 
   Nedenini de ABD Dışişleri Komitesi'nden Demokrat Joseph Biden, Fox News'a söylemişti 
   "Irak sokaklarında Fransız, Alman ve Türk askeri görmeliyiz. Ancak o zaman Irak halkına işgalci olmadığımızı gösterebiliriz." 
   Durum yeterince açık değil mi 
   ABD, Irak'ta her gün biraz daha batağa saplanıyor. 
   Uluslararası hukuka ve dünya kamuoyuna rağmen, "elde kılıç" giriştiği macerada her gün birkaç askerini kaybediyor. 
   İşgal 100. gününü doldurduğu halde Irak'ta elektrik, su, güvenlik gibi asgari hizmetleri karşılayamıyor, bu yüzden de atmaca gibi bekleyen yatırımcılarına kapı açamıyor. 
   O nedenle Irak'ta "işgalci Coni" görüntüsünü perdeleyecek bir taşeron arıyor. Ve jandarmalığından tanıdığı Mehmet'i tekrar askere alıyor. 
   Başına çuval geçirdiği Türk askerini, komşusunun karşısına "işgalci güç" olarak çıkarmaya hazırlanıyor hem de endişe duyduğu Kuzey Irak'ta değil her gün kan dökülen, güneydeki Şii bölgesinde... 
   
   Türkiye AKP'nin bütün yaranma çabasına rağmen, buna "Hayır" demelidir. 
   Yıllarca masallara kanıp köleliği "stratejik ortaklık" sandık sadık jandarma rolü oynadık. 
   Artık yeter 
   Cuma, kendi başına geçinmeyi öğrenmeli ve bu sefil hizmetkarlığa son vermelidir. 
   
      
   
</TEXT>
</DOC>
