<DOC>
<DOCNO> 163887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sondun17.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak halkı ABD askerlerinin kadınların üstünü aramasına öfkeli.. 
</HEADLINE>
<TEXT>

     Amerikalı erkek askerlerin Iraklı kadınların üstlerini aramaları, böyle bir uygulamanın geleneklerine aykırı düştüğü Irak halkını öfkelendiriyor. 
     Amerikalılar uygulamanın yaygın olmadığını ve buna yalnızca son çare olarak başvurduklarını iddia etseler de, bu tür olaylarla ilgili anlatılanlar ve televizyonlarda, bir çarşaflı Iraklı kadının üzerinin erkek askerlerce aranması görüntüleri, Irak'ta öfkeye yol açmıştı. 
     Konunun tüm ülkede, evlerde, kahvehanelerde ve cuma hutbelerinde sürekli konuşulduğu belirtiliyor. 
     Din adamı Şeyh Muhammed Mahmut el-Samaraye, ''Dinimizin alakasız erkeklerin Müslüman kadınlara dokunmasına izin vermediği biliniyor. Eğer gerçekten Müslüman halka saygı göstermek istiyorlarsa kadınların üzerinin aranmasında kadın askerleri görevlendirmeliler'' dedi. 
     Amerikan askerlerine karşı saldırıların artmasıyla ABD ordusu güvenlik tedbirlerini ve bu çerçevede aramaları artırmıştı. 
     Irak'ın güneyindeki el-Rahman camisine geçenlerde namaza gelenler, Iraklı kadınların erkek askerlerce aranmasını protesto için gösteri yapmışlardı. 
     Brown Üniversitesi'nde Ortadoğu Araştırmaları Merkezi Müdürü William Beeman, kadınların üstlerinin erkeklerce aranmasının, bunu kadınların namusuna halel getirecek bir olay olarak gören Müslümanlara saldırı niteliğinde olduğunu söyledi. 
     Beeman ''Bu mesele o kadar ciddi ki, bazı aşırı muhafazakar insanlar açısından bu, tecavüzle eşdeğer kabul edilir ve eğer evli değilse kadının artık evlenememesine yol açabilir'' dedi. 
     Michigan Üniversitesi'nden Ortadoğu uzmanı Juan Cole da, bu uygulamanın ülkedeki şiddet olaylarını azaltmak yerine daha da artırabileceğini kaydetti. 
     ABD Merkez Komutanlığı'ndan 4 Haziran'da yapılan açıklamada, Amerikan güçlerinin, bu aramaları kadınların yapması için ellerinden gelen çabayı gösterdikleri belirtilmişti. 

     
</TEXT>
</DOC>
