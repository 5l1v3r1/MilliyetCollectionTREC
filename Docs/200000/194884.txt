<DOC>
<DOCNO> 194884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sontur33.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaya Çilingiroğlu ameliyattan çıktı, 3 ay yürüyemeyecek... 
</HEADLINE>
<TEXT>

     Cerrahpaşa Tıp Fakültesi Ortopedi Bölümü öğretim üyesi Prof. Dr. Işık Akgün, Kaya Çilingiroğlu'nun sağlık durumunun iyi olduğunu bildirdi. 
     Metropolitan Florance Nightingale Hastanesi'nde basın toplantısı düzenleyen Prof. Dr. Akgün, ateşli silahla yaralama sonucu hastaneye getirilen Kaya Çilingiroğlu'nun 1 saat 45 dakika süren ameliyatının iyi geçtiğini söyledi. 
     Çilingiroğlu'nun sol diz bölgesinde sadece yumuşak dokuyu ilgilendiren bir yaralanmanın söz konusu olduğunu ve kurşunun bu bölgeye girip çıktığını anlatan Prof. Dr. Akgün, bu bölgeyi tamamen temizleyip kapattıklarını ifade etti. 
     Sağ diz bölgesindeki kurşunun ise uyluk kemiği, diz ekleminin içi ve fibiya kemiğini parçalayarak kemiğin içine girdiğini ve orada kaldığını vurgulayan Prof. Dr. Akgün, buradaki yaraları temizledikten sonra dizi hiç açmadan televizyon altında kırıkları vidaladıklarını kaydetti. 
     
     ''ŞU ANDA SAKATLIK SÖZ KONUSU DEĞİL'' 
     Çilingiroğlu'nun sağ ayak bileğinin dış tarafından girip tabandan çıkan kurşunun da kırıklara neden olduğunu, ancak bunlara müdahale etmeye gerek duymadıklarını ve bu bölgedeki yaraları da temizlediklerini anlatan Prof. Dr. Akgün, ''Sağ dizinden giren kurşun, alttaki kemiğin içinde duruyor. Şu anda bir sakatlık söz konusu değil. Ama geçirdiği travmalara bağlı ufak tefek bazı problemleri olabilir'' dedi. 
     Prof. Dr. Akgün, Kaya Çilingiroğlu'nun kısa sürede ayağa kalkabileceğini, buna karşın 3 ay sonra yürüyebileceğini sözlerine ekledi. 
     Çilingiroğlu'nun eşi sanatçı Hülya Avşar da, eşinin kendisini arayarak yaralandığını söylediğini anlattı. Ameliyatın güzel geçtiğini belirten Avşar, eşiyle henüz görüşemediğini ifade etti. 
     Bu arada, Çilingiroğlu'nun annesi Gülümser Çilingiroğlu'nun da ameliyat sırasında ameliyathanede bulunduğu öğrenildi. 
     Alaattin Çakıcı'nın kardeşi Gencay Çakıcı, Gülben Ergen, Emel Müftüoğlu, Beşiktaş Belediye Başkanı Yusuf Namoğlu, Helin Avşar ve Erol Aksoy da hastaneye gelerek Çilingiroğlu'nu ziyaret ettiler. 
     
</TEXT>
</DOC>
