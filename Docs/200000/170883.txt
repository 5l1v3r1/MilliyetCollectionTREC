<DOC>
<DOCNO> 170883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/yazar/sazak.html </URL>
<DATE> 2003/07/22/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
BDDK ve batık bankalar 
</HEADLINE>
<TEXT>

   
   Fona devredilen 20 bankayla ilgili BDDK raporunda 'geri ödeme' planına bağlanan alacaklardan tahsilat, Nisan 2003 itibariyle 1.7 milyar dolar gözüküyor. 
   Oysa batık bankaların görev zararları toplamı 21.7 milyar dolar. Bu paranın 11 milyar doları 'grup şirketleri'ne kullandırılmış. Bankaların içi sahiplerince boşaltılmış. Hortumlanmış 
   BDDK şimdi bu alacakların peşinde. 
   Hükümet bu amaçla İcra İflas Yasası'nı değiştirdi. Adalet Bakanı Cemil Çiçek fazla umutlu olmadığını söylese de dün görüştüğümüz BDDK Başkanı Engin Akçakoca kararlı gözüküyor. En azından ödeme planına bağlanmış alacakların üzerine gidileceğe benziyor. 
   Akçakoca'nın deyimiyle 'geri ödemeyenin ipi çekilecek ' 
   Adalet Bakanı gibi BDDK Başkanı da yargının rolü üzerinde duruyor. Uzayan davaları, sık sık değişen avukatları, temyizde geçen süreleri örnek vererek, batık bankalardaki alacak tahsiliyle ilgili 'ihtisas mahkemeleri' kurulmasını öneriyor. Bilirkişilere süre koymak da engelleri aşmanın bir yolu. Böylece mahkemeleri süratlendirmek mümkün olabilecek. 
   BDDK'nın Nisan 2003 raporunun 'ilk söz' yazısında 'Türk bankacılık sisteminin krizlere karşı dayanıklığı artmıştır' deniliyordu. Bu tespitin üzerinden birkaç ay geçmeden, 'dolara marka en yüksek faizi verme' iddiasındaki İmar Bankası battı. 
   Oysa banka yönetiminde BDDK'dan bir üye de bulunuyordu. 
   Risk oluşurken niye göz yumulmuştu, 1 katrilyonluk batış sonrası Engin Akçakoca da eleştiri oklarına hedef oldu. 
   BDDK Başkanı ile söyleşimizden şöyle bir izlenim edindik 
   Uzanlar'ın grup şirketlerine açılan kredilerde 'limitler' aşılmakla birlikte bankayı risk altına sokan süreç, ÇEAŞ ve Kepez'e el konulmasıyla başlamıştı. AKP - Uzan savaşının olayı tetiklediği anlaşılıyor. Nakit akışı etkilenince BDDK gereğini yapmıştı. Dolayısıyla ortada Akçakoca'nın da kabul ettiği bir 'siyasi satranç' olmakla birlikte bankaya el konulduktan sonra yapılan incelemeler, bankacılık etiğine sığmayan ve yasalara göre suç niteliğinde 'gizli hesaplar'ın varlığını ortaya koymuştu. 
   BDDK, daha önce el konulan ve tasfiye edilen 20 bankadan farklı olarak Uzanlar'ın borçlarını devlete yıkmayacak bir yöntemle 'İmarzedeler'in kayıtlı mevduatlarını ödeyecek. 
   21'inci banka hariç, bugüne kadar fonun vatandaşa geri ödediği mevduat 26 milyar doları bulmuş. 
   Engin Akçakoca bunu bankalar batarken, sıradan vatandaşın tasarrufunun korunduğunun kanıtı olarak anlatıyor. 
   11 milyar dolarlık hortumdan söz edilirken bu durumun da dikkate alınmasını istiyor. 55 milyardan 150 milyara kadar çıkan 'sanal' rakamlara itibar etmiyor. 
   Yine de 1.7 milyar dolarlık alacak tahsili 'devede kulak ' 
   
      
   
</TEXT>
</DOC>
