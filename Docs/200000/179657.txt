<DOC>
<DOCNO> 179657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/guncel/gun01.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayvazovski'ye Arınç sahip çıktı 
</HEADLINE>
<TEXT>

   Arınç, Milliyet'in "Trilyonluk tablo çürüyor" haberinin ardından basın toplantısı düzenleyip, "Bilimsel inceleme yaptıracağız" diye söz verdi 
      ÖMER ERBİL İstanbul 

   
   TBMM Başkanı Bülent Arınç, Dolmabahçe Sarayı'nda nem, rutubet ve akıntı yüzünden tahrip olan Rus ressam Ayvazovski'nin tablosu hakkında saray personeli tarafından hazırlanan raporun çelişkilerle dolu olduğunu söyledi. Milliyet'in söz konusu tabloyla ilgili haberinin yayımlandığı gün Dolmabahçe Sarayı'nda basın toplantısı düzenleyen Arınç, koleksiyonerler için milyonlarca dolar değerinde olduğu belirtilen 130 yıllık eser hakkında şu açıklamayı yaptı 
   "Haberi okuduktan sonra arkadaşlardan raporu istedim. Raporun girişi başka, ortası başka, sonuç bölümü başka. Tezatlarla dolu bir rapor. Tablonun durumunu net ortaya koyabilmek için saray dışından bağımsız, bilimsel bir komisyona inceletip, sonucunu kamuoyuna açıklayacağız." Arınç, daha önce yine Milliyet'te yer alan "Dolmabahçe Sarayı'nda on binlerce eşyanın bir ölüye zimmetli olduğu" haberini de doğrulayarak sözlerini şöyle sürdürdü 
   
   ESERLER SAHİPSİZ 
   "1952'den sonra sayım işlemi yapılmadı. 11 bin 342 parça eşya vekil saray müdürü Pelin Aykut Saçaklı, kasır ve köşklerdeki 13 bin 761 eşya oradaki amirlere zimmetlidir. Kalan eşyalar ölen eski müdür Hüseyin Tuzlu üzerine. Zonaro'ya ait bir tablo kayıp. Tuzlu'nun ölmüş olması, zaman aşımı, disiplin afları nedeniyle, konuyla ilgili bir işlem yapılamadı." 
   
   'Kurtlanma da sorun'    Dolmabahçe Sarayı'nın önemli sorunlarından birinin de kurtlanma olduğuna dikkat çeken Arınç, sarayın böcek ve kurtlanmaya karşı en son 1990'da ilaçlandığını kaydetti. Başka kurum ve kuruluşlara verilen eserlerle ilgili iddialara da değinen Arınç, Cumhurbaşkanlığı'ndan 7 bin 947 eşyanın geri alındığını, Genelkurmay Başkanlığı'ndaki eserlerin ise zarar göreceği gerekçesiyle iadesinin iptal edildiğini söyledi. 
   
   
</TEXT>
</DOC>
