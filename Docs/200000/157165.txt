<DOC>
<DOCNO> 157165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/dunya/adun.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
BBC'ye göre kurtarma operasyonunun içyüzü 
</HEADLINE>
<TEXT>
Jessica Şov 
Er Jessica Lynch'in hastaneden kurtarılması 'Hollywoodvari bir prodüksiyon'du Amerikan timleri kurusıkı silah atarak baskın yaptılar, oysa hastanedeki Irak askerleri çoktan kaçmıştı 
     DIŞ HABERLER SERVİSİ 

     Irak savaşının ilk günlerinde esir düştükten sonra Nasıriye'deki bir hastaneden Amerikan özel timlerince kurtarılan Er Jessica Lynch'in öyküsünü hatırlıyor musunuz Askeri cesaret, silah arkadaşlığı gibi sinemanın çok sevdiği unsurları içeren operasyon, 19 yaşındaki Er Jessica'yı savaşın ikonlarından biri mertebesine yükseltmiş, kurtarma öyküsü müttefikler için yaklaşan zaferi müjdeleyen, muharebenin en kahramanca anlarından biri olarak kayıtlara geçmişti. 
     Ancak, gerçeğin hiç de yansıtıldığı gibi olmadığı ortaya çıktı. Olayı araştıran, Nasıriye'deki hastanenin doktorlarıyla konuşan BBC muhabiri, kurtarma harek tının bir "prodüksiyon" olduğu sonucuna ulaştı Hastanedeki Irak askerleri operasyondan çok uzun süre önce kaçmıştı, Er Jessica'ya hastanede gayet iyi bakılıyordu, Iraklı doktorlar kurtarılmadan önce Er Jessica'yı zaten ABD'lilere teslim etmek istemiş ancak üzerlerine Amerikan askerleri tarafından ateş açılan doktorlar ölümden dönmüştü. 
     Birliği Nasıriye'nin hemen dışında yanlış yöne sapınca pusuya düşürülen Er Jessica, dokuz arkadaşının öldüğü çatışmanın ardından gözlerini hastanede açmıştı. Sekiz gün sonra hastaneyi basan Amerikan özel timleri Er Jessica'yı kurtarmakla kalmamış, gece görüş ekipmanlarıyla çektikleri görüntülerle bu tarihi anı ölümsüzleştirmişti. 
     
     Özel oda ve hemşire verdik 
     Kurtarılmasının ardından ağır yaralı olduğu açıklanan Er Jessica'ya günlerce bakan doktorların anlattıklarıysa ortaya tamamen farklı bir görüntü çıkarıyor. 
     Doktorlar, Er Jessica'da iddia edildiği gibi bıçak ve kurşun yarası olmadığını, sadece ayak ve kollarının kırık olduğunu söyledi. Jessica'yı bizzat kendisinin muayene ettiğini söyleyen Dr. Hussana, "Ona hastenedeki tek özel yatağı ve hastanedeki iki hemşireden birini verdik. Vücudunda tek bir kurşun bile yoktu. Amerikalılar neden aksini iddia ediyor anlamıyorum" dedi. 
     
     Teslim etmek istedik ama... 
     Hussana, operasyondan iki gün önce bir ambulansla Jessica'yı Amerikalılara teslim etmek istediğini, ancak ambulans kontrol noktasına yaklaştığında Amerikan askerlerinin ateş ederek, ambulansı hastaneye geri dönmeye zorladığını da anlattı. Amerikalılar neredeyse, "büyük bir kahramanlık" hik yesinin baş kahramanını öldürüyormuş. 
     
     Jackie Chan filmi gibiydi 
     Görgü tanıkları, operasyon düzenleyen Amerikan askerlerinin Irak askerlerinin kaçtığını bildiğini de söyledi. İddiaların aksine operasyon sırasında Amerikalıların yoğun ateş altında kalmadığını belirten Dr. Anmar Uday, "Hastanede hiç asker yoktu. Tam bir Hollywood filmi gibiydi. Amerikalar 'go, go, go' Hadi, hadi, hadi diye bağırarak kurusıkı silah attılar, patlama sesleri geldi. Stallone ve Jackie Chan filmlerindeki gibi bir Amerikan şovu yaptılar" diye konuştu. 
     

</TEXT>
</DOC>
