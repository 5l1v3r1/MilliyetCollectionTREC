<DOC>
<DOCNO> 173176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/son/soneko01.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'den iyi haber... 5. gözden geçirme onaylandı.. 
</HEADLINE>
<TEXT>

     IMF Başkanı Horst Köhler, Türk yetkililerin, ekonomik reform ve programın istikrarla uygulanmasında güçlü gayret gösterdiklerini belirtti. 
     Köhler, 5. Gözden Geçirme'nin, İcra Direktörleri tarafından onaylanmasının ardından yaptığı yazılı açıklamada, GSMH'nin yüzde 6.5'i oranındaki faiz dışı fazla hedefinin garanti edilebilmesi için gerekli yapısal önlemlerin alındığını kaydetti. 
     Avrupa Birliği'ne uyum yasalarının da önemine değinen Köhler, bunun piyasa algılamasını olumlu etkilediğini ifade etti. 
     Köhler, programın, 2003 yılına ilişkin, yüzde 5'lik büyüme ve yüzde 20'lik enflasyon hedeflerine ulaşılabileceğine de vurguladı. 
     Reel faizlerin yüksek seyrettiği uyarısında bulunan Köhler, bunun da kırılganlığın temeline oluşturduğunu belirtti. 
     Köhler, bu yıl ve gelecek yılki yüzde 6.5'luk faiz dışı fazla hedefinin güvence altına alınmasında, mali disiplinin sürdürülmesinin anahtar konumda olduğunu bildirdi. 
     Merkez Bankası'nın para politikasını ve enflasyondaki yönetimini başarılı olarak değerlendiren Köhler, Bankacılık Düzenleme ve Denetleme Kurumu'nun BDDK , bankacılık sektöründeki gözetiminin de memnuniyet verici olduğunu kaydetti. 
     Köhler, BDDK'nın kredibilitesi için bu kurumun operasyonel ve mali bağımsızlığının güçlendirilmesi gerektiğini de vurguladı. 
     IMF Başkanı Köhler, borç geri ödemesinin, borç yönetimini güçlendirmek ve yetkililerin başarısına destek olması amacıyla 2004-2005 döneminden 2005-2006 dönemine kaydırıldığını ifade etti. 
     Köhler, güçlü politika uygulamalarıyla Türkiye'nin makro ekonomik hedeflerini başarabileceğini ve orta vadede, borç pozisyonunu sürdürebileceğini belirterek, Türkiye'nin, uluslararası toplumun desteğini hak ettiğini kaydetti. 
     
</TEXT>
</DOC>
