<DOC>
<DOCNO> 161150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/spor/ygokberk.html </URL>
<DATE> 2003/06/05/ </DATE>
<TIME>  </TIME>
<AUTHOR> Bilgin GÖKBERK  </AUTHOR>
<HEADLINE>
Kısalarak uzattılar 
</HEADLINE>
<TEXT>

     Birinci periyodun bitimine üç küsür dakika vardı. Hani herhangi bir Ülkerli'ye sorsanız Efes'ten kimin çıkmasını istersiniz diye, hepsi Kambala derdi. Tuhaf ama çıkan hakikaten Kambala oldu. Daha tuhafı da çıkartan da Efes'lilerdi. Giren bir önceki maçı kopartan Clark'tı. Gerçi iki küsür kala Kambala tekrar oyundaydı. Ama hep futbol bu denir ya. Basketbol da buydu işte. 
     Altı üstü 50 - 60 saniyede Efes'in ritmi bozulmuştu bir kere. Üstelik Kambala'ya iyi gelmeyen Zaza da oyundaydı. Ve yine iyi gelmiyordu. Belki de maçın ilk kırılma noktasıydı 1. periyot 20 - 13 . İkinci periyodun yarısında işte Kambala üçlemişti bile. Sonra o kavga çıktı. Fatura da Zaza ve Kaya'ya... Birer uzun atılmıştı. Saha karıştı, düşünün Efes'in bir Amerikalısı'nın bir Amerikalı arkadaşı bile tribünden atlayıp kavgaya karışmak istemişti. Onu Kerem Tunçeri önledi. Zaten Kerem'in dünkü tek faydası o Amerikalı'yı tutup ayırması... Neler oluyordu neler. İlerde belki eşler, çocuklar arkadaşlar, aileler... Kavga ikinci kırılma noktasıydı. Evet iki oyuncu atıllmıştı, Ülker'in üzerindeki ölü toprağı da atılmıştı. Sonra işte o "5". Tutku, Serkan, Haluk, Kerem, Goljoviç, sahada ne Melvin ne Joseph, ne Litvanyalı, ne Harun. Tabii ne Zaza nede vs. vardı. İkinci periyodun bitimine de 3.18 vardı. Ülker 4 kısa Türk'ü ve Goljoviç'i ile 35 - 17 yapmıştı bile... Üçüncü periyodun ortasında Marcus biterken de Kerem Gönlüm dörtledi, Zaza zaten yoktu, Blair de sakatlandı. Tam biten maç yeniden mi başladı derken, dörtleyen Kerem de çok çabuk beşlemez mi .. Sonra Ülker mecburen kısaldıkça kısaldı. Kambala sanki onların yanında dev gibi kaldı. Efes bir ona bir de Marcus'a kaldı. Kısalar hem müdafada hem hücumda çok koştu. Melvin bu sefer coştu. Finalde de Serkan da coştu... Şöyle bağlayalım, Ülker kısalırken final uzadı diyelim. Ya da Ülker'in kısaları uzattılar diyelim. 
     
     

</TEXT>
</DOC>
