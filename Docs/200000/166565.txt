<DOC>
<DOCNO> 166565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/yazar/yilmaz.html </URL>
<DATE> 2003/07/01/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Rusya ipleri geriyor 
</HEADLINE>
<TEXT>

     Rusya'nın önde gelen doğalgaz şirketi Gazprom'un, Karadeniz üzerinden Samsun'a kadar ulaşan Mavi Akım projesinde uygulanan alım formülüne yaptığı itiraz, Stokholm'de uluslararası tahkimde sonuçlanacak burası belli oldu. Rusya ve Türkiye arasında İtalyan Başbakanı Berlusconi'nin arabulucuğundan medet umanların hayali de boşa çıktı. 
     Mavi Akım formülünün değişmesi karşılığında, Rusya'nın doğalgaz anlaşmalarında önerdiği "küçük indirimi" kabul etmeyen Türkiye'nin kararlılığı, iki ülke arasında yeni bir dönemi açıyor. 
     Putin'in, tarafların "uzlaşma" arayışlarına son noktayı koyduğu bildiriliyor. 
     Gazprom'un tahkimi kaybetmesi halinde, Putin'in yaptırımları sıralanıyor 
     Laleli'den yılda 7 milyar dolar civarında yapılan deri ve tekstil giysileri ihracatına yüzde 35 vergi konulacak. 
     Rusya'da süren müteahhitlik işlerini gözden geçirecekler. 
     Türkiye'ye yeni ihale vermeyecekler. 
     Koç, Enka ortaklığı ile Rusya'da açılan Ramstore'ları bile pazarlığa açacaklar. 
     Daha da ötesi, AB'ye tam üyelik müzakerelerinde Türkiye'yi, 'kontratlarına güvenilmez ülke' olarak kaydedecekler. 
     Rusya tahkim planını bugün itibariyle "şantaj politikası" üzerine oturttu. 
     Artık Türkiye'nin tahkimi kazanmasından başka iyi bir yol gözükmüyor. 
     Rusya, tahkim konusunda bugüne kadar "kazanırız" yorumundan öte gitmiyordu. İlginçtir ki dün itibariyle "kazanamazsak" ibareli, "tehdit paketi" açıldı. 
     Sözleşme sonuna kadar 10 ile 40 milyar dolar arasında telaffuz edilen formül farkı, her iki taraf için de azımsanmayacak büyüklükte. 
     Rusya'nın sözleşme süresi içinde önerdiği indirimlerin tutarı ise 5 milyar 100 milyon doları buluyordu. 
     Türkiye tahkimi kaybederse, hem bu 5 milyar 100 milyon dolarlık indirimden, hem ticari ilişkilerden doğan zarardan sorumlu olacak. Ayrıca Şubat ayında teslim aldığı gaza yapılan ödemenin eksik kalan 500 milyon dolarını ve bu tutarın 25 milyon dolar tutan gecikme faizini ödeyecek. 
     Başbakan Tayyip Erdoğan çok ciddi bir risk ile karşı karşıya Rusya'nın karşısında kazanmak zorunda. 
     Bu dakikadan sonra herkesin iç çekişmeleri bir yana bırakıp, "anlaşmanın kendi içinde hukuksal bütünlüğü olduğu" tezini tekrarlaması gerekiyor. 
     
BOTAŞ'ın kozları      BOTAŞ'ın Gazprom ile yılda Mavi Akım'dan 16, Batı'dan 6, Turusgaz aracılığı ile 8 milyar metreküp gaz anlaşması bulunuyor. BOTAŞ masaya otururken elindeki şu kozları açabilir 
     Gama, Gazprom, BOTAŞ ortaklı Türk şirketi Turusgaz'ı kapatır ve yılda 8 milyar metreküp gaz alım mecburiyeti ortadan kalkar. 
     Batı'dan gelen gaz anlaşmasında yer alan 6 milyar metreküp gaz miktarını, 5 milyar metreküpe düşürme hakkını kullanır. Bugüne kadar kimse bu konuyu açmadı. 
     Anlaşmanın 5 milyar metreküpe iniceği ve sözleşme süresi olan 2011'de alımın bitirileceği "derhal" Rusya'ya bildirilir. 
     Bu plan uygulanırsa BOTAŞ, 2011 yılında Rusya'dan yalnızca Mavi Akım gazını alır. 
     Gelelim gaz fazlasına... 
     Bursa'da kamuya ait çevrim santrallarına verilecek doğalgaz ile 3 cent'ten elektrik üretilir ve Tüpraş'a 2004 yılından itibaren verilecek 1 milyar dolarlık doğalgaz ile tüketim artar. 
     Depolama tesisleri, yeni dağıtım kanalları ise Enerji Bakanlığı'nın doğalgazı verimli kullanma projeleri arasında geçiyor. 
     Enerji anlaşmalarında yolsuzluk boyutu ihmal edilmeden, tüm sözleşmelerin yeniden özden geçirilmesi için Rusya'nın aslında Türkiye'ye şans tanıdığını düşünüyorum. Ne dersiniz 
     
     

</TEXT>
</DOC>
