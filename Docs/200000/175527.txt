<DOC>
<DOCNO> 175527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sontur04.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çatıya aşk baskını 
</HEADLINE>
<TEXT>

     ÖZGÜR CEBE Diyarbakır DHA 

Diyarbakır Huzurevleri'nde 9 Ağustos gecesi kız kardeşi Aynur'la sevgilisi Emrah Akkaya'yı çatıda yakalayan ve ikisinin de ölümüne neden olan Veysi Alkan tutuklandı. 
     Akdemir - 2 apartmanında oturan Emrah Akkaya 17 , aynı binada oturan komşusunun kızı Aynur Alkan 16 ile binanın çatı katında gizlice buluştu. Kızkardeşini arayan Veysi Alkan da çatı katına çıkınca, Akkaya ile elele gördü. Çılgına dönen ağabeyinden korkan Aynur Alkan, korkudan önce 7. kattaki komşularının evine sığındı, ardından pencereden atladı. Kızkardeşinin öldüğünü öğrenen Alkan da, çatıda rehin tuttuğu Akkaya'yı kolundan tutarak aşağı attı. İki sevgilinin cesetleri yapılan otopsinin ardından defnedilirken, Aynur'u çok sevdiği için koluna adını dövmeyle yazdıran Akkaya'nın cebinden çıkan aşk mektupları, evlilik hayalleri içeren şiirler ve birlikte çektirdikleri fotoğraflar savcılığa teslim edildi. 
     Emniyet Müdürlüğü Cinayet Büro amirliği ekipleri, gözaltına aldığı genç kızın anne, baba, ağabeyi ve yengesini, ifadelerin ardından savcılığa sevk etti. Ağabey Veysi Alkan tutuklanırken diğer yakınları serbest bırakıldı. 
     
</TEXT>
</DOC>
