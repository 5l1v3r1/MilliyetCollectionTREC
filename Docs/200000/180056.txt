<DOC>
<DOCNO> 180056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sonspo15.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Giray Bulak Servet'in gitmesi bir handikap 
</HEADLINE>
<TEXT>

     Denizlispor Teknik Direktörü Giray Bulak, maç içinde yapılan küçük hataların pahalıya malolduğunu belirtti Giray Bulak, düzenlediği basın toplantısında, bunu Beşiktaş karşılaşmasında yaşadıklarını ve 5-6 net gol pozisyonu buldukları maçı yitirdiklerine işaret ederek, şunları söyledi 
     ''Son haftalarda iyi futbol oynamamıza karşın, puan olarak bunun karşılığını alamıyoruz. Bu arada yeni bir takımız. Geçen yıldan 4-5 oyuncu kadroda. Dolayısıyla futbolcuların birbirlerini tanımaları ve uyum zaman alıyor. Yaşadığımız bireysel hatalar da takımı sıkıntıya sokuyor.'' Bulak, transferin son gününde Servet'in Fenerbahçe'ye verildiğini de kaydederek, ''Başka takımlar kadrosuna yeni oyuncular katarken, biz Servet gibi değerli bir oyuncuyu verdik. Bu bir handikap. Ama her zaman söylediğimiz gibi geleceği olan bir futbolcuydu ve bizim onun önünü açmamız gerekiyordu'' dedi. 
     Ankaragücü maçının hazırlıklarına başladıklarını ve sahaya kazanmak için çıkacaklarını ifade eden Bulak, şöyle konuştu 
     ''Milli maçlar nedeniyle lige verilen ara bizim için iyi oldu. Bülent zor, ama sakat olan Paulinho ve Göksel'in takıma katılması mümkün. Cafer ve Coşkun da antrenman eksikliğini üzerlerinden atacaktır. Ankara'ya kazanmak için gideceğiz.'' Ali Akdeniz ile ilgili bir soruyu da yanıtlayan Bulak, ''Kinci birisi değilim. Kin tutmam. Belki bazı insanlar ve takımlar aklını çelmiş olabilir. 3 maç oyundan alınınca, kadroya giremeyeceğim gibi bir endişeye düşmüş olabilir. Her insan hata yapabilir. Olanları unutup kendisini kazanmak istiyoruz'' dedi. 
     
     ALTYAPIDAN 2 OYUNCU KATILDI 
     Öte yandan PAF takım oyuncuları Ozan 19 ve Hasan Ali 18 , 3 yıllık sözleşme imzalayarak profesyonel oldu. İmza töreninde konuşan kulüp basın sözcüsü Zorhan Sancar, altyapıya önem verdiklerini ve gelecek yıllarda daha çok oyuncuyu A takıma almak istediklerini söyledi. 
     
</TEXT>
</DOC>
