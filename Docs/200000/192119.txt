<DOC>
<DOCNO> 192119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/siyaset/siy05.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Vatandaşa serbest gazetecilere yasak 
</HEADLINE>
<TEXT>

   Kamu kuruluşları, "Bilgi Edinme Hakkı Yasası" doğrultusunda vatandaşa bilgi verirken, bizim sorularımızı yanıtsız bıraktı... 
   ELİF KORAP, BÜLENT ÖZDEMİR İstanbul 

   
   Kişilerin bilgi edinme hakkını düzenleyen yeni "Bilgi Edinme Hakkı Yasası", geçtiğimiz cuma günü resmi gazetede yayımlanarak yürürlüğe girdi. Bu yasa, demokratik ve şeffaf yönetimin gereği olarak kamu kurum ve kuruluşlarının, bilgi edinme hakkını kullanarak başvuran kişilere bilgi vermesini sağlıyor. 
   Biz de, kanunun uygulanıp uygulanmadığını görmek için bazı kamu kuruluşlarını arayıp "deprem konteynırlarının anahtarları ya da sığınaklar nerede" gibi herkesin bilmeye hakkı olan konuları sorduk. Türkiye'deki camii ve imam sayısını, yangın uçağımız olup olmadığını öğrenmek istedik. Aynı yerleri, aynı sorularla bir gazeteci, bir de vatandaş olarak aradık. Kuruluşlar, vatandaş olarak aradığımızda vermekten çekinmedikleri bilgileri, gazeteci olarak sorduğumuzda yanıtlamadılar. Bunun üzerine kendilerine yasayı hatırlattık. Ancak bu kez de hiçbirinin yasadan haberdar olmadığı ortaya çıktı. Örneğin Çevre ve Orman Bakanlığı'nı bir vatandaş olarak aradığımızda bize bilgi verildi. "- Orman yangınları için kaç yangın söndürme uçağımız var 
   - 15 tane Türk Hava Kurumu'ndan kiralanan uçak var. 4 tane de Hava Kuvvetleri'nin C 130'u var." 
   Sonra gazeteci kimliğimizle İstanbul'daki deprem konteynırları ve anahtarlarının kimde olduğunu öğrenmek için Afet Yönetim Merkezi'ni aradık. Görevli bilgi vermeye yetkileri olmadığını söyledi. Basın Müdürlüğü'ne başvurduk. Onlar da Afet Yönetim Merkezi'nden bilgi alabileceğimizi söyledi. Daha önce aradığımızı söyleyemeden telefonu kapattı. Tekrar aradığımızda kişilerin bilgi edinme hakkını düzenleyen yeni yasayı hatırlattığımız görevlinin yasadan haberi olmadığı ortaya çıktı. Daha sonra İstanbul'daki sığınaklar hakkında bilgi almak için Sivil Savunma İl Müdürlüğü'yle görüştük. Yetkili, Vali Yardımcısı Hayrettin Balcıoğlu'yla görüşmemiz gerektiğini söyledi. Özel Kalem'in Bilgi Edinme Hakkı Kanunu'ndan haberi olmadığı ortaya çıktı. 
   Karayolları 17. Bölge Müdürlüğü'nden köprülerin depreme dayanıklılığını öğrenmek istedik. Müdürlük kaleminden bir yetkili bilgi veremeyeceklerini söyledi. Müdürle görüşmek istediğimizi belirttik. Bir toplantıda olduğunu, bizi arayacaklarını söyledi. Yangın söndürme uçaklarıyla ilgili bilgi almak istediğimiz Orman Bakanlığı'nda da bir birimden diğerine aktarıldık. 
   
   
</TEXT>
</DOC>
