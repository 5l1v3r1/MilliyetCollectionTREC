<DOC>
<DOCNO> 156575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sondun20.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç'un Moskova'daki Ramstore mağazalarına 13 bomba ihbarı.. 
</HEADLINE>
<TEXT>

     Rusya'da Koç-Enka ortaklığına ait Ramstore mağazalarına yönelik dün gece 13 bomba ihbarı yapıldığı bildirildi. 
     İnterfaks'a bilgi veren İçişleri Bakanlığı kaynakları, dün gece 13 ihbar telefonu alınmasından sonra, mağaza çalışanlarının sabah erken saatlerde dışarı çıkarıldığını ve köpeklerle mağazalarda arama yapıldığını açıkladılar. 
     İhbarların asılsız çıktığı kaydedilen haberde, polisin ihbarların Ramstore'un rakipleri tarafından yapılmış olabileceği ihtimalini göz önünde bulundurduğu belirtildi. 
     Haberde, mağazaların boşaltılarak bomba kontrolü yapılmasının müşterilerde paniğe yol açabileceğine ve mağazaların milyonlarca ruble zarara uğrayabileceğine dikkat çekildi. 
     Koç ve Enka tarafından kurulan Ramstore mağazaları, 5 hipermarket ve 15 süpermarketten oluşuyor. Mağazaların 18'i Moskova'da bulunuyor. 
     
</TEXT>
</DOC>
