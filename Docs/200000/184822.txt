<DOC>
<DOCNO> 184822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sontur01.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı Arınç'tan YÖK Başkanı'na ince eleştiri... 
</HEADLINE>
<TEXT>

     TBMM Başkanı Bülent Arınç, YÖK'ün yeniden yapılandırılması konusundaki tartışmalara ilişkin, ''Kara Kuvvetleri Komutanı'nı ziyaret eden YÖK Başkanı'nı Meclis'e davet ediyorum. Gelsin, milletin meclisine, milletin vekilleriyle bu konuyu görüşsün'' dedi. 
     Müstakil Sanayici ve İşadamları Derneği'nin MÜSİAD Geleneksel Perşembe Toplantıları'na katılarak bir konuşma yapan Arınç, başkan seçildiği günden itibaren bu görevin ne kadar önemli bir vazife olduğunu söylediğini ifade ederek, kendisinin tüm milletvekillerinin başkanı olduğu bilinciyle tarafsız ve objektif olduğunu kaydetti. 
     Arınç, başkanlık görevinden önce TBMM'yi, ''Ankara'da bir bina'' zannettiğini, ancak göreve geldikten sonra TBMM'ye bağlı saraylar, köşkler, fabrikalar ve 4 bin 700 personel olduğunu öğrendiğini anlattı. 
     Geçmişte Meclis'in itibarının yıpranmasında bu kurumun hantal bir KİT haline gelmesinin de etkisi olabileceğini kaydeden Arınç, TBMM'nin vatandaşın gözünde tekrar çözüm merkezi haline geldiğini söyledi. 
     Meclis'in bu dönemde hangi icraatları gerçekleştirdiğine ilişkin hazırlanan raporun kitap haline getirildiğini de ifade eden Arınç, aynı şekilde 6 Ekim Pazartesi günü düzenlenmesi planlanan bir toplantıyla kamuoyuna yeni döneme ilişkin projelerin duyurulacağını belirtti. 
     ''Bu Meclis, daha öncekinden yüzde 40 daha fazla çalıştı, 182 kanun çıkardık, Anayasa değişiklikleri var, yapısal reformlara ilişkin yasalar'' diyen Bülent Arınç, sözü edilen mevzuat değişikliklerinde muhalefet partisinin de katkısının olduğunu anlattı. 
     Türkiye'nin iş yaşamı ve ekonomide çok büyük olumsuzluk ve krizlerden geçip geldiğini, ancak şu anda göstergelerin çok olumlu olduğunu söyleyen TBMM Başkanı Arınç, ''Umarız ki 70 milyon insanımız, işlerini rahat rahat devam ettirebilecektir'' dedi. 
     Yolsuzluklar konusuna da değinen Arınç, vatandaşın 3 Kasım seçimlerindeki tercihinin, yolsuzluklara göz yuman veya sürdürenlere gösterdiği tepki olduğunu söyledi. 
     Arınç, yolsuzluk yapanların mal varlıklarına el konulmasını sağlayan 2 kanun çıkarıldığını da hatırlattı. 
     -AB ÜYELİĞİ- Konuşmasının ardından davetli ve basın mensuplarının yazılı olarak ilettiği sorulardan bazılarını da yanıtlayan Arınç, AB'nin Türkiye'nin üniter yapısını bozup bozmayacağına ilişkin değerlendirmesinin sorulması üzerine, ''Türkiye'nin buna ihtiyacı vardır. Üniter yapımıza zarar vereceğini düşünmüyorum. Onurumuzla, şerefimizle girelim amenna, ama giren ülkelerden hiçbirisi onurunu, şerefini kapıda bırakıp girmedi ki. AB üyeliğinin Türkiye için yararlı olacağına inanıyorum'' diye konuştu. 
     Bir davetlinin, ''Cem ve Hakan Uzan kardeşlerin Ürdün vatandaşı olduğu anlaşıldı, vatandaşlıktan çıkarmak için ne gibi bir işlem yapılacak'' sorusu üzerine Arınç, vatandaşlıktan çıkarma işleminin TBMM'nin değil Bakanlar Kurulu'nun yetkisinde olduğunu, bunun TBMM'yi ilgilendiren bir konu olmadığını dile getirdi. 
     
     YÖK TARTIŞMALARI 
     TBMM Başkanı Bülent Arınç, son günlerde yaşanan YÖK tartışmalarına ilişkin bir soru üzerine de şunları kaydetti 
     ''Bugünlerde gündemde bir konu olduğu için bu konuda herkes bir şeyler söylüyor. Benim de bu tartışmaya girmeme gerek yok ama böyle bir üslup hatasının zararlı olduğunu düşünüyorum, hakaret unsuru taşımamalı, kırıcı olmamalı. 
     Mesele çok basit, YÖK Anayasal bir kurumdur. Bu Meclis Anayasa'yı değiştirebilir mi, evet. YÖK Yasası'nı değiştirebilir mi, evet. Her şeyi değiştirebilir ama bunu değiştiremez böyle bir şey söylenebilir mi Anayasa'nın değiştirilemez veya değiştirilmesi teklif bile edilemeyecek maddeleri bellidir ve YÖK Kanunu bu maddelerden biri değildir. Bu gürültü niye YÖK'ün başındaki kişi, bir kelimesi değişmez diyor. Üniversiteler bu reforma muhtaçtır. Buna karşılık asmalı, kesmeli sözler söylenemez. Bir rektörün yasa değişikliğini isteyenleri Cumhuriyet düşmanı, istemeyenleri de Kubilay noktasına getirmesi son derece yakışıksız bir ifade. Kimsenin hakaret etmesi, asması, kesmesi doğru değil. Sıkılı yumrukla el sıkışılmaz, sen söyle ben dinleyeyim, ben söyleyeyim sen dinle. Ben bunu demokratik yoldan değiştireceğim diyen insana hakaret edilmesini yanlış buluyorum. Yanlış bir şey olursa Anayasa Mahkemesi iptal eder. 
     Kara Kuvvetleri Komutanı'nı ziyaret eden YÖK Başkanı'nı Meclis'e davet ediyorum. Gelsin, milletin meclisine, milletin vekilleriyle bu konuyu görüşsün. Sayın Kara Kuvvetleri Komutanı'nın mutlaka değerli fikirleri, hassasiyetleri vardır, benim de var. TBMM Başkanı, millet iradesinin temsilcisi olarak YÖK Başkanı'nı Meclis'e davet ediyorum.'' Arınç'ın bu sözleri davetliler tarafından alkışlandı. 
     
</TEXT>
</DOC>
