<DOC>
<DOCNO> 154682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/dunya/adun.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'la 5.5 yıl daha 
</HEADLINE>
<TEXT>

2004 seçimlerinde Bush'un karşısına çıkmaya hazırlanan dokuz Demokrat politikacıdan hiçbiri, anketlerde Cumhuriyetçi Başkan'a yaklaşamadı 
     DIŞ HABERLER SERVİSİ 

     ABD'de, Kasım 2004'te yapılacak genel seçimlerde yeniden iktidara gelmeyi planlayan Demokrat Parti, kendi içinde ortak bir politika üzerinde uzlaşmayı bile başaramazken, önceki gün yapılan son kamuoyu anketi ABD Başkanı George W. Bush'un bir terslik olmazsa bu seçimleri de kazanabileceğini gösteriyor. Washington Post gazetesi ile ABC televizyonu tarafından gerçekleştirilen ankete göre, Demokrat Parti'nin dokuz başkanlık adayından hiçbiri, Cumhuriyetçi Bush'u geçmek şöyle dursun, ona yaklaşamıyorlar bile. 
     Irak savaşında yaşanacak fiyaskolara umut bağlayan Demokratlar, Bush'a verilen desteğin yüzde 65 - 70 seviyelerinde olması nedeniyle hayal kırıklığına uğrayıp gözlerini bu kez başta ekonomi olmak üzere iç politikaya çevirdiler. Ancak, ortak bir politika belirleyememeleri nedeniyle Demokratların buradan da fazla bir "ekmek" çıkaramayacaklarını gösteriyor. 
     
     Demokratlar kararsız 
     Dokuz Demokrat aday içinde en ciddi rakip olarak nitelendirilen Connecticut Senatörü Joseph Lieberman ankette yüzde 40'ta kalırken, Bush'a yüzde 53 oy çıktı. 2000 seçimlerinde Bush'un karşısına Al Gore'un başkan yardımcısı adayı olarak çıkan Lieberman'ın dışında Massachusetts ve Missouri Temsilciler Meclisi üyeleri John Kerry ve Dick Gephardt, dokuz aday arasında öne çıkan diğer iki isim. Ancak her iki aday da ankette Bush'tan açık fark yedi. 
     Ankete katılan demokratların yüzde 55'i "Bush'un karşısına hangisi çıkmalı " sorusuna "Hiçbiri", ya da "Bilmiyorum" yanıtını verirken, Lieberman'a yüzde 29, Gephardt'a yüzde 19, Kerry'ye de yüzde 14 destek çıktı. 
     Ancak, 2004 seçimlerinin kaderini Irak savaşının neden olduğu iyimserlikten ziyade ekonomik durumun belirleyeceğini vurgulayan gözlemciler, Birinci Körfez Savaşı'nın rüzg rını ardına alarak 1992 seçimlerine giren Baba Bush'un ekonomide işlerin kötüye gitmesi nedeniyle Clinton'a yenildiğini de hatırlatmadan edemiyorlar. 
     
     Birbirlerini yediler 
     Demokratlar arasındaki görüş farklılıkları, önceki gece ABC televizyonundaki tartışma programında had safhaya çıktı. Hemen hemen her konuda ayrı düşen adaylar, Bush'un politikalarına alternatif oluşturmaktan çok birbirlerini yedi. Dış politikada şahin, iç politikada merkeziyetçi görüşleriyle bilinen Lieberman güçlü bir performans ortaya koydu, ancak onun mesajları da Demokratların geleneksel seçmeni için fazla muhafazak r bulundu. 
     
     

</TEXT>
</DOC>
