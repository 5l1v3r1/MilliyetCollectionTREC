<DOC>
<DOCNO> 169781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/soneko24.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergilerin artırılmasına, TOBB'dan da tepki geldi... 
</HEADLINE>
<TEXT>

     Türkiye Odalar ve Borsalar Birliği TOBB Sanayi Odaları Konsey Başkanı Kemal Çolakoğlu, ''Devletten alınan bonolardan hiç vergi alınmazken, rantiyeci faizle nemalanırken, çıkan vergiler, sanayicinin kanına dokunuyor'' dedi. 
     Özel İşlem Vergileri'nin artırılması konusunda açıklamalarda bulunan Çolakoğlu, hükümetin artık vergi yoluyla kaynak yaratma yönteminden vazgeçmesi gerektiğini söyledi. 
     Getirilen tüm vergilerin sadece kayıt altındaki kesimi sıkıntıya düşürdüğünü söyleyen Çolakoğlu, şöyle konuştu 
     ''Devletten alınan bonolardan hiç vergi alınmazken, enflasyon hedefinin yüzde 20 olduğu bir yerde rantiyeci yüzde 45'lik faizle nemalanırken, çıkan vergiler sanayicinin kanına dokunuyor. Kaynak, devletin tasarrufunda, üretim artışında ve yatırımlarda aranmalıdır.'' Türkiye'nin henüz krizden çıkmadığını savunan Çolakoğlu, vergi artışlarıyla bu çıkışın daha da zorlaşacağını ileri sürdü. Yeni vergilerin iç piyasada var olan durgunluğu artıracağını, kur nedeniyle tıkanma yaşanan ihracatta da köklü sorunlar yaşanabileceğini dile getiren Çolakoğlu, ''Sıfır zam, işçinin nasıl tepkisine neden olduysa, bu artış da iş dünyası için o kadar kötüdür'' dedi. 
     
</TEXT>
</DOC>
