<DOC>
<DOCNO> 195106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sontur17.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gemlik'te ''Apo'' gerginliği ... 
</HEADLINE>
<TEXT>

     Bazı siyasi partiler ile sivil toplum örgütleri tarafından Bursa'nın Gemlik ilçesinde bugün Abdullah Öcalan'ın bir başka cezaevine gönderilmesi için düzenlenmek istenen açık hava toplantısı nedeniyle büyük güvenlik önlemleri alındı. 
     Bursa polisi ve jandarma ilçenin giriş ve çıkışlarını kontrol altında tutuyor, yabancı plakalı araçlarda arama yapıyor. Toplantıya katılmak için İstanbul'dan yola çıkmak isteyenler Beyoğlu'nda polis karakolunu taş yağmuruna tuttu. 
     Bursa Valiliği daha önce açıklama yaparak, Gemlik'te bugün toplantı, gösteri, yürüyüş ve basın açıklaması gibi faaliyetlerin yapılmasına, kamu düzeni ve esenliği için izin verilmediğini duyurmuştu. 
     Bursa'nın Gemlik İlçesi'nde düzenlenmek istenen açıkhava toplantısına katılmak üzere çeşitli illerden gelen DEHAP'lıları taşıyan otobüsler, İnegöl girişinde güvenlik güçlerince durduruldu. 
     Diyarbakır, Adana, Batman, Ankara gibi illerden gelen katılımcıların bulunduğu 70 otobüs, İnegöl'e 25 kilometre mesafedeki Mezitler mevkiinde, yola barikat kuran polis ve jandarma ekipleri tarafından durduruldu. 
     Bölgede geniş çaplı güvenlik önlemleri alınırken, otobüsler yol kenarında bulunan park alanına çekildi. 
     Toplantıya katılmak için başta İstanbul olmak üzere çeşitli kentlerden yola çıkanların araçları 'şehirlerarası seyahat belgesi' olmadığı için durdurulup alıkoyuluyor. 
     Toplantıya katılmak isteyen bir grup DEHAP'lı, Kartal'dan yola çıktı. 
     Gemlik'e gitmek isteyen DEHAP'lılar, Dolapdere'deki Bilgi Üniversitesi önü, Bağcılar Dereyolu ile Anadolu yakasında Pendik, Maltepe ve Kartal DEHAP ilçe örgütleri önünde sabah saatlerinde toplandılar. 
     Pendik, Maltepe ve Kartal'daki 7 otobüs polis tarafından önce otoparka götürüldü. Otobüsler, ''şehirlerarası seyahat belgeleri'' incelendikten sonra bırakıldı. 
     DEHAP Kartal İlçe Örgütü önüne gelen 7 otobüs, bekleyen partililerin, zılgıtlar eşliğinde araçlara binmesinin ardından Gemlik'e hareket etti. 
     
     DİĞERLERİ BEKLİYOR 

     Bu arada, Dolapdere ile Bağcılar'daki 20 otobüs, aynı yerlerde güvenlik önlemi alan emniyet kuvvetleri tarafından durduruldu. 
     Yapılan kontrollerde otobüslerin ''şehirlerarası seyahat belgesi'' olmadığının tespit edilmesi üzerine, yola çıkmalarına izin verilmedi. 
     
     KARAKOLU TAŞLADILAR 

     Bursa'nın Gemlik ilçesinde bugün düzenlenmek istenen açık hava toplantısına katılmak üzere İstanbul'dan hareket etmelerine izin verilmeyen HADEP'li bir grup, Beyoğlu İlçe Emniyet Müdürlüğü binasını taşladı. 
     Dolapdere'de bulunan Bilgi Üniversitesi'nin önünde toplanan yaklaşık 200 kişilik HADEP'li grup, terör örgütü ve elebaşı lehine sloganlar atarak kendilerini Gemlik'e götürecek otobüslere binmeye hazırlandılar. 
     Ancak polis, belgelerini kontrol ettiği 10 otobüsün ''şehirlerarası yolcu taşıma belgelerinin olmadığını'' tespit ederek, hareketlerine izin vermedi. 
     Bunun üzerine otobüslerden inerek dağılma görüntüsü veren grup, ara sokaklardan Tarlabaşı Bulvarı'na çıkarak yerden söktükleri kaldırım taşlarıyla Beyoğlu İlçe Emniyet Müdürlüğü binasına saldırdı. 
     Görevli polislerin de havaya ateş açarak karşılık verdiği grup, olay yerine yetişen Çevik Kuvvet Şube Müdürlüğü'ne bağlı polislerin biber gazı sıkarak gerçekleştirdikleri müdahale sonucu tamamen dağıldı. 
     Bu arada, Bağcılar Demirkapı Mahallesi Dereboyu Caddesi üzerinde toplanan başka bir DEHAP grubunun Gemlik'e hareketine de, yaklaşık 10 otobüsün belgelerinde eksiklikler bulunduğu gerekçesiyle izin verilmedi. 
     Yaklaşık 3.5 saat beklemelerine rağmen amaçlarına ulaşamayan grup da, kısa bir basın açıklaması yaptıktan sonra evlerine gitmek üzere yeniden otobüslere bindi. 
     Bu sırada polise taş atmaya başlayan birkaç kişi, grup öncüleri tarafından engellenirken, polisler de herhangi bir karşılık vermedi. 
     
</TEXT>
</DOC>
