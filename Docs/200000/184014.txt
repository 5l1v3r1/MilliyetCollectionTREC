<DOC>
<DOCNO> 184014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/siyaset/asiy.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kaset skandalı'na bir avukat aranıyor 
</HEADLINE>
<TEXT>

   Bazı kadınlarla ilişkisini gösteren kasetle gündeme gelen Sultanbeyli Belediye Başkanı Karakaya'nın avukatı Sağıroğlu, dosyayı inceledikten sonra davayı almaktan vazgeçti 
      İSMAİL POLAT İstanbul 

   
   Çok özel görüntülerinin yer aldığı video kasedinin gündeme gelmesiyle ortadan kaybolan SP'li Sultanbeyli Belediye Başkanı Yahya Karakaya'nın avukatı Fuat Sağıroğlu, prensiplerine uymadığı gerekçesiyle, bu davayı almayacağını söyledi. 
   Otomobili kurşunlanan Ali Yakup Turanoğlu'nun bazı kadınlarla ilişkisi olduğu ve bunu görüntüleyerek şantaj yaptığını öne sürdüğü Başkan Karakaya'nın avukatı Sağıroğlu, dün Sultanbeyli Adliyesi'ne geldi. Turanoğlu'nun beyanları doğrultusunda Karakaya hakkında soruşturma başlatan ve ifade vermeye çağıran Cumhuriyet Savcısı Muhsin Öndeş'le görüşen avukat Sağıroğlu, adliye çıkışında basın mensuplarına kısa bir açıklama yaptı. 
   
   İfade vermeli 
   "Karakaya'nın vek leti uyarınca geçen hafta dosyanın fotokopisini alarak incelediğini" kaydeden Sağıroğlu, "Prensiplerime uymadığı için bu dosyayı almıyorum. Dosyanın içeriği ile ilgili hiçbir şey söyleyemem. Onun adına da bir şey söyleyemem. Kendisine tavsiyem, bir an önce gelip ifadesini vermesidir" dedi. 
   Kurşunlama ve şantaj olayıyla ilgili dört kişi aranırken, savcının ifade için getirilmesi talimatını vermesinden sonra polis, her yerde Başkan Karakaya'yı arıyor. Talimatın verildiği gün ortadan kaybolan Karakaya için belediye yetkilileri, "Psikolojisi bozulduğu için ifade vermeye gidemedi. 10 günlük rapor aldı" açıklamasında bulunmuşlardı. 
   
   Polis arıyor 
   Olayın yaklaşan seçimler nedeniyle çeşitli çevreler tarafından atılan bir iftira olduğunu öne sürdükten sonra ortadan kaybolan Karakaya'nın evi ve belediye binası önünde nöbet tutan polis, gizlenebileceği adresleri de araştırıyor. 
   
   
</TEXT>
</DOC>
