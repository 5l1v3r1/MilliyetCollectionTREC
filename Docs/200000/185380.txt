<DOC>
<DOCNO> 185380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sontur14.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara Kuvvetleri Komutanı'ndan önemli mesajlar... 
</HEADLINE>
<TEXT>

     Kara Kuvvetleri Komutanı Orgeneral Aytaç yalman, ''Kemalizm, modernitenin zirvesidir ve birçok talihsiz açıklamada olduğu gibi statükocu değil, ilerici ve atılımcı fikirler ile çağdaşlığı hedeflemektedir'' dedi. 
     Orgeneral Yalman, ''Bu özelliğimiz, kimi ortamlarda Silahlı Kuvvetler'in görevi ve devletin bekası ile AB sürecinin işletilmesi arasında bir tercih faktörü olarak sunulmakta, bazı ülkeler ve uluslararası kuruluşlar, Türk Silahlı Kuvvetleri'nin pasifize edilmesine yönelik olarak, bu fikri benimseyenlere adeta akıl hocalığı yapmaktadırlar. Oysa ki Batı ile entegrasyonun tarihi öncüsü TSK'nın, AB'ın ve demokrasinin karşısında olabileceğini akla getirmek dahi mümkün değildir'' diye konuştu. 
     Kara Harp Okulu'nda 2003-2004 eğitim öğretim yılı bugün düzenlenen törenle başladı. 
     Kara Kuvvetleri Komutanı Orgeneral Aytaç Yalman, törende yaptığı konuşmada, modernleşmenin Türk ordusunun temel özelliklerinden olduğunu belirterek, gerçekten de modernleşmede tarihimizin başından itibaren öncünün hep askeri bürokrasi olduğunu ifade etti. 
     Orgeneral Yalman, şöyle devam etti 
     ''Bugün çağdaş yaşamın bir parçası olarak toplumumuzda yer alan birçok yenilik Türk Silahlı Kuvvetleri kanalı ile Türkiye'ye gelmiştir. 
     Kemalizm, diğer bir deyişle Atatürkçülük bu modernitenin zirvesidir ve birçok talihsiz açıklamada olduğu gibi statükocu değil, ilerici ve atılımcı fikirler ile çağdaşlığı hedeflemektedir. Ancak bu özelliğimiz, kimi ortamlarda Silahlı Kuvvetler'in görevi ve devletin bekası ile Avrupa Birliği sürecinin işletilmesi arasında bir tercih faktörü olarak sunulmakta, bazı ülkeler ve uluslar arası kuruluşlar, Türk Silahlı Kuvvetlerinin pasifize edilmesine yönelik olarak, bu fikri benimseyenlere adeta akıl hocalığı yapmaktadırlar. 
     Böylece, Türk Silahlı Kuvvetleri üzerinde bir baskı unsuru oluşturulması hedeflenmekte, iç ve dış risk ve tehditlerle mücadelede zemin kaybetmesine çalışılmaktadır. 
     Oysa ki batı ile entegrasyonun tarihi öncüsü Türk Silahlı Kuvvetleri'nin Avrupa Birliği'nin ve demokrasinin karşısında olabileceğini akla getirmek dahi mümkün değildir. 
     Türk Silahlı Kuvvetleri, bağrından çıktığı yüce milletinin özüdür ve onun karakteridir. Dolayısıyla, Türk Silahlı Kuvvetleri'ni yıpratmaya çalışan, milletimizi yıpratmaya çalışır. 
     Şunu iftiharla söyleyebilirim ki Türk Silahlı Kuvvetleri bu tür saldırılarla yıpranmamıştır. 
     Hatta daha da güçlenerek, hiçbir şeyden etkilenmeden görevini büyük bir azim ve kararlılıkla sürdürmektedir. Çünkü her şeyden önce yüce milletimiz bağrından çıkardığı Türk Silahlı Kuvvetleri'ne inanmakta ve güvenmektedir. Silahlı Kuvvetler de bugüne kadar milletinin bu inanç ve güvenine layık olmaya çalışmıştır. Böyle bir güven ve sevgi dünyanın hiçbir ordusuna ve milletine nasip olmamıştır. İşte dünya ülkelerinin anlayamadığı nokta da esasen budur. Bugün değişik emellerle Silahlı Kuvvetlerimizi yıpratmaya çalışanlar, ileride bir gün, yüce milletimizin huzur ve güvenliğine, bağımsızlığına, demokrasimize göz dikenlere hizmet ettiklerini daha iyi anlayacaklardır. Temennim gerçekleri görmek için çok geç kalmamalarıdır. 
     Çünkü geç kaldıkları takdirde, bugüne kadar çağdaş dünyada elde edilen kazanımlarımız ciddi anlamda zarar görebilir kuşkusuz bu sorunların aşılmasında en büyük esin kaynağımız vefalı halkımızdır.'' Orgeneral Yalman, şöyle devam etti 
     ''2. Dünya Savaşı'nın ardından, dışarıda Sovyetler Birliği'nden gelen soğuk savaşın abartılı, korku ve endişeye dayanan tehdit ve baskılarıyla, içeride ise Atatürk devrimlerinden rövanş alırcasına zemin bulmaya çalışan din merkezli politik yapılanmanın ve bilahare bölücü terörün yarattığı risk ve tehditler altında ve maalesef günlük kısır çekişmelerle bugüne geldik. 
     Özellikle son yıllarda artan siyasal ve bürokratik kirlenme ile yolsuzluklar da içinde bulunduğumuz sorunların yıkıcı etkilerini daha da artırmıştır. 
     Cumhuriyet'in kazanımlarının birer birer yitirilmesine neden olan sosyal ve ahlaki değerlerdeki bu çözülme, kaybetme tehlikesini de beraberinde getirmektedir. Oysa ki büyük milletimizin hasletlerinin temelinde ahlaki değerleri vardır. Bu değerler devletimizin ve ulusumuzun birleştirici harcıdır. Bu özelliğimizden ilham alarak, toplumsal bir uyanış ile Atatürk'ün hedef gösterdiği ahlaki ve uygar modeli süratle gerçekleştirmek zorunda olduğumuzu ifade etmeyi bir görev telakki ediyorum.'' 
     
     ''SİLAHLI KUVVETLER'İN ROLÜ'' 

     Orgeneral Yalman, 2. Dünya Savaşı sonunda ortaya çıkan iki kutuplu dünya sisteminde önceliğin ''savunma ve güvenlik''te olmasının ve Türkiye'nin vazgeçilmez jeopolitik, jeostratejik öneminin, Türkiye'deki riskleri bir süre adeta dondurduğunu söyledi. 
     Ancak 1960'lı yıllar ve sonrasında, Türkiye'de, dünyada önemli kırılmaların yaşandığını kaydeden Orgeneral Yalman, şöyle konuştu 
     ''Bu bağlamda, içeride her şey ideolojik temelde dile getirilmeye başlanmış ve radikalizm yükselişe geçmiştir. Dışarıda ise küresel güçler arası mücadele, nükleer dehşet dengesi nedeniyle, iki kutuplu dünyanın lider ülkeleri arasında doğrudan bir çatışmadan çok 'ideolojik zemin'e ve daha çok 'Orta Doğu merkezli' yaşanmaya başlamıştır. İki kutuplu uluslararası düzen 80'li yılların sonunda sarsılmaya başlamış ve nihayet 1990'lı yıllarda sona ermiştir. 
     Ardından da tek kutuplu yeni bir dünya düzeni, küreselleşme olgusu ile birlikte anılmaya başlamıştır.'' Küreselleşmeye değinen ve denetimsiz küreselleşmenin toplumsal yapıya etkilerinin dikkatle izlenmesi gerektiğine dikkati çeken Orgeneral Yalman, şunları kaydetti 
     ''Küreselleşme fikrinin savunuculuğunu yapan ülkelerde dahi sorunların tanımlanması ve çözümüyle ilgili olarak 'küresel düşün-yerel davran' prensibi benimsenmiştir. Bu nedenle ülkelerin, kurumların veya bireylerin sosyal, ekonomik, kültürel ve tarihi özelliklerini anlamak hayati önemi haizdir. İşte bu çerçevede düşünüldüğünde, Silahlı Kuvvetler'in Türkiye Cumhuriyeti'ndeki rolü, Büyük Atatürk'ün milliyetçilik tanımı, laikliğin Türkiye'nin bekası için önemi daha kolay anlaşılacaktır.'' Küreselleşme sürecinde oynanan role de değinen Orgeneral Yalman, bu rolde ''belirleyen''in küreselleşmeden fayda, ''belirlenen''in zarar gördüğünü kaydetti. 
     Orgeneral Yalman, ''Bu nedenle, dünyada ve tarihin hiçbir döneminde zayıf bir silahlı kuvvetler ile beka sorununu çözebilmiş veya uluslararası ortamda belirleyen konumuna gelebilmiş ülke yoktur'' dedi. 
     
     ''LAİKLİK DİN VE VİCDAN HÜRRİYETİNİN TEMİNATIDIR'' 

     Bugün demokrasi ile idare edilen tek Müslüman ülkenin Türkiye olduğuna işaret eden Orgeneral Yalman, bunda da Silahlı Kuvvetler'in ciddi bir payı bulunduğunu söyledi. 
     Türkiye Cumhuriyeti'nin kurulurken ''ulus-devlet'' formu üzerine inşa edildiğini hatırlatan Orgeneral Yalman, ''Belirleyici özelliği üniter ve laik oluşudur'' dedi. 
     Laik devlette dini kuralların kamusal alana girmediğini, laikliğin diğer bir boyutunun ise vatandaşların dini inanç ve ibadet hürriyetine sahip bulunması olduğunu kaydeden Orgeneral Yalman, ''Bu yönüyle laiklik, bazı çevrelerin maksatlı olarak iddia ettiği gibi din karşıtlığı değil, aksine din ve vicdan hürriyetinin teminatıdır'' diye konuştu. 
     
     ''ORDUYU YIPRATMA STRATEJİSİ'' 

     Zaman zaman normalleşme ve zihinsel değişim adı altında demokrasiyi kullanarak, hem demokrasiyi hem de Cumhuriyet'i yok etme girişimlerinin ortaya çıkabileceğinin unutulmaması gerektiğini ifade eden Orgeneral Yalman, şöyle devam etti 
     ''Oysa Atatürk Cumhuriyeti yaşarsa demokrasi bir süreç içinde geliştirilebilir. Bu nedenle Yüce Türk Milleti'nin bizlere yasal olarak tevdi ettiği Cumhuriyet'i korumak ve kollamak hayati önemi haiz bir görevdir. Aslında bu görev sadece bizim değil, Kurtuluş Savaşı ile kazanılan haklardan ve Cumhuriyet'in nimetlerinden faydalanan milyonlarca insanımızın da başlıca görevidir.'' Türk ordusunun halkla bütünleştiğini, ''ordu-millet'' olduğunu da kaydeden Orgeneral Yalman, bu özelliğin, bazı maksatlı mihraklar tarafından asker-millet, sivil-toplum ikilemi olarak gündeme getirildiğini ve birbirine alternatif olarak sunulduğunu ifade etti. 
     Bazı askeri sosyologların Türk ordusunun bu özelliğini milli ordunun kaçınılmaz olduğunu savunan tartışmalarında tez ve örnek olarak kullandıklarını anlatan Orgeneral Yalman, bu tespite rağmen, ''Türk ordusunun, milletinin ordusu olmaya devam etme kararlılığının, jeopolitik ve jeostratejik değişime ayak uyduramama olarak gösterilmesinin dikkat çekici bir yıpratma stratejisi'' olduğunu ifade etti. 
     
     ''HALKLA HAYATI PAYLAŞIN'' 

     Harbiyelilere de seslenen Orgeneral Yalman, Harbiyelilerden milletin özünden kopup geldiklerini unutmamalarını, askerlik mesleğinin yanı sıra bilimsel, sanatsal dünyada da kendilerini geliştirmelerini, çarşıda, pazarda, otobüste halkla hayatı paylaşmalarını istedi. 
     Orgeneral Yalman, Kara Harp Okulu'nda öğrenim gören misafir Harbiyelileri ''dünyadaki barış elçileri'' olarak gördüklerini sözlerine ekledi. 
     
</TEXT>
</DOC>
