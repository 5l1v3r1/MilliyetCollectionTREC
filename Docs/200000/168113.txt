<DOC>
<DOCNO> 168113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur29.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ararat"ın gösterimi ertelendi... 
</HEADLINE>
<TEXT>

     ''Ararat'' filminin Türkiye haklarını satın alan Belge Film, ''Sözde Ermeni Soykırımı Karar Tasarısı'nın ABD Kongresi'nde kabul edilmesi halinde bu filmin gösteriminin Türkiye'ye yarar getirmeyeceğini düşünerek, ilişkiler normalleşinceye kadar gösterimi ertelediklerini'' bildirdi. 
     Belge Film'den yapılan yazılı açıklamada, Atom Egoyan'n ''Ararat'' filminin Türkiye haklarının, Türk-Ermeni ilişkilerinin gelişmesine katkıda bulunmak amacıyla alındığı, ancak konjonktürün bu cesaretlerini kırmaya yönelik olduğu kaydedildi. 
     Bu girişimin Türkiye Cumhuriyeti tarihinde utanılacak hiçbir şey olmadığını dünyaya ilan etmeyi de amaçladığı ifade edilen açıklamada, şöyle denildi 
     ''ABD Kongresi'ne sunulan 'Sözde Ermeni Soykırımı Karar Tasarısı'nın kongrede kabul edilmesi halinde satın aldığımız bu filmin gösteriminin ülkemize yarar getirmeyeceğini düşünerek, ilişkiler normalleşinceye kadar gösterimi erteleyeceğimizi kamuoyuna duyururuz. 
     ABD Kongresi'nin oylayacağı bu karar tasarısının kabulü, Türk-Ermeni ilişkilerinin normalleşmesine katkıda bulunmayacağı gibi, halklar arasındaki barış ve uzlaşma girişimlerini köstekleyecektir.'' Açıklamada, söz konusu tasarının kongrede kabul edilmemesi halinde filmin gelecek sezonda gösterime gireceği ifade edildi. 
     
</TEXT>
</DOC>
