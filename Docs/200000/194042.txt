<DOC>
<DOCNO> 194042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/soneko50.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gümrüklerde 13.6 trilyon liralık kaçak mal ele geçirildi 
</HEADLINE>
<TEXT>

     Türkiye'nin çeşitli gümrük kapılarında, 13.6 trilyon lira tutarında kaçak mal ve eşya ele geçirildi. 
     Gümrük Müsteşarlığı'ndan verilen bilgiye göre, 30 Eylül ve 5 Kasım 2003 tarihleri arasında, İskenderun Gümrük ve Muhafaza Başmüdürlüğü'nce 11 trilyon 478 milyar lira değerinde otobüs, şeker, TIR ve eroin ele geçirilirken, İstanbul Gümrüğü'nde 1 trilyon 446 milyar lira değerinde cep telefonu, motorin ve çaya, Habur Gümrüğü'nde 487 milyar lira değerinde motorin, benzin, LPG ve tankere el konuldu. 
     Gaziantep Gümrüğü'nde 180 milyar lira değerinde otomobil, motorin ve sigara yakalanırken, Hopa Gümrüğü'nde 27 milyar lira değerinde kumaş ve elektrik prizi, Mersin Gümrüğü'nde de 3.5 milyar lira değerinde sigara ele geçirildi. 
     Bu arada 23-29 Eylül 2003 tarihleri arasında da Türkiye'nin çeşitli gümrük kapılarında 430 milyar liralık kaçakçılık olayı ortaya çıkarıldı. 
     
</TEXT>
</DOC>
