<DOC>
<DOCNO> 155422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sonspo40.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe UEFA aşkına oynayacak.. 
</HEADLINE>
<TEXT>

     Birinci Süper Lig'in 31. haftasında yarın Kocaelispor ile karşılaşacak Fenerbahçe, haftalardır süren galibiyet hasretine son vermek istiyor. 
     Ligde son galibiyetini 28 Şubat tarihinde Kadıköy'de oynadığı maçta Malatyaspor'u 2-0 yenerek elde eden Fenerbahçe, yarınki maçta 9 maçlık kazanamama serisine son vermeye çalışacak. UEFA Kupası'na katılma şansını yitirmek istemeyen sarı-lacivertliler, hazırlıklarını bu akşam basına kapalı gerçekleştireceği antrenmanla tamamlayarak Samandıra Tesisleri'nde kampa girecek. 
     Sakatlığı bulunan Mustafa ve Ali Güneş'in yarınki maçta oynamalarının zor olduğu bildirilirken, Ceyhun'un durumunun bu akşamki antrenmandan sonra belli olacağı ifade edildi. 
     Fenerbahçe'nin Kocaelispor karşısına Rüştü, Fatih, Ümit, Mirkoviç, Erhan, Johnson, Kemal, Hakan, Rebrov, Tuncay ve Semih 11'i ile çıkması bekleniyor. 
     Sarı-lacivertli ekipte Tuncay, Steviç ve Mirkoviç'in 3'er sarı kartları bulunuyor. 
     Fenerbahçe Şükrü Saracoğlu Stadı'nda saat 20.00'da başlayacak Fenerbahçe-Kocaelispor maçını Erol Ersoy yönetecek. 
     
     BAŞKAN YILDIRIM'DAN AÇIKLAMA 
     Fenerbahçe Kulübü Başkanı Aziz Yıldırım yaptığı açıklamada, Beşiktaş Kulübü İkinci Başkanı Hüsnü Güreli ile yaptığı telefon görüşmesi konusunda, bugün bir gazetede yer alan haberde, konuşması içerisinde bulunmayan ifadelerin yer aldığını bildirdi. 
     Yıldırım, İkinci Başkan Güreli'yi telefonla arayarak, daha önce siyah-beyazlı kulüpte görev yapan Teknik Direktör Christoph Daum'un Beşiktaş Kulübü'ndeki çalışma şartlarını sorduğunu ifade etti. 
     
</TEXT>
</DOC>
