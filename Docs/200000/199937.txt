<DOC>
<DOCNO> 199937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/yazar/akyol.html </URL>
<DATE> 2003/12/05/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Gürüz gidiyor 
</HEADLINE>
<TEXT>

   
   
   KEMAL Gürüz'ün sekiz yıl önce YÖK Başkanlığı'na geldiğini hatırlıyorum. Pazar günüydü, telefonum çaldı, Kemal Gürüz 
   - Çankaya'dan şimdi çıktım, Sayın Cumhurbaşkanı Demirel beni YÖK Başkanlığı'na atayacağını söyledi, kabul ettim... 
   Çok sevinçliydi. Ben de çok sevinmiştim. Sadece arkadaşım olduğundan değil, asıl TÜSİAD için 1994 yılında yaptığı "Türkiye'de ve Dünyada Yükseköğretim, Bilim ve Teknoloji" konulu araştırmadan dolayı... 
   Kavgacı mizacını, geçmiş yönetim tecrübelerinde iyi sınav vermediğini, hele de felsefe ve sosyal bilimlerin çoğulculuğuna kapalı, dar bir 'pozitivizm mümini' olduğunu bilmiyordum. 
   Söz konusu kitabında "daha bilgili olanların daha çok söz sahibi olacağı bir üniversite" kavramını savunuyordu. Ama başkanlığı sırasında "daha bilgililer"i değil, "en itaatkarlar"ı tercih etti. 
   Bırakın uluslararası indekslere girmeyi, tek akademik çalışmada referansı olmayan 'prof'lar Kemal Gürüz döneminde dekan olabildiler. 
   
   SAYIN Gürüz kitabında, üniversitede "ülkemize özgü koşullar değil evrensel ölçüler" ilkesinin geçerli olması gerektiğini söylüyordu. Sf. 250 
   Ama yandaşı olan Prof. Alemdaroğlu'nun 'aşırmacılık' intihal yapması karşısında "evrensel ölçüler"i yok saydı, YÖK üyelerinin soruşturma isteklerini bile işleme koymadı. 
   Cornell Üniversitesi Alemdaroğlu'nun yaptığı 'aşırma'yı dünya aleme teşhir etti. Gürüz aldırmadı Türkiye Bilimler Akademisi "evrensel akademik ahlak kuralları"nı açıkladı, aşırmacılığın ülkemizde ciddi bir sorun olduğunu bildirdi, Gürüz buna da kulaklarını tıkadı. 
   İstanbul Tabip Odası, Alemdaroğlu'nu 'aşırmacılık' yaptığı için iki ay meslekten men cezası verdi. Gürüz de Alemdaroğlu da istifa çağrılarını duymadı... 
   Ama aynı Gürüz, öbür taraftan, bir sosyoloji doçenti hakkında bir edebiyat doçentini soruşturmacı tayin ederek ve asker kökenli üyeye rapor yazdırarak 'ideolojik kıyım' yapmaktan çekinmedi. 
   
   ÜNİVERSİTE rektörüne hakaret suçundan mahkum olan yüksek öğretim başkanı, tarihte ilk defa Türkiye'den çıkmıştır ve Sayın Gürüz'dür Yargıtay aşamasındaki dosya, Gürüz'ün YÖK'te nasıl bir keyfi yönetim kurduğunun da belgesidir. 
   Üniversite kapatmaya kalkan ve bu yoldaki keyfi kararları iki defa yargıdan dönen YÖK Başkanı da Sayın Gürüz'dür 
   12 Eylül'den önceki üniversitelerimizin durumu feci idi. Prof. Joseph S. Szyliovicz bu fecaatin en önemli sebeplerinden birinin "üniversitenin aşırı politizasyonu" olduğunu belirtir Politik kanaatlerin akademik değerlerin önüne geçmesi... 
   Kemal Gürüz, politizasyonu "yukarıdan aşağıya" yaptı. 
   Üniversite Öğretim Üyeleri Derneği Başkanı Kadir Erdin diyor ki 
   "YÖK'ün hiyerarşik ve merkeziyetçi yapısı Türkiye'de akademik kültürü tahrip etti, 'yöneticiye yakın olmak' tarzında bir kültür yarattı." 
   Doğru... Buna bir de politizasyon eklenince özellikle sosyal bilimler çok zarar gördü. 
   Şimdi Gürüz gidiyor özel hayatında mutluluklar dilerim. 
   Ve dilerim ki gelen gideni aratmaz... 
   
      
   
   
</TEXT>
</DOC>
