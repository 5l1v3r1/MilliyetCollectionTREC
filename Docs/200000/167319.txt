<DOC>
<DOCNO> 167319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sonspo06.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü tenisçiler raketlerin küçültülmesini istiyor... 
</HEADLINE>
<TEXT>

     Aralarında eski Wimbledon şampiyonları Martina Navratilova, Boris Becker ve John McEnroe gibi isimlerin bulunduğu bir grup eski ünlü tenisçi, raketlerin daha küçük olması gerektiğini söylediler. 
     Toplam 34 eski tenisçi ve gazeteci, Uluslararası Tenis Federasyonu ITF Başkanı Francesco Ricci Bitti'ye imzalı bir mektup göndererek, büyük raketlerin maçlarda tek boyutluluğa neden olduğu ve dengeyi bozduğunu bildirdiler. 
     Mektupta, daha küçük raketlerin tenis maçlarına daha fazla hareket getireceği ileri sürüldü. 
     Bu arada Wimbledon Tenis Turnuvası'nda tek erkeklerde bugün yarı final maçına çıkacak olan Andy Roddick, bu mektupta şu anda tenis sporunu sürdüren kişilerin de imzası olması gerektiğini belirterek, ''Mektupta tamamıyla eski sporcuların isimleri var. Uluslararası Tenis Federasyonu, bu öneriyi çok ciddiye alır mı bilemiyorum ama onlar saygı gösterilmesi gereken büyük şampiyonlar'' dedi. 
     
</TEXT>
</DOC>
