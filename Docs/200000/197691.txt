<DOC>
<DOCNO> 197691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/ekonomi/eko08.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyadan kısa kısa 
</HEADLINE>
<TEXT>

   
   Kredi kartları krizi Güney Kore'yi vurdu    Güney Kore'nin en büyük kredi kartı şirketlerinden LG Card son günlerde nakit sıkıntısı nedeniyle yaşadığı zor günleri Woori Bank'tan aldığı 2 trilyonluk won değerindeki kredi ile aştı. Haftasonunda nakit hizmetlerini durduran şirket 14 milyon müşterisine hizmet verememiş ve iflasın eşiğine gelmişti. Dün yeniden hizmet vermeye başlayan şirket hisseleri Güney Kore piyasalarında yüzde 14'lük değer kaybı yaşadı. Korede LG Group adlı şirketler topluluğunun bir ayağı olan LG Card'ın, aldığı krediyi bir yıllık süre içinde ödemesi gerekiyor. Tüketicilerin bilinçsizce kredi kullanma alışkanlığıyla tanınan Güney Kore'de LG Card'ın yaşadığı nakit sıkıntısı bankacılık sektöründe yaşanan ilk kriz değil. LG Card, Güney Kore'de son 5 yıl içinde nakit sıkıntısı yaşayan dördüncü kredi kartı şirketi. Bu olay, piyasalarda da direkt etkisini göstererek ülkenin para birimi won'un değer kaybetmesine ve borsada da düşüşlere neden oldu. KOSPİ endeksi yüzde 2.22'lik düşüşle günü kapattı. 
   
   EMI, Time Warner'la ortaklıktan vazgeçti    İngiltere'nin en büyük müzik şirketlerinden EMI, ABD'li müzik devi Time Warner'ın müzik şirketi Warner Music için verdiği tekliften vazgeçti. Time Warner'ın beklediği 2.6 milyar dolarlık fiyatı çok bulan EMI bir daha teklif vermeyeceğini açıkladı. EMI, 1.6 milyar ile 1.7 milyar arasında değişen teklif vermiş ve Madonna gibi ünlüleri de EMI ile anlaşmaya çağırmıştı. EMI'nin teklifini çekmesinin ardından Amerika'lı Bronfman'ın şansının daha da arttığı ve Warner Music ile ortaklığına kesin gözüyle bakılıyor. Warner Müzik ile ortaklık için teklif veren diğer gruplar arasında Sony ve Alman Bartelssman gibi gruplar da geliyordu. Ancak Bronfman'n şansının daha yüksek olduğu söyleniyor. 
   
   Delta Airlines'a yeni CEO    Delta Airlines Genel Müdürü Leo F. Mullins 1 Ocak'tan itibaren görevi bırakacağını açıkladı. Mullins'in yaptığı bu açıklama pilot ücretleri konusunda bir görüş birliğine varamayan Delta Airlines'ta yeni işten çıkarmalar konusunda da bir uyarı niteliği taşıdı. 
   Mullins'in yerine General Motors'un eski CEO'su John F. Smith'in geleceği acıklandı. Smith, nisan ayında yapılacak olağan yönetim kurulu toplantısının ardından görevi Mullins'ten devralacak. 
   
   
   
</TEXT>
</DOC>
