<DOC>
<DOCNO> 198413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/soneko22.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Meclisi, 2004 bütçesini kabul etti... 
</HEADLINE>
<TEXT>

     Alman Federal Meclisi Bundestag , 2004 yılı bütçe tasarısını, iktidardaki Sosyal Demokrat Parti SPD ve Birlik 90 Yeşiller Partisi milletvekillerinin oylarıyla kabul etti. 
     Mecliste yapılan oylamada, toplam 257 milyar 300 milyon euro'luk harcama öngören 2004 yılı bütçe tasarısı, 289'a karşı 304 oyla kabul edildi. 
     Muhalefetteki Birlik partileri CDU ile Hür Demokrat Parti FDP yetkilileri, bütçenin yaklaşık 20 milyar euro'luk çok riskli harcama öngördüğü gerekçesiyle, çoğunluğa sahip oldukları Federal Eyalet Temsilcileri Meclisi'nde Bundesrat bütçeyi reddedeceklerini ve Uzlaşma Komisyonu'nda görüşeceklerini bildirdiler. 
     Almanya'da bu yılın bütçesinden yaklaşık 3 milyar euro daha az olan 2004 yılı bütçesi ayrıca, yaklaşık 30 milyar euro'luk borçlanma öngörüyor. 
     Öte yandan, Eyalet Temsilciler Meclisi, federal hükümetin emeklilik ile ilgili reform paketini reddederek, görüşülmesi amacıyla Uzlaşma Komisyonu'na havale etti. 
     Sözkonusu reform paketi, emeklilik kasalarında eksik olan yaklaşık 8 milyar euro'luk açığın kapatılmasını amaçlıyor. 
     
</TEXT>
</DOC>
