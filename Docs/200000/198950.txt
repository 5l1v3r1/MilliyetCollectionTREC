<DOC>
<DOCNO> 198950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/yasam/yas04.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
10 trilyon heyecanı 
</HEADLINE>
<TEXT>

   Milli Piyango'nun yılbaşı özel çekilişi biletleri 9 Aralık'ta piyasada. Ama siz şimdiden 10 trilyonluk hayaller kurmaya başlayabilirsiniz 
      ANKARA Milliyet 
   
   YILBAŞINA çok az bir zaman kaldı. Yılbaşı denince belki de akla ilk gelen Milli Piyango'nun yılbaşı özel çekilişi. Çekiliş heyecanı 9 Aralık'ta başlıyor. Büyük ikramiyenin 10 trilyon lira olduğu çekilişte, toplam 94 trilyon 630 milyar lira dağıtılacak. Geçen yılbaşında 70 trilyonluk bilet basıldığını belirten Milli Piyango Genel Müdürü İhya Balak, bu yılki çekiliş için 160 trilyon tutarında 33 milyon biletin piyasaya sürüleceğini söyledi. 
   
   13 yeni trilyoner 
   10 trilyonluk büyük ikramiyenin yanı sıra 1 adet 5 trilyon, 5 adet de 1 trilyon liralık ikramiye dağıtılacak. Çekiliş, 13 kişiye yeni yıla trilyoner girme olanağı sağlayabilecek. Ayrıca 5 adet 500 milyar, 10 adet 100 milyar, 30 adet 50 milyar, 50 adet 20 milyar, 100 adet 15 milyar, 100 adet 10 milyar ve 500 adet de 5 milyar liralık ikramiye sahibini bulacak. Tam bilet 16, yarım bilet 8, çeyrek bilet 4 milyon liradan satılacak. 
   
   En şanslı 'çeyrek bilet'    1993 - 2002 yılları arasındaki özel çekilişlerde büyük ikramiye 7 kez çeyrek bilete, 1 kez tam, 2 kez de yarım bilete isabet etti. Talih kuşu bugüne kadar en fazla Ankara ve İstanbul'a kondu. 
   
   Günlük faizi 7.1 milyar lira    GEÇEN yıl 4 milyon 787 bin dolar olan büyük ikramiye, bugünkü kurla 6 milyon 835 bin doları aşacak. 10 trilyon lirayla 7 milyar 123 milyon lira günlük faiz geliri elde edilebilecek. Ayrıca 79 bin 51 adet Cumhuriyet altını, 50 milyar liralık 200, tanesi 100 milyar liradan da 100 adet daire sahibi olunabilecek. 
   
   
</TEXT>
</DOC>
