<DOC>
<DOCNO> 167672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sontur09.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Atılması gereken adım neyse, vakti saati geldiğinde atılır 
</HEADLINE>
<TEXT>

     Başbakan Recep Tayyip Erdoğan, Irak'ta Türk askerlerinin göz altına alınması konusunda gerekli temasların sürdürüldüğünü ve konunun incelendiğini belirterek, ''Atılması gereken adım neyse, vakti saati geldiğinde atılır. Türkiye Cumhuriyeti bu adımı atacak güçte ve kararlılıktadır'' dedi. 
     Erdoğan, Kayseri'ye hareketinden önce Esenboğa Havalimanı'nda gazetecilerin soruları üzerine, Irak'ta Türk askerlerinin göz altına alınması konusunda açıklamalarda bulundu. 
     Olay sonrasında temaslarının sürdüğünü belirten Başbakan Erdoğan, bugün TSİ 16.30'da ABD Başkan Yardımcısı Dick Cheney ile telefon görüşmesi yapacağını ifade etti. Erdoğan, aynı zamanda Türkiye'den Süleymaniye'ye gönderilen heyetin de görüşmeler yapmakta olduklarını kaydetti. 
     Erdoğan, ''Temenni ederim ki, bu görüşmeler sonrasında beklediğimiz netice ortaya çıksın ve ABD ile Türkiye arasında oluşturulmakta olan olumlu hava gölgelenmesin. Bu tür gölgeleme gayreti içinde olanlar da bu ortak görüşmeler neticesinde meydana çıksın'' diye konuştu. 
     
     ''GÜL'LE KOPUKLUK SÖZ KONUSU DEĞİL'' 
     Başbakan Erdoğan, bu görüşmelere Türk tarafı olarak her zaman hazır olduklarını ve duyumlarla hareket edilemeyeceğini ilgililere bildirdiklerini ifade ederek, şöyle konuştu 
     ''Basında çıkan bazı haberleri doğrulamıyorum. Hiçbir zaman Dışişleri Bakanımız'la 'tekzip etti, yanlış düştü' gibi bir şey söz konusu değildir. 
     İlk alınan insan sayısı, iki ayrı yerde 30 ila 34 arasındadır ama Bağdat'a götürülen sayı, bize ulaşan rakama göre 11'dir. Bizim aramızda bu konuda herhangi bir kopukluk söz konusu değildir.'' ''Biz devlet yönetiyoruz'' diyen Erdoğan, bir devlet yönetimi esnasında herhangi bir yerde sorun meydana geldiğinde devletin işlerinin durmayacağını, tüm işlerin devam edeceğini kaydederek, şunları söyledi 
     ''Devletin birimleri vardır. Çeşitli kurum ve kuruluşları vardır ve bu kurum ve kuruluşlar arasında teknolojinin de tüm imkanları kullanılmak suretiyle çalışmalar aynı ciddiyetiyle devam eder. Yaşanan olayları gördük. Dün Samsun'da baraj, içme suyu tesisi açılışı yaparken, döndük Ankara'ya geldik. Ankara'da Büyükşehir Belediyesi'nin dev bir yatırımının açılışını yaptık. Ama tam o esnada içimizi kanatan bir olay oldu. Bir benzin istasyonunda meydana gelen olayla ilgilendik. Ardından bir başka olay... Dolayısıyla bir başbakanın, bir bakanın, genelkurmay başkanının, komutanların, cumhurbaşkanının hiçbir zaman mesai saati yoktur. Bizler mesai saati olmadan çalışırız. İstirahat, şuydu, buydu, böyle bir şeyimiz yok. Ararız böyle bir imkanı ama bu imkan bize şartlar elverdiği sürece olmaktadır. Benim anlayışım da budur ve bunun için de bazı görsel yayın organlarında çıkan tartışmaları çok popülist, çirkin buluyorum. Bu tür yayınların hiçbir zaman ülkemizin barışına ve sevgisine katkıda bulunacağına inanmıyorum. Bunların hepsi sadece belli bir tatminden öte bir hareket tarzı değildir. Ahlaki de değildir. Biz şu anda tüm sorumluluğu üstlenen hükümet olarak güvenle, kararlılıkla yapılması gereken her şeyi yapıyoruz.'' Erdoğan, gerek Genelkurmay gerek hükümetin sürekli bir irtibat halinde çalışmalarını sürdürdüğünü ifade ederek, ''Bu zirvelerin, dozun ne noktaya getirilmesi gerektiğinin de aramızda müzakeresini yaparak karar veriyoruz. Bundan hiç endişeniz olmasın'' diye konuştu. 
     
     ''NOTA DENİLEN ŞEY, MÜZİK NOTASI DEĞİLDİR'' 
     Erdoğan, bir gazetecinin, ''Türkiye, ABD'ye nota verdi mi '' sorusu üzerine şunları kaydetti 
     ''Bakın, nota dediğiniz konu müzik notası değildir. Bunların bir ağırlığı, ciddiliği vardır. Böyle aklınıza estiği zaman nota verilmez ve devletler arası bir hukuk vardır. Yıllarca oluşturulmuş bir stratejik ortaklığı bazı olaylarla bir anda kalkıp da büyütemezsiniz. Bunun altında farklı şeyler olabilir. Bunlar iyice incelenmeden, tetkik edilmeden, belli bir noktaya varılmadan bu tür adımlar atılmaz. Atılması gereken adım neyse, vakti saati geldiğinde atılır. Türkiye Cumhuriyeti, bu adımı atacak güçte ve kararlıktadır.'' 

     
</TEXT>
</DOC>
