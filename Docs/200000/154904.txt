<DOC>
<DOCNO> 154904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sonspo45.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol dünyası karıştı... Cimbom'dan Trabzon'a tepki... 
</HEADLINE>
<TEXT>

     Galatasaray Kulübü Yönetim Kurulu, Trabzonspor maçında yaşanan gerginlikler sonrası bordo-mavili bazı yöneticilerin teknik direktör Fatih Terim'e yönelik açıklamalarına tepki gösterdi. 
     Sarı-kırmızılı kulübün resmi internet sitesinde, kulüp yönetim kurulu imzasıyla yayınlanan açıklamada, şu görüşlere yer verildi 
     "Trabzon gibi, Türk örf ve geleneklerine bağlılığı ön planda tutan bir camianın temsilcilerinden, teknik direktörümüz Fatih Terim'in maç boyunca kendisine ve ailesine sürekli küfürlerle taciz edilmesine, görevini yapmasının engellenmesine, hatta kafasına para atılarak yaralanmasına tepki göstereceğini umar ve beklerken, bir kısım Trabzonsporlu yöneticinin iki kulüp arasındaki dostluğa yakışmayan açıklamaları üzüntümüzü bir kat daha artırmıştır. Bu tür açıklamaların Galatasaray ile Trabzonspor arasındaki dostluğa bir katkı yapmayacağı açıktır." 
     
</TEXT>
</DOC>
