<DOC>
<DOCNO> 178664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sondun16.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mısır'da "yabancı dansözlere" yasak.. 
</HEADLINE>
<TEXT>

     Mısır'da, yabancı dansözlerin ülkeye gelip çalışmasına yasak getirildiği belirtildi. 
     Albawaba adlı internet sitesinin Mısır'da yayınlanan El Cumhuriye gazetesine dayandırdığı haberine göre, Çalışma ve Göçmenlik Bakanlığı'nın aldığı kararla gelecek yıl başından itibaren yabancı dansözlerin bu ülkede çalışmasına izin verilmeyecek. 
     Çalışma ve Göçmenlik Bakanı Ahmed El Emevi'nin, yabancıların ''oryantal dans'' alanında ve turist rehberi olarak çalışmalarını yasaklama kararı aldığı, Mısırlı dansözlerin yabancıların işlerini elinden aldığı yolundaki baskısının etkili olduğu kaydediliyor. 
     Mısır'da geleneksel göbek dansını son dönemde Rusya ve doğu Avrupa ülkelerinden gelen yabancı dansözlerin icra etmeye başladığı, ayrıca Arjantinli, Rus ve Fransız gibi başka uluslardan dansözlerin özel yetenek ve gösterileriyle Mısır'da ünlü olmaya başladığı belirtiliyor. 
     
</TEXT>
</DOC>
