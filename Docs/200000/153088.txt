<DOC>
<DOCNO> 153088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sontur19.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencilerin sınav öncesi rapor isteğine çözüm "İzinli olsunlar" 
</HEADLINE>
<TEXT>

     Türk Tabipleri Birliği TTB Merkez Konseyi Başkanı Füsun Sayek, öğrencilerin sınav öncesinde hekimlerden istedikleri raporların hekimleri zor durumda bıraktığını savunarak, Milli Eğitim Bakanı Hüseyin Çelik'ten, idari yetki kullanarak öğrencilere izin vermesini istedi. 
     Sayek, Milli Eğitim Bakanı Hüseyin Çelik'e gönderdiği yazıda, Anadolu liseleri ve üniversite sınavları öncesinde öğrencilerin rapor alarak sınava çalışmalarının ''doğal bir çözüm'' olarak kabul edildiğini öne sürdü. 
     Rapor vermeyi uygun görmeyen hekimlerin zor durumda bırakıldıklarını ve ''bir öğrencinin geleceği ile oynamış duruma düşürüldüklerini'' iddia eden Sayek, Çelik'e gönderdiği yazıda şunları kaydetti 
     ''Raporların, yaygınlaşmış bir sosyal mesele için kullanılması, ortamı ve rapor verme işini bütünüyle dejenere etmektedir. Eğer öğrenciler sınav öncesi yaygın olarak okula gitmiyor veya gidemiyorlarsa ve bu tarafınızdan anlaşılır bulunuyorsa, idari bir yetki kullanarak ilgili öğrenciler için izin verilmesinin yerinde olacağını düşünüyoruz.'' 
     
     ANKARA TABİP ODASI'NIN UYARI YAZISI 
     Bu arada, Ankara Tabip Odası Yönetim Kurulu da üyelerine bir yazı göndererek, gerçeğe aykırı rapor vermemelerini istedi. 
     Hekimlerin gerçeğe aykırı rapor tanzim etmeleri halinde uygulanacak mevzuat hükümlerinin de yer aldığı yazıda, birçok hekimin rapor talepleri karşısında zor durumda kaldıkları ve gerçeğe aykırı rapor verilmesi halinde 2 yıldan 4 yıla kadar ceza verileceği hatırlatıldı. 
     




</TEXT>
</DOC>
