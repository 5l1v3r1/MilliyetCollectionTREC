<DOC>
<DOCNO> 186182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sondun03.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sırplar, Irak ve Afganistan'a asker gönderiyor... 
</HEADLINE>
<TEXT>

     Sırbistan ve Karadağ'ın Irak ve Afganistan'a asker göndermeyi planladığı, bu amaçla ABD ile görüşmelerde bulunduğu bildirildi. 
     Time dergisinin haberine göre, Sırbistan Başbakanı Zoran Zivkoviç bir süre önce Washington'ı ziyaretinde ülkesinin Irak ve Afganistan'daki Amerikan birliklerine yardım amacıyla 1000 asker gönderme sözü verdi. 
     Sırbistan ve Karadağ'ın göndereceği gücün 250 askerden oluşan ilk bölümünün Afganistan'ın Kandahar kentinde konuşlanmaya hazır olduğunu yazan dergi, ancak Sırpların bu birliğin komutasına getirdikleri Guri lakaplı General Goran Radosavljeviç'in Amerikan tarafında rahatsızlık yarattığını bildirdi. 
     Time dergisi, Kosova savaşında Jandarma Komutanı olarak görev yapan Sırp generalin, İnsan Hakları İzleme Örgütü raporuna göre Mayıs 1999'da Kosova'nın Cuska köyünde 41 Arnavut sivilin ölüm emrini vermekle suçlandığını belirterek, ayrıca bir New York mahkemesinin de 3 Arnavut kökenli Amerikalının kaçırılması ve öldürülmesiyle ilgili olarak Sırp general hakkında dava açmaya hazırlandığını yazdı. 
     Sırpların bu gelişmelere karşın, hala General Radosavljeviç'i birliğin komutasından almadıkları belirtildi. 
     Amerikalı yetkililer dergiye yaptıkları açıklamada, Sırbistan ve Karadağ askeri yetkililerinin geçen hafta Florida'nın Tampa kentinde bulunan Amerikan Merkez Komutanlığı'nda Afganistan'a gönderilmesi olası askeri güçle ilgili görüşmeler yaptıklarını bildirdiler. 
     
</TEXT>
</DOC>
