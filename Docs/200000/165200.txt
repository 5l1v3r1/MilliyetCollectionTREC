<DOC>
<DOCNO> 165200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sonspo19.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
2006 Dünya Kupası elemelerine Afrika'dan rekor katılım... 
</HEADLINE>
<TEXT>

     2006 Dünya Kupası elemelerinde, Afrika kıtasından rekor bir katılımla 51 ülkenin milli takımı yarışacak. 
     Afrika Futbol Konfederasyonu, 2002 Dünya Kupası'na 50 ülke milli takımının katıldığını, bu kez Cibuti'nin de girmesiyle bu sayının 51'e çıktığını belirtti. 
     Kurada ilk etapta 42 takımın eşleşeceği, diğer 9 takımın da 2. ön eleme turuna katılacağı bildirildi. Bu 9 ülke geçen kupaya katılan Kamerun, Nijerya, Senegal, Güney Afrika ve Tunus. Diğer 4 ülke de çarşamba günü FIFA'nın açıklayacağı dünya klasmanında, ön sıralarda yeralacak ilk 4 takım olacak. 
     Dünya Kupası elemeleri aynı zamanda 2006'nın başında Mısır'da yapılacak Afrika Milletler Kupası'na katılacak takımları da belirleyecek. Elemelerde gruplarda şampiyon takımlar Dünya Kupası'nda, ilk 3 sırayı alacak ekipler de Afrika Milletler Kupası'nda mücadele edecek. 
     Eleme maçlarının fikstür kura çekimi, cuma günü Paris'te düzenlenecek. 2006 Dünya Kupası'na ise Almanya ev sahipliği yapacak. 
     
</TEXT>
</DOC>
