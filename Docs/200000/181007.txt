<DOC>
<DOCNO> 181007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sondun16.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a Türk askeri gönderilmesi Belçika basınında... 
</HEADLINE>
<TEXT>

     Belçika'nın yüksek tirajlı muhafazakar gazetelerinden La Libre Belgique, Türkiye'de Irak'a asker gönderme tartışmalarının arttığını yazdı. 
     Konuya geniş yer ayıran gazete, ''Türk ordusu, ABD ve İngiltere'den sonra Irak'taki üçüncü büyük askeri gücünü mü oluşturacak '' sorusuyla başladığı yazısında, Amerikalıların ''Türk askerleriyle birlikte çalışmak istediklerini'' ve 10 bin Türk askerinin Irak'a gönderilmesi talebinde bulunduklarını anlattı. 
     Gazete, Birinci Ordu Komutanı Orgeneral Yaşar Büyükanıt ve Genelkurmay Başkanı Orgeneral Hilmi Özkök'ün basına yansıyan bazı değerlendirmelerine yer vererek, bu generallerin Irak'a asker gönderilmesinden yana olduklarını ima etti. 
     Ankara hükümetinin ''temkinli'' olduğunu, Başbakan Recep Tayyip Erdoğan'ın Irak'a asker gönderilmesinden yana tavır koyduğunu, ancak ''Amerikalıların jandarması rolü üstlenilmesini reddettiğini'' yazan gazete, hükümetin, ''Irak halkının tavrına'' önem verdiğini belirtti. 
     Kuzey Irak'taki Kürtlerin Türk askerinin gelmesine karşı olduklarını belirten gazete, Türklerin Irak'a girmeleri halinde kuzeyden geçeceklerini, bu bölgede ABD tarafından terör örgütü olarak listeye alınan PKK-KADEK'in binlerce adamı bulunduğuna işaret etti. 
     La Libre Belgique, ABD'nin bu teröristleri etkisiz hale getiremezse bile kontrol altında tutması gerekeceğini, bir Amerikan Merkezi Haberalma Teşkilatı CIA heyetinin konuyu görüşmek üzere Ankara'ya gideceğini kaydetti. 
     Belçika gazetesi, hükümetin yeni bir tezkereyi onaylatması sırasında Meclis'te sorunlarla karşılaşabileceğini, iktidar partisi bünyesinde de görüş ayrılıklarının sürdüğünü savundu. 
     
</TEXT>
</DOC>
