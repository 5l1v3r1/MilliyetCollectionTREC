<DOC>
<DOCNO> 156790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/yazar/pulur.html </URL>
<DATE> 2003/05/15/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Demokrasi ve çağdaş mandacılık... 
</HEADLINE>
<TEXT>

     Bırakın dünya tarihini, biz, 50 yıldan beri demokrasi diye çırpınıyoruz, kavga, dövüş, darbe, hepsi demokrasi için, hala beceremedik. 
     Oysa, bakın ne kolay Amerika, Irak'a demokrasiyi nasıl getiriyor, görüyorsunuz. 
     Girdi Irak'a, ülkeyi işgal etti, önce emekli bir asker atadı, sonra sivil birini, kuracak demokrasiyi... 
     Demek "demokrasi" diye öyle yırtınıp durmaya gerek yok, söyleyin Amerika'ya gelsin, girsin, işgal etsin, kursun demokrasiyi... 
     
     ŞİMDİ bazıları da çıkıp diyecekler ki 
     "Demokrasi böyle mi kurulur " 
     Evet, bal gibi böyle kurulur, haklının güçlü olduğu değil, güçlünün haklı olduğu bir dünyada, demokrasi böyle kurulur. 
     Kitaplar böyle yazmıyor, büyük düşünürler böyle demiyor... 
     Varsın kitaplar yazmasın, öyle düşünmesinler, kimin haddine düşmüş, ses çıkarmak 
     
     ONLARIN gücü Türkiye'ye düşer, onlara göre Türk ordusu demokrasinin önünde engeldir... 
     Ya Amerikan ordusu, Irak'ı işgal eden Amerikan ordusu 
     Onlar demokrasinin kurucusu ve koruyucusudur 
     Her ne kadar, Irak'a "kitle imha silahları" için girmişlerse de, bu silahları bulamamışlarsa da, ne gam, maksat demokrasiyi kurmak ve yaşatmaktır 
     Bakmayın siz o münafıklara, güya Amerika oraya petrol için gitmişmiş 
     İnanmayın, kanmayın, sakın aldanmayın 
     
     AMERİKA Irak'ı niçin işgal etti 
     Irak halkının "Ya Bush, gel bizi Saddam'ın zulmünden kurtar, memleketimizi kalkındır, geliştir, demokrasiyi getir " diye yürek parçalayan feryadına dayanamadığı için gitti 
     
     BİZİM tarihimizde de böyle bir vak'a yok mudur 
     Vardır "mandacılık" nedir 
     Birinci Cihan Savaşı'ndan sonra "gel Amerika bizi adam et " diye Amerika'ya başvuran aydınlarımız yok mudur 
     Olmaz olur mu 
     
     ONLAR da Amerika'nın himayesinde kalkınmak, gelişmek, ve reformların yapılmasını istiyorlardı. 
     Her bakanlığa Amerikalı bir "müsteşar" yerleştirilecek, Amerikalı baş müsteşarla birlikte ülkeyi yöneteceklerdi. 
     Erzurum ve Sivas kongreleri mandacılığı reddedince bunlar açıkta kaldı. 
     Hatta, içlerinden bazıları Milli Mücadele'ye katılarak önemli görevler yüklendiler ve başardılar. 
     
     DİYECEKSİNİZ ki, şimdi de Irak'ta olup bitenlere imrenip "çağdaş mandacılığa" özenenler çıkabilir mi 
     Kim bilir, dünyanın bin türlü hali var... 
     Yaşayan görür 
     
     

</TEXT>
</DOC>
