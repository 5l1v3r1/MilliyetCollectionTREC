<DOC>
<DOCNO> 163346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sontur07.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hayatta ben en çok babamı sevdim'... 
</HEADLINE>
<TEXT>

     ''Hayatta ben en çok babamı sevdim Karaçalılar gibi yardan bitme bir çocuk Çarpı bacaklarıyla ha düştü, ha düşecek Nasıl koşarsa ardından bir devin O çapkın babamı ben öyle sevdim... En son teftişine çıkana değin Koştururken ardından o uçmaktaki devin Daha başka tür aşklar, geniş sevdalar için Açıldı nefesim, fikrim, canevim Hayatta ben en çok babamı sevdim''... 
     Ta içinden kopup gelen bu satırlarla Şair Can Yücel, en sevdiği varlığa böyle sesleniyor. Bu Pazar, milyonlarca kalbin birarada attığı özel bir günde bu sevgi yeniden ifadesini bulacak. Haziran ayının 3. Pazarı, Babalar Günü... 
     Anneler Günü kadar eski olmasa da Babalar Günü'nün 91 yıllık bir tarihçesi var. Babalar Günü'nün tarihçesine ilişkin iki ayrı kaynak bulunuyor. Bu araştırmalardan ilkine göre, Babalar Günü'nün Batı Virginia'da ortaya çıktı. Batı Virginia'da yaşayan John Dowdy, annesini kaybettikten sonra onun yerini alan babası için böyle özel bir gün kutlanmasını isteyerek çalışmalara başladı. 
     Diğer ve daha kuvvetli kaynaklara dayanan bir başka araştırmaya göre ise, 1910 yılında Washington'daki John Bruce Dodd, 6. çocuğunun doğumu sırasında hayatını kaybeden annesinin ardından hayatını çocuklarına adayan babası William Smart'a özel bir gün armağan etmek amacıyla bu fikri ortaya attı. 
     Babasının bir yandan çiftlikte çalışıp öte yandan altı çocuğa bakmasının zorluklarını farkeden Dodd, Anneler Günü kutlanırken Babalar Günü'nün olmamasını haksızlık olarak gördü. Hemen babasının doğum günü olan 5 Haziran'ın Babalar Günü ilan edilmesi için kolları sıvadı. Ancak, bu çalışma bir sonraki yılın 19 Mayıs'ına kadar sürdü. 
     
     İLK BABALAR GÜNÜ... 

     Babalar Günü, ilk kez 19 Haziran 1910'da Washington'ın Spokane şehrinde kutlandı. 
     Bu tarihten sonra ABD'nin diğer eyaletlerine yayılan Babalar Günü için ilk resmi kutlama ise 1924'te ABD Başkanı Calvin Coolidge'in desteğiyle gerçekleştirildi. 
     Yıl 1966... Dönemin başkanı Lyndon Johnson, her yıl Haziran ayının üçüncü Pazar gününün Babalar Günü olarak kutlayacağını açıklayan bir bildiri yayınladı. 
     Katolikler'in Babalar Günü'ne getirdiği yorum ise diğer araştırmacılardan çok farklı. Onlar bu kutlamayı dini açıdan ele alıp Hazreti İsa anısına Mart ayının 19'unu St. Joseph Günü adı altında babalarına armağan ediyor. 
     Türkiye'de ise özellikle 1980'li yılların sonlarına doğru kabul gören Babalar Günü, yaygın bir şekilde kutlanıyor. 
     
     ARTIK O DA BİR SEKTÖR... 

     Bu özel gün için hediyelik eşya mağazaları günlerdir hazırlanıyor. Babaların seveceği gömlekler, kravatlar, giysiler, parfümler, çakmaklar, hobilerine göre olta takımları, evlerinde boş zamanlarında yaptıkları tamirat işlerinde kullanacakları alet takımları, müzik dinlemekten zevk alan babalara sevdikleri albümler, akla gelebilecek her şey mağazalarda bekliyor. 
     Çoğu mağaza, bu özel gün için indirimli armağanlar da hazırladı. Karne sevinciyle Babalar Günü'nün birer gün arayla olmasının alışverişleri kat be kat artırdığı belirtilirken, artık Anneler Günü gibi Babalar Günü de bir sektör halini aldı. 
     Hediyelerin yanı sıra, sanal alemde de Babalar Günü kutlamaları hummalı bir şekilde devam ediyor. Babalar için hazırlanan e-kartlar ve mesajlar bu özel günde onları sevindirmeniz için bir fırsat... 
     
     ROLÜ YÜZ ÖĞRETMENE BEDEL... 

     ''Babanın rolü, yüz öğretmeninkine bedeldir'' diyen George Herbert, pekçok şeyi babamızdan öğrendiğimize çok doğru şekilde işaret ediyor. 
     Belki sevgilerini anneler kadar içten gösteremeseler de ayrı bir sevgiyle severler çocuklarını babalar... Bu Pazar siz de bir hediyeyle, internetten kartla, seveceklerini tahmin etmeseniz de mutlulukla kabul edecekleri bir buket çiçekle, ama en iyisi bir kucak tertemiz sevgiyle babanıza gidin. 
     Belki de sevgisinin yanında Şair Ümit Yaşar Oğuzcan'ın şu satırlarıyla olduğu gibi yüz öğretmeninkine bedel bir tavsiye de alırsınız 
     ''Elin, ayağın, başın Annenin, arkadaşın Suyun, toprağın, taşın Göğün kıymetini bil Oğlum benim, bir düşün Değeri var mı dünün Yarın çok geç ömrünün Bugünün kıymetini bil''... 
     
     VE BABALAR GÜNÜ HEDİYELERİ... 

     Eğer hala hediye almadıysanız işte size işinizi kolaylaştıracak öneriler... 

Bir çok seçenek var 
Beymen, Babalar günü için mayodan kol düğmesine, gömlek-kravattan cüzdana ve kemere kadar birçok seçenek sunuyor. Alabileceğiniz hediyelerin fiyatları 35 ile 225 milyon lira arasında değişiyor. Ayrıca 350 milyonu aşan alışverişlerde Beymen bir plaj havlusu hediye ediyor. 

Deri ürünleri burada 
Desa, Babalar Günü'ne özel indirimler ve sürprizler hazırladı. Deri ceketten kemere, ayakkabı'dan cüzdana kadar birçok deri ürünü bulunan koleksiyonda ayrıca çantalar, süet montlar ve ayakkabılar da var... 

Ceket alana gömlek bedava 
Keten takımları, gece kıyafetleri ile erkek modasında öncülerden olan Sarar, Babalar Günü'ne özel olarak takım elbise, ceket veya pantolon satın alanlara bir gömlek hediye ediyor. 

Masasına yakışır... 
Goldaş'ın, Babalar Günü özel koleksiyonunda mektup açacağı, büyüteç gibi seçenekler sunuyor. Mektup açacağı 498 milyon, büyüteç 282 milyon lira. Goldaş'ta ayrıca kol düğmesi, deri cüzdan ve kravat iğnesi de bulabilirsiniz. 

Köpüklü bir kahve 
Babanıza kendi ellerinizle köpüklü bir kahve yapıp, karşılıklı koyu bir sohbete dalarak bu özel günü geçirebilirsiniz. Bol köpüklü, iyi bir kahve için Jumbo'ya uğrayıp "Giftline" serisinden bir cezve takımı alabilir ve kahveyi pişirdikten sonra babanıza hediye edebilirsiniz. Fiyatı 85 milyon lira. 
     
</TEXT>
</DOC>
