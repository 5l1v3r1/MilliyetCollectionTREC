<DOC>
<DOCNO> 166432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sonspo28.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala Galatasaray'la vedalaştı... 
</HEADLINE>
<TEXT>

     Galatasaray'da geçen sezon kiralık olarak forma giyen Ümit Davala, bugün Florya Metin Oktay Tesisleri'ne gelerek teknik direktör Fatih Terim ve tesis personeliyle vedalaştı. 
     Ümit, tesislerden ayrılırken yaptığı açıklamada, futbol yaşamının 7 yılını geçirdiği kulübünden ayrılmanın kendisi için çok zor olduğunu söyledi. 
     Almanya'da futbol oynamayı istediğini dile getiren Ümit, ''Kulüpte hiç kimseyle kötü ayrılmadım. Hocamla görüştüm, kendisi bana anlayış göstermişti zaten'' diye konuştu. 
     Ümit, Almanya'da oynanan futbolun kendisine cazip geldiğini ifade ederek, Galatasaray'da bu sezon savunmaya yönelik oynadığını, SV Werder Bremen'de ise orta alanda mücadele edeceğini anlattı. 
     İleride Galatasaray'a dönebileceğini de kaydeden Ümit, ''Almanya benim için son durak olmayacak. Zaten Inter ile sözleşmem var. Ayrıca Inter'e de dönüp forma giymek istiyorum'' dedi. 
     
</TEXT>
</DOC>
