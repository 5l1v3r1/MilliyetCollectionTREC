<DOC>
<DOCNO> 158033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/soneko28.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kristal Elme ödüllerine uluslararası kimlik... 
</HEADLINE>
<TEXT>

     Kristal Elma Türkiye Reklam Ödülleri'ne, reklam dünyasının Oscar'ı niteliği taşıyan Cannes Reklam Festivali gibi uluslararası bir kimlik kazandırıldı. 
     Sosyal reklamlar kategorisinde Türk reklam ajanslarının yanı sıra ilk kez Avrupa İletişim Ajansları Derneği üyesi olan ve Akdeniz ülkelerinde faaliyet gösteren reklam ajansları da yarışmaya katılabilecek. 
     Reklamcılar Derneği Yönetim Kurulu Başkanı Nesteren Davutoğlu, 6 Haziran 2003 tarihinde Lütfi Kırdar Uluslararası Kongre ve Sergi Sarayı'nda bu yıl 15.'si yapılacak olan Kristal Elma Türkiye Reklam Ödülleri yarışması hakkında bilgilendirme toplantısı düzenledi. 
     Reklam ve medya dünyasının merakla beklediği yarışmaya, bu yıl getirilen yeniliklerle uluslararası bir nitelik kazandırıldığını belirten Davutoğlu, bir ülkenin büyüklüğünün sahip olduğu markalarla ölçülebileceğini söyledi. 
     Davutoğlu, reklamda yaratıcılığın en büyük kaldıraç olduğunu vurgulayarak, çıtanın yükseltilmesinin de yaratıcılığa bağlı olduğunu kaydetti. 
     Nesteren Davutoğlu, ''Amacımız, çıtayı belli bir yerde tutarak yaratıcılığı teşvik etmek ve ödüllendirmek'' dedi. 
     Uzun yıllardır devam eden yarışmanın artık kurumsallaştığını ifade eden Davutoğlu, yarışmaya dünyanın pekçok yerindeki uygulamaları adapte ettiklerini dile getirdi. 
     Bu yılki yarışmaya yaklaşık 750 katılımın bulunduğunu belirten Davutoğlu, Kristal Elma ödüllerinde kategorilerin ve alt dalların birincilerinin Altın Elma, ikincilerin Gümüş Elma, üçüncülerin ise Bronz Elma ile ödüllendirileceğini, büyük ödülün ise Kristal Elma olacağını söyledi. 
     Davutoğlu, ödül sayısının artırılmasının nasıl bir sonuç doğuracağı yönündeki bir soru üzerine, puanlama sistemiyle değerlendirilecek iki ayrı reklamın aynı ödülü alabileceğini veya belli bir puana ulaşmayan reklama ödül verilmeyeceğini söyledi. 
     Başka kurumlar tarafından düzenlenen reklam yarışmalarına nasıl baktığı yönündeki bir soruyu Davutoğlu, ''Rekabet etik olduğu sürece çok diri tutan birşey'' şeklinde yanıtladı. 
     Davutoğlu, krizin ve Irak savaşının sektörü nasıl etkilediğinin sorulması üzerine, ''İlk dört ay oldukça nazlı geçti. Savaş ortamından uzaklaştığımız için şimdi bir atak bekliyoruz. Küçük bir cilve yaptık ve ajanslara 15 günlük bir avans daha verdik'' diye konuştu. 
     Davutoğlu, ''Yarışma Cannes standartları gibi mi '' sorusu üzerine de, ''Cannes kriterlerini Türkiye'nin koşullarına miks ederek zaten uyguluyoruz. Bu, bize daha dikkatli ve özenli olmayı, kendi kendimizle değil, dünyayla yarışabilmeyi getiriyor'' dedi. 
     Nesteren Davutoğlu, yarışma etkinlikleri kapsamında Cannes Reklam Festivali'nde gösterilecek reklamların da izlenebileceğini söyledi. 
     
     YARIŞMADAKİ YENİLİKLER 
     15. Kristal Elma Türkiye Reklam Ödülleri yarışmasında, basın, açıkhava, doğrudan pazarlama, interaktif medya, basın kampanyası, reklam fotoğrafı dallarındaki değerlendirmeler için ''Basın Seçici Kurulu'', televizyon, radyo, sinema, televizyon kampanyası, radyo kampanyası, sinema kampanyası, reklam filmi yönetimi ve reklam müziği dallarındaki değerlendirmeler için ise ''Televizyon Seçici Kurulu'' olmak üzere iki kurul oluşturuldu. Her iki bölüm için ayrı ayrı 22 kategori bulunuyor. 
     Kristal Elma Seçici Kurulu'na başkanlık sistemi getirildi. Bu sistemde Yönetim Kurulu seçici kurul başkanlarını, başkanlar da seçici kurulları seçmekle yükümlü bulunuyor. 
     Dernek başkanı, koordinatör başkan olarak seçici kurulun oluşturulmasında ve değerlendirme çalışmaları sırasında ortaya çıkabilecek sorunların çözümünde danışmanlık görevi üstlenecek. 
     Yarışma kategori ve dal birincileri Altın Elma, ikincileri Gümüş Elma, üçüncüleri Bronz Elma ile ödüllendirilecek. Büyük ödül ise Kristal Elma olacak. 
     Her kategori ve dalda ilk beşe girenle reklamlar finalist belgesi alacak. Finalist olup değerlendireeye kalabilmek için 50 puan almak gerekiyor. 
     Ajansların asıl işi ticari iletişim olduğu için sosyal reklamlar Kristal Elma'nın verildiği büyük ödül değerlendirilmesine dahil edilmedi. 
     
     YABANCI REKLAM AJANSLARI YARIŞMAYA KATILABİLECEK 
     Sosyal reklamlar kategorisinde, Türk reklam ajanslarının yanı sıra ilk kez Avrupa İletişim Ajansları Derneği üyesi olan ve Akdeniz ülkelerinde faaliyet gösteren reklam ajansları da yarışmaya katılıyor. 
     Bu yılın yeni bir diğer ödülü de Yılın Reklam Ajansı ödülü olarak belirlendi. 
     Yarışma etkinlikleri kapsamında, 5 Haziran günü ''İşimiz yaratıcılık'' konulu 4. Kristal Elma Konferansı düzenlenecek. 
     Konferansa Diesel kampanyasını yaratan KesselsKremer'den yaratıcı yönetmen David Bell, ünlü kampanyaların arkasındaki yaratıcı ve stratejik fikirleri örneklerle anlatacak. Red Cell Network Worldwide CEO'su Lee Daley, yaratıcılığın nereye gittiği konusunda bir sunum gerçekleştirecek. 
     Ayrıca, Cannes Reklam Festivali'nde hangi reklamın ödül alabileceğiyle ilgili tahminlerin yapıldığı Cannes Prediction Contest de konferansın bölümlerinden birini oluşturacak. Burada, dünyanın en beğenilen reklam filmleri izlenebilecek. 
     Bu yıl farklı bir sahne düzeni ve içeriğe sahip olacak 15. Kristal Elma Ödül töreninin sunuculuğunu Okan Bayülgen yapacak. 
     
</TEXT>
</DOC>
