<DOC>
<DOCNO> 179791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/soneko30.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de üretilen Megan II Sedan'ın yolculuğu başladı... 
</HEADLINE>
<TEXT>

     Renault'nun, Bursa'daki OYAK Renault Fabrikası'nda üreterek, 5 kıtada 84 ülkeye ihraç edeceği ''Megane II Sedan''ın endüstriyel tanıtım toplantısı yapıldı. 
     OYAK Renault Genel Müdürü Alain Gabillet, fabrikada sinevizyon eşliğinde düzenlenen toplantıda, son 10 yılda 700 milyon Euro'dan fazla yatırım yaptıklarını belirterek, Fransa'dan sonra en fazla yedek parça üretiminin de Bursa'daki fabrikada gerçekleştirildiğini söyledi. 
     Gabillet, Renault otomobillerinin yerlileşme oranının giderek arttığını, Türkiye'deki imalatçıların yüzde 60'ını ürettiğini, bu aşamaya gelinceye kadar çok çaba sarfettiklerini bildirdi. 
     ''OYAK Renault'nun başarısı, çalışanların başarısıdır'' diyen Gabillet, şöyle konuştu 
     ''Kaliteyi yakaladık, Türkiye'de ISO 9001 belgesini ilk alan otomobil fabrikasıyız. Türkiye'de üretilen 2 otomobilden biri, Bursa'daki OYAK Renault Fabrikası'nda üretiliyor. Başarımızda üç faktör var. Birincisi, 34 yıldır devam eden güçlü ortaklık. İkincisi imalatçı dokunun gücü ve önemi. Üçüncüsü de personelimizin kaliteli ve bu işi severek yapmasıdır.'' Gabillet, OYAK Renault'nun büyük hedefleri olduğunu, kendi alanında lider kalmayı istediğini dile getirerek, ''Bizim alanımızda rekabet büyük. Türkiye'nin en büyük ihraçatcısı özelliğimizi sürdürmek istiyoruz. Türkiye'nin gelişimine katkı sağlamak istiyoruz'' dedi. 
     Bu proje üzerinde 3 yıldır çalıştıklarını ve 200 milyon Euro yatırım yaptıklarını ifade eden Gabillet, ''Megane II Sedan''ın OYAK Renault'ya verilmesinin gurur verici olduğunu ve kendilerine gösterilen güvene layık olmaya çalıştıklarını anlatarak, bu otomobili ''Made in Turkey'' olarak bir dünya markası haline getireceklerini söyledi. 
     Genel Müdür Gabillet, daha sonra ''Şimdi şenliğin kraliçesini takdim ediyorum'' diyerek, ''Megane II Sedan''ı sahneye davet etti. 
     Kırmızı renkli otomobili kullanan bir OYAK Renault işçisi, daha sonra araçtan inerek, davetlilerin alkışları arasında Gabillet ile tokalaştı. 
     ''Megane II Sedan''ın endüstriyel tanıtım toplantısına, Milli Savunma Bakanı Vecdi Gönül, Renault Başkanı Louis Schweitzer, Bursa Büyükşehir Belediye Başkanı Erdoğan Bilenser, OYAK Yönetim Kurulu Başkanı Emekli Korg. Yıldırım Türker, Renault Mais Genel Müdürü İbrahim Aybar ile fabrika çalışanları katıldı. 
     Davetliler, toplantının ardından ''Megane II Sedan''ın üretim bantlarını da gezdi. 
     
     OYAK RENAULT'DAN DÜNYA'YA 
     Ürettiği modellerle 1998 yılında Türk otomotiv sektörünün ihracat hamlesini başlatan OYAK Renault Otomobil Fabrikaları, dünya pazarındaki iddiasını ''Megane II Sedan'' ile sürdürmek istiyor. 
     ''Megane II Sedan'', yıl sonuna kadar 5 kıtada, Avustralya'dan Yeni Zellanda'ya, Fransa'dan İngiltere'ye, Hindistan'dan Mısır'a, Fas'tan Gine'ye, Kolombiya'dan Martinik'e 84 ülkede satışa sunulacak. 
     ''Megane I'' ve ''Clio Symbol'' modelleriyle binek otomobil ihracatındaki liderliğini 5 yıldır sürdüren OYAK Renault, kalite, maliyet, süre konularında elde ettiği başarıyla Renault Grubu fabrikaları içerisinde en üst sıralarda yer alıyor. 
     26 ayda geliştirilen ''Megane II Sedan'' projesi, Türk, Fransız, ve İtalyanlardan oluşan bir ekibi biraraya getirdi. ''Megane II'' dünya projesi içinde, sedan versiyonuna özel ekibin yönetimini ise bir Türk mühendis gerçekleştirdi. Proje kapsamında bin 250 OYAK Renault çalışanı, 55 bin saat eğitim aldı. 
     ''Megane II Sedan''ın Bursa fabrikalarında üretimi için toplam 200 milyon Euro endüstriyel yatırım gerçekleştirildi. Bu rakamın, çok fazla çeşitliliğe sahip bir model için OYAK Renault'un tarihindeki en büyük yatırımı oluşturduğu bildirildi. 
     ''Megane II Sedan'', seri üretime yüzde 63 yerlilik oranıyla başlarken, OYAK Renault, birlikte çalıştığı 111 imalatçıda 12 bin kişiye istihdam olanağı yaratarak, yılda 180 milyon Euroluk mal alımı yapıyor. 
     Bursa'daki OYAK Renault Otomobil Fabrikaları, ''Megane II Sedan''ın, dünyadaki tek üretim merkezi oldu. 
     
</TEXT>
</DOC>
