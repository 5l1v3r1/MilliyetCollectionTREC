<DOC>
<DOCNO> 187010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sondun39.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Minaresi uzun yapılan Berlin Şehitlik Camii yıkılacak mı 
</HEADLINE>
<TEXT>

     Almanya'nın başkenti Berlin'deki Şehitlik Camii'nin, yanlış ve kaçak inşaat yapıldığı gerekçesiyle yıkılması gündeme geldi. 
     Berlin Şehir İdaresi tarafından bugün yapılan açıklamada, caminin minarelerinin ve kubbesinin, olması gerektiğinden daha yüksek tutulduğu gerekçesiyle getirilen inşaat yasağına rağmen kaçak inşaat yapıldığı için cami derneğine 500 bin euro'ya kadar para cezası verilebileceği ya da caminin yıkılabileceği belirtildi. 
     Caminin bulunduğu Neukölln semtinin İmar ve İskan Dairesi, caminin 2 minaresi öngörülenden 8 buçuk metre, kubbesi de öngörülenden daha büyük yapıldığı için inşaatı durdurmuş, daha sonra da kaçak inşaat yapıldığı gerekçesiyle 100 bin euro para cezası kesmişti. 
     Daire, daha sonra da caminin 3 tahta kapısındaki süslemelerde, Almanya'da ve Türkiye'de yasak olan fildişi ve kaplumbağa kabuğu kullanıldığı gerekçesiyle 10 bin euro'luk 2. para cezası kesmişti. 
     Dairenin sözcüsü, caminin bulunduğu arsanın 1886 yılında Osmanlı Devleti'ne hediye edildiğini hatırlatarak, para cezasını Türk devletinin de ödeyebileceğini söylemişti. 
     
</TEXT>
</DOC>
