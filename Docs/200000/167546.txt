<DOC>
<DOCNO> 167546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/guncel/gun02.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Caner de madalyayla döndü 
</HEADLINE>
<TEXT>

Özel Olimpiyatlar'da jimnastik dalında dünya şampiyonu olan Berk Canbulat'ın ardından, down sendromlu Caner Ekin de yüzme dalında 1 altın, 1 gümüş madalya aldı... 
     ŞERİF ÇIRAY Ankara 

     İrlanda'nın Dublin kentinde gerçekleştirilen Özel Olimpiyatlar'da "sırtüstü"nde gümüş, takım olarak da altın madalya kazanan 21 yaşındaki Caner Ekin, şimdi 2004 yılındaki Avrupa Şampiyonası'na hazırlanıyor. Haftanın dört gününü yüzerek geçiren Caner de tıpkı jimnastik dalında dünya şampiyonu olan down sendromlu Berk Canbulat gibi ailesinin büyük desteği sayesinde başarılı oldu. Devlet Su İşleri'nde memur olarak çalışan baba Savaş Ekin, down sendromlu çocukların hayata küstürülmemesi, toplumdan uzaklaştırılmaması gerektiğini belirterek, "Caner ve bu hastalıkla yaşayan kişilerin tek ihtiyacı ilgi ve sevgi. Devletin olanakları kısıtlı. Okullar hayırseverlerin yardımlarıyla ayakta duruyor" diye konuştu. 
     
     SU, HAYATA BAĞLADI 
     Oğullarına her şeyi birebir öğrettiklerini anlatan baba Ekin, şöyle devam etti "4.5 yaşından beri özel eğitim alıyor. Ona her şeyi öğretmek zorundayız. Ayakta durmasını bile öğrettik. Ama ilgi gördükçe, bizim çabamızı gördükçe o da elinden geleni yapıyor. Çabalarımıza kayıtsız kalmıyor..." 
     46 kromozom yerine 47 kromozoma sahip olan Caner, 10 yıldır öğretmenliğini yapan Engelliler Yüzme Milli Takım Antrenörü Kamil Tombuloğlu ve babası gözetiminde her gün saatlerce yüzüyor. Tombuloğlu, "Bize neler yapabileceğini gösterdi. Yüzme onu hayata bağladı. O kendisi ile aynı kaderi paylaşanların önünde önemli bir örnek" şeklinde konuştu. 
     

</TEXT>
</DOC>
