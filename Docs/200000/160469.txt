<DOC>
<DOCNO> 160469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/tv/ekran.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dizilerde adres değişikliği 
</HEADLINE>
<TEXT>

"Çok izlenen" dizilerde transfer hareketi yaşanıyor. "Çocuklar Duymasın" Star'a gitti. "Kurtlar Vadisi" atv yolunda. "Hayat Bilgisi" de Show'da... 
     SİNA KOLOĞLU 

     Son yılların flaş dizilerinden biri "Çocuklar Duymasın" oldu. Atv ile sözleşmesi bu ay içinde bitecek olan dizi, yeni kanalına yani Star'a doğru yola çıkıyor. Senarist Birol Güven bu haberi doğrularken bir şartın da altını çiziyor "Atv'nin önceliği var. Ama anlaşamazsak bundan sonra gideceğimiz kanal Star olacak". Güven, kararı beraber çalıştığı 61 kişi adına alacağını söylerken "Bu dizi artık beni aştı. Onun için beraber çalıştığım insanların da söz hakkı var, beklentileri var bunu gözardı edemem" diyor. 
     
     Reyting hesapları 
     Atv'nin bir diğer flaş dizisi "Asmalı Konak" ile ilgili internet sitelerinde yapılan haberlerde, dizinin rekor ücretle aynı kanalda devam edeceği söyleniyor. Yönetmen Çağan Irmak, "Bana bu konuda bir haber gelmedi" diyor. Ama Atv'nin, "Çocuklar Duymasın"ı kaptırırsa ağırlığı "Asmalı Konak"a vermesi pek de mantıksız görünmüyor. 
     Yılın diğer ilginç dizisi de Osman Sınav'ın "Kurtlar Vadisi". Sınav "Sözleşme haziran sonunda bitiyor. Temmuzda oturup konuşacağız" diyor. İlk kanal Show TV olacakmış. Ama Sınav'ın sözleri de anlamlı "Show'da ortalama 10 reyting ile hem de maç günleri birinci olabiliyorsak, izlenme oranı daha fazla olan bir kanalda yüzde 18 gibi rakamlara ulaşabiliriz"... Söz konusu çok izlenen kanalın atv olduğu yolunda söylentiler var. 
     Bu yıl izlenme oranlarında kan kaybeden Show TV de "Hayat Bilgisi" dizisine kancayı taktı. Kanal D'de başarılı bir grafik çizen dizinin yeni adresi bu kanal olacak. 
     
     
Avşar'ın marka serüveni      Reklam dünyasının şifrelerini çözdüğü programında Ali Atıf Bir, bu hafta Hülya Avşar'ı ağırlıyor. Avşar'la, "başarısının sırrı", "oynadığı reklam filmleri", "marka olma serüveni" gibi konuların yanı sıra "Müslümanlık", "türban" ve "oy verdiği parti AKP" ile ilgili sorular da soran Bir, konuğundan ilginç yanıtlar alacak. 
     CNN TÜRK 23.05 



Futbolun gündemi      Gündem Dışı Vestel Manisaspor'un yeni teknik direktörü Mustafa Denizli, hedeflerini Gani Müjde'ye anlatacak. NTV 18.10 
     Teke Tek Mustafa Denizli, Fatih Altaylı'ya da konuk oluyor. Neden 2. Lig'den bir takım çalıştırmayı kabul ettiğini anlatacak teknik adam, ayrıca F. Bahçe'den Milli Takım'a birçok soruyu yanıtlayacak. KANAL D 24.00 
     Taraftaria İhsan Topaloğlu ve Yasir Kaya'nın konuğu Galatasaray Başkanı Özhan Canaydın olacak. Canaydın, "yeni sezonun umutları"na değinecek. CNN TÜRK 21.30 
     Bizim Stadyum Dün TV8'de "Spor Gazetesi"ne katılan hakemler bu kez Faik Çetiner'e konuk oluyorlar. MHK Başkanı Bülent Yavuz da yanlarında. ATV 23.30 
     

</TEXT>
</DOC>
