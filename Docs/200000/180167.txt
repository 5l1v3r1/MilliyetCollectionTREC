<DOC>
<DOCNO> 180167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/spor/aspo.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
GİZLİ KAHRAMAN 
</HEADLINE>
<TEXT>

   Haluk Ulusoy'un, FIFA Başkanı Blatter'i arayarak Ortega'nın serbest kalmasını önlediği ortaya çıktı. Federasyon Başkanı, Fenerbahçe'yi de eleştirdi, "Onların her işini benim avukatlarım çözüyor" dedi 
      BİLAL MEŞE 

   
   'Kimse beceremezdi' 
   FUTBOL Federasyonu Başkanı Haluk Ulusoy önceki gece gazetecilerle yaptığı sohbet sırasında, "Fenerbahçe'nin öyle bir işini çözdüm ki, kimse bunu beceremezdi" ifadesini kullandı. Konu hakkında detay vermeyen Ulusoy'un, Ortega konusunda Sarı - Lacivertli kulübe yardımda bulunduğu ortaya çıktı. FIFA'nın Arjantinli futbolcuya verilen ağır cezadan önce Ortega'yı serbest bırakmaya hazırlandığı ancak duruma Ulusoy'un müdahale ettiği öğrenildi. 
   
   'Önyargılı değilim' 
   FENERBAHÇELİ yöneticilerin olayı Futbol Federasyonu'na aktardıktan sonra Haluk Ulusoy'un, FIFA Başkanı Sepp Blatter ile Michael Platini'yi arayarak yardım istediği kaydedildi. Blatter'in de Ortega konusunda verilecek kararı durdurarak, dosyanın daha ayrıntılı incelenmesini sağladığı ve Arjantinli oyuncunun serbest kalmasını önlediği ifade edildi. Ulusoy, Zürih'te, "Ben hiçbir kulübe önyargılı olamam. Hepsinin sorunlarıyla elimden geldiğince ilgileniyorum" dedi. 
   
   'Biz çözüyoruz' 
   ULUSOY, "Fenerbahçe'ye haksızlık yapıldığı iddia ediliyor. Eğer ortada haksızlık varsa, bu Beşiktaş, Galatasaray, Trabzonspor veya diğer takımların da başına geliyor" diye konuştu. Fenerbahçe'nin bugüne kadar her sorununa koştuğunu da kaydeden Haluk Ulusoy, "Avukatlarım aylarca İsviçre yollarında kaldı. Her şeyimizle seferber olduk. Onların yabancı oyuncularıyla olan bütün sorunlarını benim avukatlarım çözüyor. Fenerbahçe'nin çözdüğü birşey yok" diye konuştu. 
   
   'Parayı geri ödedik' 
   ENKE konusunda da çarpıcı sözler sarfeden Ulusoy, "Bir maç oynattılar, ardından gönderdiler. Ancak Enke için aldığımız parayı geri iade ettik. Olmayacak bir şeyi yaptık. Bir maç oynayan bir oyuncudan federasyon para almamalıdır dedik. 100 milyar lirayı alır, gerisi bizi ilgilendirmez de diyebilirdik. Olaya bu pencereden bakmadık, ılımlı yaklaşık. Fenerbahçe bize başvurdu, sesimizi çıkarmadan paralarını geri ödedik" ifadesini de kullandı. 
   
   Güneş'ten tam not    TEKNİK Direktör Şenol Güneş, Liechtenstein maçı öncesinde Ay - Yıldızlı futbolcuların moral motivasyonunun üst düzeyde olduğunu söyledi. Tecrübeli hoca, "Lig havasından uzaklaştık, Liechtenstein maçına kilitlendik. Oyuncularımın kafaları tamamen bu sınavda. Bu da beni hem sevindiriyor, hem de umutlandırıyor. Bu moral motivasyonu bizi üç puana götürecektir. Ayrıca çalışma hırsları da mükemmel" ifadesini kullandı. 
   
   Hasan Şaş şoku    LİECHTENSTEİN maçının hazırlıklarını İsviçre'de sürdüren ve dünü çift idmanla geçiren A Milli Takım'da Hasan Şaş sakatlandı. Akşam yapılan çift kalede ayağı çime takılan yıldız oyuncu idmanı yarıda bırakırken sağ diz yan bağlarında esneme olduğu belirtildi. Ayağı bandaja alınan Hasan Şaş'ın Liechtenstein sınavında forma giymesinin şüpheli olduğu, durumunun bugün netlik kazanacağı ifade edildi. Kampa katılan Rüştü idmana çıkarken, grip olan Ahmet Yıldırım antrenmana katılmadı. Şenol Güneş taktik çalışmada Hakan Şükür - Tuncay ikilisini forvette kullanırken, Liechtenstein önünde cezalı Emre'nin yerine Tümer'e görev vermeyi düşündüğü öğrenildi. Güneş, bu sabahki idmanı iptal etti ve futbolcuları serbest bıraktı. Rüştü bugün bir basın toplantısı yapacak. 
   
   Ümitler Portekiz'de    ÜMİT Milli Futbol Takımı, Portekiz ile yapacağı 14. Avrupa Şampiyonası Eleme Grubu maçı için dün özel bir uçakla bu ülkeye gitti. Teknik Direktör Raşit Çetiner, "Portekiz çok ciddi bir rakip. Gücünü biliyoruz ve ona göre oynayacağız. Bizim için lazım olan puan ya da puanları oradan alıp işimizi erken bitirmek istiyoruz. Sporcu arkadaşlar bu düşüncenin farkındalar" dedi. 
   
   'Küçük rakip yok'    AY - Yıldızlı ekibimizin savunmadaki etkili isimlerinden Alpay, İngiltere maçından önce Liechtenstein'ı geçmeleri gerektiğini söyledi. Tecrübeli oyuncu, "Rakibimizi küçümsemiyoruz. Yeter ki biz kendimiz gibi oynayalım" dedi. Türkiye'ye geri dönüp dönmeme konusunda karar veremediğini de sözlerine ekleyen Alpay, "Her an herşey olabilir" ifadesini kullandı. 
   
   Loca krizi    TÜRKİYE - İngiltere maçının oynanacağı Şükrü Saracoğlu Stadı'nda Fenerbahçe ile Futbol Federasyonu arasında ciddi bir çekişme yaşanıyor. Federasyon, yıllık olarak kiralanan locaları, milli maçta satmak için izin istedi ancak alamadı. Fenerbahçe, locaların 365 günlüğüne verildiğini belirtmesine rağmen, federasyon yetkilileri, milli maçın ayrı bir statüsü olduğunu, bu nedenle stadın her tarafını istedikleri gibi kullanıp, pazarlayabileceklerini bildirdiler. 
   
   Stat eleştirisi    HALUK Ulusoy, Atatürk Olimpiyat Stadı ile ilgili ilginç açıklamalar yaptı. Ulusoy, "Ben şahsen bu stadda milli maç oynatmam. Galatasaray'ı tebrik ediyorum. Büyük risk aldılar. Ancak emniyetin güvenliği sağlayamadığı bir yerde nasıl maç oynanır" demesi yaklaşan derbi öncesi kafalarda soru işareti yarattı. 
   
   
</TEXT>
</DOC>
