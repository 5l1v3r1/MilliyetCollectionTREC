<DOC>
<DOCNO> 162806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sontur27.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Ordu ile ilgili eleştirileri haksız buluyorum" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, kanunları çıkarmanın önemli olduğunu, ancak bunları uygulamanın daha önemli olduğunu söyledi. 
     CNN Türk'ün ''Ajans'' adlı programına katılan Gül, soruları yanıtlarken, AB'nin çeşitli kesimlerinden gelen, ''Türkiye'nin kanun çıkarsa bile uygulamada aynı hassasiyeti göstermediği'' eleştirileriyle ilgili olarak, çıkan kanunların uygulandığını, uygulanmamasının da suç olduğunu belirtti. 
     Kanunların uygulanmasında zaman zaman noksanlıklar olabileceğini belirten Gül, kanunların uygulanmamasının önemli nedenleri arasında alışkanlıkların bulunduğunu, ancak bunda kasıt olmadığını vurguladı. 
     Kanunların kasıtlı olarak uygulanmamasının suç teşkil edeceğini, böylesi durumda hükümetin bu işin üzerinde hassasiyetle duracağını söyleyen Gül, ''Kanunlar uygulanmaktadır ve uygulanmaması mümkün değildir'' dedi. 
     Gül, yine AB'nin çeşitli kesimlerinden gelen, ''Türk ordusunun siyaset üzerinde vesayeti'' eleştirilerine de tepki göstererek, bu tip eleştirilerinin haksız olduğunu belirtti. 
     Böylesine eleştirileri hiç kimsenin yapmaması gerektiğini söyleyen Gül, ''bunun hiç kimseye faydası olmadığını, AB için bu kadar çok uğraşıldığı bir dönemde, gereksiz tartışmalarla böyle bir izlenim yaratmamak gerektiğini'' vurguladı. 
     Demokratik bir ülkede ordu-siyaset ilişkileri nasılsa Türkiye'de de bu işlerin öyle olacağını bildiren Gül, Irak savaşı sırasında TBMM'nin aldığı kararı hatırlatarak, Meclis'in kendi iradesiyle bir karar aldığını, buna saygı gösterilmesi gerektiğini, Türkiye'nin çıkarları neyi gerektiriyorsa onun yapıldığı, bunun doğruluğunun zamanla kanıtlanacağını ifade etti. 
     
     TÜRKİYE-ABD İLİŞKİLERİ 
     Gül, Irak savaşından sonra ABD'yle ilişkilerin zarar gördüğü eleştirileriyle ilgili olarak da Türkiye'nin Washington yönetimiyle uzun süredir ilişkilerini sürdürdüğünü, ilişkilerin köklü ve tarihsel bir geçmişi bulunduğunu hatırlattı. 
     Gül, Kore Savaşı'ndan bu yana en son da Afganistan'da olmak üzere, ABD'yle iyi ilişkiler bulunduğunu, bunun en önemli göstergelerinden birinin de Türkiye'nin Afganistan'daki uluslararası gücün liderliğini belli bir süre üstlenmesi olduğunu söyledi. 
     Gül, Türkiye-ABD ilişkilerinin geleceğine ilişkin olarak ise, ilişkilerin derinleşerek gelişeceğini, her iki ülkenin de bağımsız iki ülke olduğu göz önüne alınarak buna saygı duyulması gerektiğini ifade etti. 
     ''Türkiye her şeye evet diyecek diye bir şey yok'' ifadesini kullanan Gül, yapılacak şeyin bölgede istikrarın sağlanması için çalışmak, Irak'ta birçok şey yapmak ve terörle mücadele etmek olduğunu kaydetti. 
     Türkiye'nin bölgede nükleer silah olmasını istemediğini ifade eden Gül, terörden çok çektiklerini, ABD'nin ise 11 Eylül saldırılarından sonra terörle mücadeleye önem vermeye başladığını hatırlattı. 
     Gül, ABD Savunma Bakanlığı Pentagon'un danışmanı Richard Perle'ün ''Türkiye'nin, ABD'ye Suriye ve İran konusunda destek vermemesi, ilişkilerde felaket sonuçlara yol açabilir'' açıklamasıyla ilgili olarak da, ABD'nin bir ay kadar Suriye üzerinde baskı kurduğunu, ancak şimdi tansiyonun düştüğünü belirterek, İslam Konferansı Örgütü'nde yaptığı konuşmada, Türkiye, Türk halkı ve Müslüman bir ülke olarak hiç kimseye önyargılı olmadıklarını söylediğini hatırlattı. 
     Gül, konuşmasında ''herkesin kendi evini düzenlemesi gerektiğini, eşitlik, açıklık ve demokrasinin her Müslüman ülke için gerekli olduğunu'' ifade ettiğini bildirdi. 
     Dışişleri Bakanlığı Müsteşarı Büyükelçi Uğur Ziyal'in 15 Haziran'da başlayacak ABD ziyaretiyle ilgili olarak da konuşan Gül, müsteşarın teknik ve somut konuları görüşeceğini, kendisininse siyasi görüşmeleri yapacağını belirterek, ABD'yle yapılan somut işler bulunduğunu söyledi. 
     Gül, ABD Dışişleri Bakanı Colin Powell'ın Türkiye ziyareti sırasında bu somut işlerin karara bağlandığını, oluşturulan ortak sistemle birçok şey yapıldığını, bunlar arasında Irak'a benzin gönderilmesinin bulunduğunu belirtti. 
     Irak'ta yapılacak daha birçok şey olduğunu vurgulayan Gül, ''Eğer Irak'taki insanlar 'Daha kötüye gidiyoruz' derse, asıl zorluk o zaman başlar'' uyarısında bulundu. 
     Gül, Ziyal'in görüşmelerinin sonucuna bağlı olarak Powell'la görüşebileceğini de bildirdi. 
     
</TEXT>
</DOC>
