<DOC>
<DOCNO> 167767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/yasam/yas08.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'İşi bilen memur' diye buna denir 
</HEADLINE>
<TEXT>

     MEHMET AYİ UYSAL Antalya DHA 

     Antalya Gazipaşa'da, sabıka ve kimlik bilgisine ulaşmayı sağlayan sistemin soğutulması amacıyla gönderilen klimayı lojmanına taktıran İlçe Emniyet Amiri Erdal Gözkaya görevden alındı. Pol - Net bilgisayar sisteminin aşırı sıcaklar nedeniyle bozulması üzerine Gazipaşa Emniyet Amirliği'nde inceleme yapan teknik ekip, sistemi sıcaktan koruyan klimanın yerinde olmadığını belirledi. İçişleri Bakanlığı tarafından gönderilen split klimanın Gözkaya'nın oturduğu lojmana takıldığı tespit edildi. Bakanlık Gözkaya hakkında soruşturma açarken, klima lojmandan sökülerek sistemin bulunduğu odaya takıldı. Gözkaya da görevden alınarak Antalya Emniyet Müdürlüğü emrine alındı. Bu arada, Gözkaya'nın, göreve başlar başlamaz yanyana iki lojmanı birleştirerek kullandığı da ortaya çıktı. Gözkaya'nın, İcra Müdürlüğü'nce yedieminlere ödenen parayı da kendisinin aldığı iddia edildi. 
     

</TEXT>
</DOC>
