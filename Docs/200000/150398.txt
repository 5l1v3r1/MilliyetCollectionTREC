<DOC>
<DOCNO> 150398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/yazar/uras.html </URL>
<DATE> 2003/04/17/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Anka 32 yaşında 
</HEADLINE>
<TEXT>

     Otuz bir yıldır medyada yer alan siyasi, sosyal ve ekonomik haberlerin çoğunun kaynağı Anka'dır. Anka her gün medyaya ve işadamlarına dört kanaldan haber akıtır. Siyasi ve sosyal haber bülteni yanında, Türkçe ve İngilizce ekonomi bülteni ve internet kanalıyla Türkiye'de olan biteni haber verir. Anka'nın yirmi dokuz yıldır yayımladığı Anka Ekonomi Bülteni sadece medyaya ekonomi haberlerini ulaştırmakla kalmaz, her sabah işadamlarının ve yöneticilerin önüne özel dağıtımla gelen bülten ile ekonomide olan biteni ve ekonominin temel göstergelerini verir. 
     Anka ajansını 1972 yılında Altan Öymen, Müşerref Hekimoğlu, Egemen Bostancı ve Örsan Öymen kurdu. 1977 yılına kadar ajansı yöneten Altan Öymen daha sonra sorumluluğu Müşerref Hekimoğlu'na devretti. Müşerref Hekimoğlu dün yapılan genel kurul toplantısında sağlık nedeniyle hem yönetimden ayrıldı hem de hisselerini çalışanlara devretti. Bundan sonra Anka çalışanların ağırlıkta olacağı çok ortaklı bir haber ajansı olarak faaliyetini sürdürecek. 
     Anka Türkiye'de bir haber ajansı olmanın ötesinde bir okul oldu. Ve çağdaş gazeteciliğin örneklerini verdi. Uğur Mumcu'nun yolsuzluklar masası Anka'da kurulmuştu. Teoman Erel, Yalçın Küçük, Uluç Gürkan, Hasan Cemal, Hikmet Bila, Füsun Özbilgen, Gül Onat, Ahmet Tan, Ahmet Kahraman, Adem Yavuz, Vecdi Sevig, Nursel Gürdilek, Nuri Çolakoğlu, Hayri Birler, İsmet Solak, Eşref Erden Anka'da sivrilmiş gazetecilerdir. 
     Bugün 6992'nci sayısı yayımlanan Anka Ekonomi Bülteni İstanbul iş çevrelerini Ankara'ya ve Ankara'da yaşayan sol görüşlü gazetecilerle yaklaştıran bir köprü vazifesini gördü. 1974'lerde ekonominin nabzı İstanbul'da atıyordu. Ve o günlerin sağ - sol çatışmaları içinde İstanbul'daki büyük sermaye çevresi tümüyle sol hareketten ve de sol görüşü savunan gazetecilerden büyük ölçüde çekiniyordu. 
     1974 yılının başında Anka Ekonomi Bülteni yayımlanmadan önce, Anka ajansının yöneticisi olarak Altan Öymen ve bültenin yöneticisi olarak Yalçın Küçük İstanbul'a geldi. İstanbul'da büyük işadamlarına Anka'nın yeni hizmetinin tanıtımını yaptı. İstanbul büyük sermaye çevrelerinin, Ankara'nın solcu olarak tanımladıkları ve çekindikleri gazetecileriyle yakınlaşmasında ilk adım atıldı. Altan Öymen ve Yalçın Küçük bülteni tanıtmak için İstanbul'a geldi. Onlara yardımcı olabilmek için ilk olarak rahmetli Dr. Nejat Eczacıbaşı'ndan randevu aldım. Birlikte Levent'teki ilaç fabrikasına gittik. Dr. Nejat Eczacıbaşı fabrikadan önce çocuk kreşini ve spor tesislerini gösterdi. Çalışanlarına ve onların çocuklarına verdiği önemi anlattı. Sonra çalışma odasının arkasındaki küçük bir odada işçi yemeği yedik. Dr. Nejat Eczacıbaşı ve Altan Öymen ile Yalçın Küçük birbirlerini tanımaktan hoşlanmışlardı. Dr. Nejat Eczacıbaşı TÜSİAD'daki sorumluluğu ve de iş ilişkileri nedeniyle tanıdığı önde gelen işadamlarına Anka Ekonomi Bülteni hakkında bilgi vereceğini ve bu bülteni çıkaran Anka çalışanlarının kimler olduğunu anlatacağını söyledi. Büyük ölçüde Dr. Nejat Eczacıbaşı'nın aldığı randevularla Anka Ekonomi Bülteni diğer önde gelen işadamlarına da tanıtıldı. Bugün birçok işadamı hem Anka'yı hem Anka Ekonomi Bülteni, hem de Anka çalışanlarını tanıyor, ne yaptıklarını biliyor. Ama, bugünlere kolay ve çabuk değil, otuz bir yılda gelindi. 
     Müşerref Hekimoğlu'na iyilikler, çalışanların yönetimine geçen çok ortaklı Anka haber ajansına uzun yıllar dileriz. 
     
     







</TEXT>
</DOC>
