<DOC>
<DOCNO> 160250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sontur30.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Biz denizleri temizliyoruz, politikayı politikacılar temizlesin 
</HEADLINE>
<TEXT>

     Deniztemiz Derneği kurucu onursal Başkanı ve Yönetim Kurulu üyesi, işadamı Rahmi Koç, Marmaris merkez Atatürk İlköğretim Okulu öğrencileri ve dalgıçlarla, kıyı ve deniz dip temizliği etkinliğine katıldı. 
     Öğrencilerin kıyılardan topladığı, dalgıçların ise denizden çıkardığı katı atıkları görünce çok şaşıran Rahmi Koç, denizlerin hızla kirlenmesinin önüne geçilmesi için belediyelere büyük görev düştüğünü, kıyılara ayrıştırılabilir büyük çöp kutularının konulması gerektiğini söyledi. 
     ''Yasalarla çevre temizliği sağlanabilir mi '' sorusu üzerine Koç, ''Biz de yasal bir şey koyduğunuz zaman millet tersine hareket eder. Önemli olan eğitim. Denizlerin kıymetini bilerek, balıkların çoğalmasını sağlamalıyız'' dedi. 
     Gazetecilerin ''siyasi temizlik'' ile ilgili sorularını da Koç, ''Biz denizi temizliyoruz. Politikayı da politikacılar temizlesin'' diye yanıtladı. 
     Deniztemiz Derneği Yönetim Kurulu Başkanı Eşref Cerrahoğlu da Karadeniz'de balık türü sayısının 35'ten 5'e, Marmara'daysa 212'den 12'ye düştüğünü belirterek, ''Bu durum insanlarımıza örnek olmalı'' dedi. 
     Deniztemiz Derneği ile Marmaris Atatürk İlköğretim Okulu'nun ortaklaşa düzenlediği etkinliğe 120 öğrenci, 12 öğretmen ve 9 dalgıç katıldı. 
     
</TEXT>
</DOC>
