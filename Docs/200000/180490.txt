<DOC>
<DOCNO> 180490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sondun21.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Venedik'te Ferhan Özpetek'e "Sinema Elması" ödülü.. 
</HEADLINE>
<TEXT>

     Venedik Film Festivali'nde bu yıl ilk defa İtalyan sinemasında sezonun en iyilerine verilen ''Sinemanın elmasları'' ödülüne, ''Karşı Pencere'' La Finestra di fronte adlı filmiyle yönetmen Ferzan Özpetek layık görüldü. 
     İtalya'da bu sezon en fazla hasılat yapan İtalyan filmi olan ''Karşı Pencere'' ile birçok ödülün sahibi olan Özpetek, Venedik Film Festivali'ne katılan İtalyan sinemasının önemli isimlerinden oluşan jüri ve internette yapılan halkoylaması sonucunda elmas bir taş ile ödüllendirildi. 
     Yönetmen Özpetek dışında, filmdeki rolleriyle en iyi kadın oyuncu olarak Giovanna Mezzogiorno ve en iyi erkek oyuncu olarak Raoul Bova da elmaslarını aldı. 
     Öte yandan, ''Karşı Pencere'' ile bu yıl İtalya adına Oscar'a gitmeyi hedefleyen Özpetek, 25 Eylül tarihinde verilecek kararı bekliyor. 
     Ferzan Özpetek'in Türk ve İtalyan vatandaşı olmasından dolayı İtalyan sinema endüstrisi çevrelerinin Oscar'a gidecek filmle ilgili seçimlerinde yanlı davranmalarından endişe ediliyor. 
     Özpetek'in yıllardır çalıştığı yapımcısı Tilde Corsi, geçen günlerde İtalyan basınına verdiği demeçte, ''Sinemaseverler 2004 Oscarları'nda Karşı Pencere'yi görmek isteseler de, Gabriele Salvatores'in Io non ho paura filmi gidecek. Gişeler çok açık konuşuyor. Bu sezon en fazla hasılatı Özpetek'in Karşı Pencere'si yaptı, Karlovy Vary Uluslararası Festivali'nde 3 büyük ödül kazandı. Ama Oscar yarışı uluslararası dağıtımcılara bağlı. Salvatores, Miramax'ın dağıtımının altında, biz ise daha az rekabetçi bir Amerikan dağıtımcı ile olacağız'' dedi. 
     Karşı Pencere'nin ABD'deki dağıtımı için, Sony gibi büyük bir firmayla anlaşıldığı belirtildi. 
     
</TEXT>
</DOC>
