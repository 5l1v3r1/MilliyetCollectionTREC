<DOC>
<DOCNO> 185718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/yazar/altan.html </URL>
<DATE> 2003/10/01/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Ayıkla pirincin taşını 
</HEADLINE>
<TEXT>

   
   Önce hiiiç enseyi karartmayın. 3 Kasım genel seçimlerinin, DEHAP'ın seçim yasasını yandan dolanmış olmasıyla, yasal açıdan sakatlanması ne bir İstanbul depremidir, ne bir tifüs, salgını ne de ekmeğin vesikaya binmesi... 
   Doğru dürüst bir seçim bile yapamıyorsak, yapamıyoruz ne var yani bunda 
   Biliyorsunuz ki, tüm partilerdeki her siyasetçinin de, sivil - militer her bürokratın da tek derdi, tek kaygısı, tek amacı, tek düşüncesi, "önce ülke çıkarları"... 
   
   Pilavı pişirmeden önce, pirincin taşını ayıklamak gerekiyor... 
   Ve her iktidara gelen siyasetçi 
   - Artık pilavı pişirmek zamanı, der. 
   Derken pirincin taşlı olduğu çıkar ortaya. Kuşaklardan kuşaklara, miras olarak hep aynı uyarı kalır 
   - Ayıkla pirincin taşını. 
   
   Parlamentoya girememiş olan siyasal partiler, elbet başvuracaklar Yüksek Seçim Kurulu'na son genel seçimlerde oy dağılımının "gayrimeşru" olduğu ve bunun da Yargıtay tarafından onandığı gerekçesiyle. 
   Diyelim ki, YSK seçimi iptal etti... 
   Yeri göğü inleten nasıl bir gümbürtü kopar kimbilir 
   Tabii hepsi, ülke çıkarları için... 
   
   Diyelim ki, YSK sadece DEHAP'ın oylarını iptal etti. 
   Parlamentonun bugünkü aritmetiği, tam bir "tsunami"ye uğrayacağı için, yine erken seçim davullarıyla borazanları başlayacak çalmaya... 
   
   Diyelim ki, YSK başvuruları reddetti. 
   Bu kez de, mevcut parlamentonun gayrimeşruluğu gelecektir gündeme. Seçimi kazanamamış partilerin siyasetçileri, açacaklardır ağızlarını, yumacaklardır gözlerini... 
   Ekran dışı kalmış liderlerin yandaşları ise, koro halinde tazeleyeceklerdir mahut kroşendoyu 
   - Türkiye seninle gurur duyuyor... 
   Yahut 
   - En büyük sensin, başka büyük yok... 
   
   Bizim kuşaktan arta kalanlar, yarım yüzyılı bir hayli aşkın bir süreden beri, izleyip duruyoruz karanlıkta ayıklanmaya çalışılan pirincin taşlarını... 
   Goethe'nin hayattan ayrılırken söylediği son sözü de, tekrarladığımız çok oldu 
   - Biraz ışık... 
   Vay sen mi ışık istiyorsun, hadi bakalım Ağır Ceza'ya... 
   Çünkü biz de, bir türlü öğrenemiyorduk şunu 
   - Önce ışık değil, önce vatan... 
   
   Arandığımız ışık, ekonomi açısından Türkiye'nin, biraz daha saydamlaşması içindi. Şöyle ki 
   1- Son 70 yılda Hazine arazilerinin ne kadarı kimler tarafından ve kimler aracılığıyla yağmalandı 
   2- Son 70 yılda devlet bankalarından alınıp da, geri dönmemiş kredilerin toplamı ne kadardır 
   3- Son 70 yılda silah alımlarına toplam kaç milyar dolar ödenmiş ve alınan silahların miyadı ortalama ne kadar zamanda dolmuştur 
   Şayet böyle bir aydınlanma ve saydamlaşma olabilseydi ne siyasal alanda onca darbe, onca siyasal idam, onca şallı balyozlu dramlar yaşanır ne de - sinsi - açık - yüzlerce yıldır süren "Kışla - Cami" rekabeti tazelenirdi... 
   Hiiiç enseyi karartmayın... Becerebilen, usulca kendi pilavını kendi pişirirken kuşak kuşak, taşını ayıklıyoruz pirincin ortalıkta... 
   
   Dışişleri Bakanı Abdullah Gül'le, Avrupa Birliği'nde Genişlemeden Sorumlu Komiser Gunther Verheuge'in önceki gün Brüksel'de yaptıkları görüşmelerden sonra, kamuya karşı kürsüden söyledikleri beylik açıklamaları izledik... 
   Verheugen'in bir sözü dikkatimizi çekti 
   - Sizin ressamların sergisi açıldı burada sergiyi gezenler arasında, sizde ressamların da bulunduğunu görünce hayret edenler oldu. 
   Tabii bir de Kıbrıs sorunu vardı bizim ressamlara da ağır basan, heykelcilere de ağır basan, yazarlara da ağır basan vs... 
   
   Pirincin taşını ayıklamakla geçen yüzlerce yıldan sonra, bakalım Avrupa vatandaşı olarak pişirebilecek miyiz pilavı 21. yüzyılda yoksa 21. yüzyıl mı pişirecek bizim pilavımızı .. 
   
   Enseyi karartmayın. En geç 20 yıl sonra ortak pilavın nasıl bir aşçılıkla pişeceği netleşecek... 
   Şimdilik sürdürelim bakalım, pirincin taşını ayıklamayı... 
   
      
   
</TEXT>
</DOC>
