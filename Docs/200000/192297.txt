<DOC>
<DOCNO> 192297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sontur10.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Banvit işçileri amonyaktan zehirlendi, 39 işçi hastanede... 
</HEADLINE>
<TEXT>

     Balıkesir'in Bandırma İlçesi'nde kurulu Banvit A.Ş'de çalışan 39 işçi, soğuk hava deposundan sızan amonyak gazından zehirlendi. 
     Alınan bilgiye göre, Banvit Fabrikası'nın kesimhane bölümünde gece vardiyasında çalışan 39 işçi, sabaha karşı bulantı, öksürük ve nefes darlığı şikayetiyle fabrika yetkililerine başvurdu. 
     Fabrika yetkilileri, işçileri Bandırma SSK Hastanesi'ne götürürken, işçilerin soğuk hava deposundaki vanadan sızan amonyaktan etkilendiğini belirlediler. 
     Hastane yetkilileri, ''amonyak zehirlenmesi'' teşhisi konulan işçilerin hayati tehlikelerinin bulunmadığını, bir işçinin tedavisinin ayakta yapıldığını, diğerlerinin tedavilerinin ise sürdürüldüğünü bildirdiler. 
     Banvit A.Ş. Genel Müdür Yardımcısı Ömer Görener de AA muhabirine yaptığı açıklamada, işçilerin sabah saat 05.00 sıralarında rahatsızlanması üzerine yaptıkları araştırmada soğuk hava deposundaki vanada amonyak sızıntısı tespit ettiklerini kaydetti. 
     Amonyağın kesimhane bölümüne yayılması üzerine etkilenen işçileri hastaneye götürdüklerini anlatan Görener, sızıntının da giderildiğini söyledi. 
     
</TEXT>
</DOC>
