<DOC>
<DOCNO> 187554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sonspo04.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin en büyük kozu deneyim... 
</HEADLINE>
<TEXT>

     12. Avrupa Futbol Şampiyonası'nda 7. Eleme Grubu'nun son maçında İngiltere ile final maçına çıkacak A Milli Futbol Takımı, uluslararası tecrübesine güveniyor. 
     Son yıllarda kadro itibariyle istikrarı yakalayan ve kadroyu bozmadan mücadele ederek büyük organizasyonlarda başarılar yakalayan milli takım, ayrıca kadroda yer alan birçok oyuncunun Avrupa liglerinde forma giymesi ve yabancı dil bilmesini olumlu yönde kullanıyor. 
     Lejyoner futbolcuların yanı sıra diğer oyuncuların da yabancı dil bilmesi saha içindeki milli takımın hem hakemle, hem de rakip oyuncularla daha doğru diyalog kurmasını sağlıyor. 
     Milli takımda Tugay Blackburn Rovers , Rüştü Barcelona , Alpay Aston Villa , Okan, Emre Belözoğlu Inter , Ümit Werder Bremen , Nihat Real Sociedad , Tayfun Espanyol , Yıldıray'ın Bayer 04 Leverkusen yanı sıra Almanya'da futbol hayatına başlayan İlhan ve Deniz ile İtalya ve İngiltere'de geçmiş yıllarda forma giyen Hakan, hem uluslararası deneyime sahip olmalarından, hem de yabancı dil bilmelerinden dolayı takıma büyük katkı sağlıyor. 
     
     ÖZDEMİR LEJYONERLER ÇOK OLUMLU KATKI YAPIYOR 
     Milli Takımlar Sorumlusu Selami Özdemir, A Milli Futbol Takımı'nda yer alan birçok futbolcunun Avrupa liglerinde forma giymesinin kendileri açısından büyük bir avantaj olduğunu belirterek, ''Ayrıca kadromuzdaki bütün oyuncuların da yabancı dil bilmesi bizi olumlu yönde etkiliyor'' dedi. 
     Özdemir, Türk futbolunun son yıllarda büyük bir çıkış yakaladığını vurgulayarak, şöyle konuştu 
     ''Milli takımımız son 8 yılda büyük bir atılım gerçekleştirdi. Milli oyuncularımızın Avrupa'da oynaması Türkiye açısından büyük bir şans. Hem uluslararası yatırım açısından, hem de Türk futboluna katkı bakımından bizim için önemli bir işlev görüyorlar. 
     Yabancı hakemler de artık Türk futbolcusunu birebir tanıdığı için oyuncularımızla daha doğru diyalog kuruyorlar. Davranış biçimi olarak da lejyoner oyuncularımız önemli rol oynuyorlar. Çağdaşlık, sağlık ve profesyonellik açısından yön veriyorlar. Bu şekilde ufkumuz daha da genişliyor. Türk futbolunun önü açıldı. Bundan sonra başarılarımız daha da artacak.'' A Milli Takımı'nın, 11 Eylül Cumartesi günü Fenerbahçe Şükrü Saraçoğlu Stadı'nda İngiltere ile yapacağı maçı yönetecek İtalyan hakem Pierluigi Collina'ya da değinen Özdemir, ''Collina futbolcuları çok iyi tanıyor ve onlara isimleriyle hitap ediyor. Ayrıca sahada İngilizce konuşulur. Takımdaki oyuncularımız da İngilizce biliyor. Bu bakımdan İngiltere maçında herhangi bir diyalog sorunu yaşanmaz. Hem hakemle, hem de rakip oyuncularla iyi bir diyalog olacaktır'' diyerek sözlerini tamamladı. 
     
</TEXT>
</DOC>
