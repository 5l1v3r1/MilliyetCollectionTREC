<DOC>
<DOCNO> 168537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/soneko58.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Heyeti, "Bütçe gerçekleşmeleri"nin önemini vurguluyor... 
</HEADLINE>
<TEXT>

     Uluslararası Para Fonu IMF Türkiye Masası Şefi Rıza Moghadam ve IMF Türkiye Daimi Temsilcisi Odd Perr Brek, Devlet Planlama Teşkilatı DPT Müsteşarı Ahmet Tıktık ile görüştü. 
     DPT'de gerçekleşen ve yaklaşık bir saat süren toplantıda, DPT Müsteşar Yardımcıları Halil İbrahim Akça ve Birol Aydemir de hazır bulundu. 
     Görüşmede, IMF heyetinin bütçe gerçekleşmelerinin önemli olduğunu vurgulayarak, bunun bütün sinyallerden daha güçlü olduğunu söyledikleri öğrenildi. 
     Alınan bilgiye göre, IMF, toplu iş görüşmeleri sonuçlarının da bütçe gerçekleşmelerini önemli ölçüde etkileyecek biri olduğunu belirtirken, bunun aynı zamanda piyasalara sinyal görevi göreceğini vurguladı. IMF heyeti, hukuki düzenlemelerde bazı gecikmelerin olduğunu, ancak hükümetin bu konuda hala kredibilitesinin bulunduğunu ifade etti. 
     IMF kanadı büyüme ve enflasyonda bugüne kadar ortaya çıkan verileri belirlenen hedeflerin rahatlıkla tutturulacağının işareti olarak yorumlarken, bu göstergelerde sorun bulunmadığını bildirdi. 
     DPT kanadı ise hükümetin programı uygulamakta kararlı olduğunu vurguladı. Dolayısıyla IMF tarafından önemsenen konularda hükümetin herhangi bir karşı tutumunun bulunmadığı, ancak Meclis takviminden kaynaklanan bazı gecikmeler yaşandığını ifade etti. 
     
</TEXT>
</DOC>
