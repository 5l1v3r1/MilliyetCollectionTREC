<DOC>
<DOCNO> 160744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sondun07.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kristof Kolomb'un mezarı nerede 
</HEADLINE>
<TEXT>

     Kristof Kolomb'un mezarının nerede olduğu gizemini çözmeye çalışan uzmanlar, Kolomb'un kalıntılarının bulunduğu sanılan bronz bir mezarı inceliyorlar. 
     İspanya ve Dominik Cumhuriyeti, Amerika kıtasının ünlü kaşifinin mezarına sahip olduğunu iddia ediyor. Bir İspanyol ekibi, geçen yıl bu tartışmayı Kolomb'un ve oğlunun kemiklerinden alınan örneklerle DNA testi sonucu çözmeyi önermişti. 
     Granada Üniversitesi uzmanlarınca, Sevil Katedrali'ndeki mezardan Kolomb'a ait olduğu öne sürülen kemikler dün çıkarıldı. DNA için gereken örneklerin Cuma'ya kadar alınabileceği, incelemeninse 6 ay sürebileceği belirtiliyor. 
     Kolomb, 1506'da İspanya'nın Valladolid kentinde ölmüş, bugün Dominik ve Haiti tarafından paylaşılan Karaib adalarına gömülmeyi istemişti. 
     Kaşifin kemikleri, daha sonra 1795'de Küba'ya, Küba İspanya'dan bağımsızlığını kazandıktan sonra da 1898'de İspanya'ya götürülmüştü. Dominik'in başkenti Santo Domingo'da bir katedralde, 12 yıl önce Kolomb'un adının yazılı olduğu, içinde ölü kalıntısı saklanan bir kap bulunmuştu. Bu kalıntılar, halen Santo Domingo'da Kolomb'a adanmış bir anıtta gömülü. 
     
</TEXT>
</DOC>
