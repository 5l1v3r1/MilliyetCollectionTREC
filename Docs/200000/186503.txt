<DOC>
<DOCNO> 186503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/dunya/dun02.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
20 ölü 
</HEADLINE>
<TEXT>
   İsrail'de intihar saldırısı 
   Liman kenti Hayfa'da popüler bir restoranın hedef alındığı intihar saldırısında 55 kişi de yaralandı. Ölenlerin 5'i çocuk 
   DIŞ HABERLER SERVİSİ 

   
   İsrail'in liman kentlerinden Hayfa'da dün bir lokantaya düzenlenen bombalı intihar saldırısında ilk belirlemelere göre, terörist dahil 5'i çocuk 20 kişi öldü, 7'sinin durumu ağır 55 kişi de yaralandı. Yaralananlar arasında Maccabi Hayfa futbol kulübünün başkanı, teknik direktör ve takım kaptanının bulunduğu açıklandı. Saldırıyı İslami Cihad Örgütü üstlendi. 
   İntihar saldırısı, Hayfa'nın anayollarından biri üzerindeki bir Arap'a ait "Maxim" adlı bir popüler lokantaya düzenlendi. Vücuduna patlayıcı bağlayan kadın terörist, lokantanın dolu olduğu bir sırada bombayı patlattı. İslami Cihad'ın Cenin kentinden Hanadi Caradat 18 adlı bombacısının, İsrail tarafından öldürülen ağabeyi ve kuzeninin intikamını almak için eylemi gerçekleştirdiği bildirildi. 
   İntihar saldırısının, Musevi takviminde yılbaşı olan Roş Haşana ile en büyük bayram Yom Kippur Kefaret Günü arasındaki hafta sonu tatili Sabat nedeniyle İsrail'in Batı Şeria ve Gazze Şeridi'nin giriş çıkışlara tamamen kapatmasına rağmen gerçekleşmesi dikkat çekti. 
   İsrail Başbakanı Ariel Şaron, danışmanlarıyla acilen toplanırken, Filistin lideri Yaser Arafat'ın sınır dışı edilmesi seseleri de İsrail hükümeti içinden yükselmeye başladı. Bilindiği gibi Şaron hükümeti, 9 Eylül'deki çifte saldırılar üzerine 11 Eylül'de Yaser Arafat'ı sürgüne gönderme kararı almıştı. 
   
   
</TEXT>
</DOC>
