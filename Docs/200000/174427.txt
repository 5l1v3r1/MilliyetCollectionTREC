<DOC>
<DOCNO> 174427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/yazar/altan.html </URL>
<DATE> 2003/08/08/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Evrensel değişim ve yerel statüko... 
</HEADLINE>
<TEXT>

   
   Cumhurbaşkanı Ahmet Necdet Sezer'in, AB üyeliğine katılabilmek için gerekli, çağdaş yönetim değişikliklerini içeren 7. Uyum Paketi'ni onaylaması medyanın vitrinlerine şu tür manşetlerle yansıdı 
   "Sessiz devrim hayata geçti" 
   "Demokratikleşme için önemli adımlar..." 
   "Sivilleşme yolunda dev adım..." 
   
   19. yüzyılın başından, yani III. Selim döneminden bu yana, özenip durduk çağdaşlaşmaya. Ve ne kadar "oldu, oldu çağdaşlaştık" diye abartmalı nutuk, demeç ve övünmelerle, kendi kendimizi avutmaya çalıştıysak da sonunda yine takke düştü kel göründü. Birleşmiş Milletler'in "İnsani Gelişme Raporu"nda, 175 ülke arasında 96. basamağa düştüğümüz çıktı ortaya. Tunus, Guyana, Granada, Dominik, Arnavutluk bile Türkiye'nin üstündeydi. 
   
   Türkiye, Hazine'den geçinenlerin üst kesimine göre biçimlenmiş "Köylü efendimizdir" sloganlarına rağmen, yönetilen kesimi hiç mi hiç umursamayan, "oligarşik bir yapı"dan "kuvvetler ayrılığı" ilkesine dayalı, vatandaşlarına gerekli servisleri veren, "saydam ve çağdaş bir devlet yapısı"na bir türlü geçemedi. 
   Böylece 20. yüzyıl da, bir güzel ıskalandı. 
   
   Türkiye'de, denizlerin kullanımıyla dört yüz yılda oluşan ve aristokrasinin egemenliğine son veren, ne bir burjuva sınıfı oluşmuştu ne de bir işçi sınıfı. 
   Oluşmamıştı, çünkü köylülüğe dayalı ilkel bir tarım ekonomisinden kentliliğe dayalı endüstri ekonomisine geçilememişti. 
   Batı burjuvazisinin giyim kuşamını taklit ederek, çağdaş bir görünüm yaratmaya kalkmanın pekala çağdaşlaşma sayılabileceği benimsenmişti. 
   
   Dikkat ederseniz, 21. yüzyılın başında dahi "Kışla" parfümlü bir siyaset ile, "Cami" parfümlü bir siyaset rekabeti sürüp gidiyor. 
   Böylesi çağdışı bir rekabetin, temeldeki ekonomik nedenleriyle hangi toplumsal "etki - tepki"lerden kaynaklandığı da, bilimsel bir objektiviteyle pek incelenmedi. 
   1730'da III. Ahmet'le, sadrazamı Nevşehirli İbrahim Paşa'nın "Lale Devri" diye bilinen Kağıthane kasırlarındaki zevk ü sefa cümbüşlerine, "Cami"den gelen bir tepki değil miydi, Patrona Halil başkaldırısı .. 
   
   Ekonomik dengesizlikler ve onun yarattığı toplumsal tepkiler... 
   Bizde Saray inisiyatifine karşı, "Cami"den gelen tepkiler... Endüstri devriminden geçmiş Batı'da da burjuvazi patronajına karşı, işçi sınıfından gelen tepkiler... 
   Ekonomik dengesizliklerden kaynaklanan, toplumsal "etki - tepki"lerin objektif analizlerini yapmadan her siyasal hareketlenmeyi, bir "asayiş sorunu" olarak görmek, acaba yeter mi toplumsal huzuru sağlamaya 
   
   Evrensel dinamikler, 21. yüzyılı da ıskalatmayacaklar Türkiye'ye... 
   2020 - 25'lerde, Türkiye Avrupa Birliği'nin bir parçası Türkler de, Avrupa Birliği vatandaşı olacaklar... 
   Mevcut oligarşik yapının sürmesinde çıkarları olanlar, elbet istemiyorlar böyle bir değişimi. 
   Kimi 
   - AB'nin asıl amacı Türkiye'yi parçalamak, diyor. 
   Kimi 
   - Türk'e Türk'ten başka dost yoktur, diyor. 
   Kimi 
   - Bağımsızlık da gider elden, egemenlik de, diyor... 
   
   Daha 20 yıl boyunca birtakım çalkantılar yaşanabileceğe benzer buralarda... 
   En karamsar senaryo da bir maç çıkışı, yahut bir cuma namazı çıkışı birtakım gizli kışkırtmalarla, bulaşıcı bir kent anarşisinin gelişmesidir ki çaresiz bir sıkıyönetim ilanına ve sinsi bir iç savaşa doğru kayabilir. 
   Ve öyle acılardan geçilir ki, sonunda evrensel bir değişimin sarmalında bir füzyona uğranır. 
   
   Bizim gönlümüz, Türkiye'nin de, AB ile bir sentez platformunda bütünleşmesinden yana... 
   Gerek ekonomi, gerek hukuk, gerek tarih bilinci berraklaşmış toplumsal olayları, salt bir "asayiş sorunu" olarak değil, "etki - tepki" açısından, analitik olarak değerlendirebilen bir Türkiye'nin... 
   
   Dileriz "statükocu"ların inadı, anlamsız birtakım belaların yaşanmasına neden olmaz. 
   
      
   
</TEXT>
</DOC>
