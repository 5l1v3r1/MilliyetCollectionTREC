<DOC>
<DOCNO> 187236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sondun23.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Danimarka Veliaht Prensi nişanladı 
</HEADLINE>
<TEXT>

     Danimarka Veliaht Prensi Frederik, bugün Avustralyalı Mary Donaldson ile nişanlandı. 
     Saraydan yapılan açıklamada, çiftin 14 Mayıs 2004'de başkent Kopenhag'da, Kopenhag Katedrali'nde evlenecekleri belirtildi. 
     Herhangi bir soylu ailenin mensubu olmayan Donaldson, Avrupalı bir kraliçe olabilme şansını yakalayan ilk Avustralyalı kadın oldu. 
     Kopenhag'daki Amalienborg Şatosu'nda yapılan devlet konseyi mitinginde Kraliçe Margrethe 63 , Danimarka hükümetine, Avrupa'nın yaşayan en eski hanedanının veliahtı olan 35 yaşındaki oğlunun 31 yaşındaki Donaldson ile evleneceğini bildirdi. 
     Anayasaya göre, Danimarka Kraliçesi ve hükümetin, evlenmesi için veliaht prense resmen onay vermeleri gerekiyor. 
     Başbakan Anders Fogh Rasmussen, geçen ay yaptığı açıklamada, hükümetin nişanı desteklediğini bildirmişti. 
     2000 Olimpiyatları sırasında Sydney'de tanışan çift aralarındaki aşkı bir yıl gizledikten sonra, Şubat 2002'de saray ilişkiyi doğrulamış, ancak geçen ay nişan kararını açıklamıştı. 
     Donaldson 2002 başında Danimarka'ya göçerek Daniş öğrenmeye başladı. Kraliçe adayının Veliaht Prens ile evlenebilmesi için Avustralya ve İngiltere vatandaşlığından çıkıp Danimarka vatandaşı olması ve Presbiteryen Kilisesi'nden ayrılıp, Danimarka Lutherci Evangelist Kilisesi'ne girmesi gerekiyor. 
     Evlendikten sonra Donaldson, Veliaht Prenses Marry adını alacak. 
     Çiftin, kendilerini görmeyi bekleyen binlerce meraklıya görünmek için Christian IX Sarayı'nın balkonuna çıktıktan sonra birlikte bir basın toplantısı düzenlemesi bekleniyor. 
     Hukuk mezunu olan ve Avustralya'da reklam, halkla ilişkiler ve emlak şirketlerinde çalışan Donaldson'un iki kız, bir erkek kardeşi var. 
     Donaldson'un babası John Dalgleish ve annesi Henrietta Clark Donaldson, 1963'de İskoçya'dan Avustralya'ya göç ettiler ve 1975 yılında bu ülkenin vatandaşı oldular. 
     Annesi 1997'de ölen Donaldson'un halen, İngiltere'de Oxford Üniversitesi'nde ders veren matematik profesörü babası, 2001 yılında İngiliz romancı Susan Moody ile evlendi. 
     Veliaht Prens Frederik'in genç kardeşi Prens Joachim, 1995'de Hong Kong doğumlu Alexandra ile evlenmişti. 
     
</TEXT>
</DOC>
