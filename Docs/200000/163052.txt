<DOC>
<DOCNO> 163052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur59.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS hutbe konusu oldu... 
</HEADLINE>
<TEXT>

     Adıyaman'da bir cami imamı, pazar günü yapılacak ÖSS sınavına girecek olan öğrencilerin başarısını hutbesine konu ederken, cami cemaatini de sınavın yapılacağı gün, sessiz olmaları ve gürültü yapmamaları konusunda uyardı. 
     Adıyaman Merkez İmam Ağa İmamı Emin Yağımlı, cuma namazı öncesinde camide toplanan kalabalığa, 15 Haziran Pazar günü saat 09.30-12.30 saatleri arasında yapılacak ÖSS sınavında, öğrencileri başarılı şekilde sınavdan ayrılmaları için herkese büyük görevler düştüğünü anlattı. 
     İmam Yağımlı, sınav saatinde sessiz, sakin ve gürültüsüz ortamda yapılması için gerekli tedbirlerin alındığını, ancak sorumlu vatandaşlara da büyük görevler düştüğünü anlattı. Öğrencilerin 11 yıllık bilgilerini 3 saat gibi kısa bir sürede en iyi şekilde değerlendirmeleri için gürültüsüz ortama ihtiyaçları olduğunu ifade eden İmam Yağımlı, hutbesinde şunları söyledi 
     ''Bizler inanan insanlar olarak öğrencilerimizin başarılı olması, istedikleri yeri kazanabilmeleri için dua edeceğiz, dualarımız ve Allah sınavda onların yanında olacak. Ancak bu yeterli değil. Sınavın yapılacağı okulların çevresinde oturan vatandaşlarımız daha duyarlı olmak zorunda. Gürültü yapılmasına, dikkat dağıtılacak hareketlerden kaçınılması gerekiyor. Vatandaşlarımızdan anlayış bekliyoruz. Özellikle, sınav sırasında öğrencilerimizin dikkatini dağıtacak gürültüden kaçınmak gerekiyor. Klakson çalınması, yüksek sesle müzik dinlenmesi, davul-zurna çalınması, patlayıcı maddelerin patlatılmaması ve özellikle de sınavın yapıldığı merkezlerde yakın olan işyerlerinin marangoz atölyesi, demir doğrama atölyesi gürültü yapmamalarını istiyoruz.'' Kılınan cuma namazının ardından öğrencilerin başarısı için hep birlikte dualar okundu. Namaz çıkışında topluluğa, zemzem suyu ile yapılmış limonata ve şerbet dağıtıldı. Özellikle öğrencilerin zemzem suyu ile yapılmış limonataya hücum ettiği görüldü. Dağıtım sırasında yoğun kalabalık yüzünden izdiham yaşandı. Öğrenciler, namaz sonrasında hutbesinde ÖSS sınavına yer veren ve başarı için dua okutan İmam Yağımlı'ya teşekkür ettiler. 
     
</TEXT>
</DOC>
