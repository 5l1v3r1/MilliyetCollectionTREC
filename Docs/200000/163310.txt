<DOC>
<DOCNO> 163310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sondun10.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Prens Williams otoyolda tehlike atlattı... 
</HEADLINE>
<TEXT>

     İngiltere'de Veliaht Prens Charles'ın oğlu Prens Williams'ın, dün akşam saatlerinde büyük bir trafik kazası tehlikesi atlattığı açıklandı. 
     Prens'in, babaannesi Kraliçe II. Elizabeth'in dün yapılan doğum günü kutlamalarının ardından gittiği polo maçından Highgrove malikanesine dönerken otomobiliyle bir jipi geçtiği, bu durumdan rahatsız olan şoförün Prens'i otomobiliyle sıkıştırmaya başladığı belirtildi. 
     Prens'in yanında sivil giyimli bir koruma görevlisinin bulunduğu, yine sivil giyimli iki kişilik bir ekibin bir başka araçta korum yaptığına dikkat çeken Kraliyet sözcülüğü, ''Prensin sürücü tarafından uzun süre sıkıştırılıp rahatsız edilmesi üzerine, bu araçta bulunan koruma görevlilerinin olaya müdahale etmek zorunda kaldığını'' bildirdi. 
     Koruma görevlileri tarafından durdurulan yaşlı sürücünün sıkıştırdığı araçtaki kişinin prens olduğundan habersiz, sadece ''sollanmaktan rahatsız'' bir şoför olduğunu belirten sözcü, bu nedenle sürücü hakkında adli işlem yapılmasına gerek duyulmadığını kaydetti. 
     Sunday Times gazetesi, prensin bu tehlikeyi atlattığı sırada, 21 yaşındaki yeni kız arkadaşı Jessica Craig ile buluşmaya gittiğini yazdı. Prens ve genç kızın Afrika'da tanıştıklarını ve birlikte Highgrove malikanesinde kaldığını da iddia eden gazete, ''İki gencin, prensin gelecek hafta yapılacak 21. yaş günü kutlamalarının hazırlıklarını birlikte yürüttüğünü'' belirtti. 
     Gazete ayrıca, prens ile kız arkadaşının 2001'den bu yana birlikte olduklarını öne sürdü. 
     Jessica Craig'in, Kenya'da yaşayan bir ailenin kızı olduğu ve ailenin prensi 2001'den beri sık sık Kenya'daki çiftliklerinde ağırladığı belirtildi. 
     
</TEXT>
</DOC>
