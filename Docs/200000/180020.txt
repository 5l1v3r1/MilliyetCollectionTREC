<DOC>
<DOCNO> 180020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/soneko18.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Holding Türk Telekom ile ilgileniyoruz 
</HEADLINE>
<TEXT>

     Sabancı Holding CEO'su Celal Metin, önümüzdeki 3 yıllık dönem içerisinde 1 milyar dolarlık bir gıda grubu portföyü oluşturma hazırlığı içinde olduklarını belirterek, ''Grubumuz gıda sektöründe gerek organik gerekse şirket alımlarıyla büyüyecektir'' dedi. Metin, özelleştirmeye de değinerek, ''Türk Telekom ile ilgilendiğimizi açık açık söylüyoruz'' dedi. 
     Sabancı Holding'in gıda sektöründeki lokomotif şirketi GıdaSA'nın hedefleri ve Piyale'nin GıdaSA bünyesine katıldıktan sonra yenilenen imajı, düzenlenen basın toplantısı ile tanıtıldı. 
     Sabancı Holding CEO'su Metin, toplantıda yaptığı konuşmada, gıda sektörüne yönelik stratejik yaklaşımları hakkında bilgi verirken, ''Bugün Sabancı Grubu, 'Gıda benim için önemlidir, gıdada büyük bir sesle ben varım' diyor'' diye konuştu. 
     GıdaSA'nın Sabancı Holding'in sektördeki lokomotifi olduğunu ifade eden Metin, mevcut gıda şirketlerinin organik yapılanma içindeki büyümeleri, yeni ürünleri bünyeye katmaları ve şirket alımlarıyla ilgili gelişmelerini önümüzdeki aylar içinde duyuracaklarını anlattı. Celal Metin, konuşmasını şöyle sürdürdü 
     ''Sabancı Grubu, her konuda olduğu gibi, gıda konusunun da göbeğinde yer alacaktır. Biz önümüzdeki 3 yıllık dönem içerisinde 1 milyar dolarlık bir gıda porföyü hazırlığı içindeyiz. 
     Grubumuz gıda sektöründe gerek organik, gerek şirket alımları ile büyüyecek, Piyale, gıda sektöründe büyüme adına attığımız adımlardan sadece birisidir. Marka portföyümüz genişleyecek.'' 
     
     SORULAR 

     Metin, gıda sektöründe büyüme hedeflerini açıkladıkları basın toplantısının ardından gazetecilerin sorularını yanıtladı. 
     Gıda sektöründe şirket satınalma girişimlerine ilişkin bir soru üzerine Metin, ''Şu anda pazarlık ettiğimiz 4 tane iş var. Önümümüzdeki birkaç hafta içerisinde sizlere bunlarla ilgili geri döneceğiz'' diye konuştu. 
     Ortaklıkların Türk markalarıyla mı, yabancı markalarla mı yapılacağının sorulması üzerine Metin, Türk markalarına önem verdiklerini belirterek, şunları söyledi 
     ''Türkiye'de kaybolan markalar var. Bu markaları toplamaya ve Sabancı güvencesiyle Türk insanının kullanımına sunmayı planlıyoruz. Burada önceliğimiz var, diğer taraftan yabancı firmalarla da bazı görüşmelerimiz var. 
     Bu arada bazı tesislere de baktığımız zaman, mesela MarSA Grubu'nun Ortadoğu'da yeni yapılanma içinde yeni fabrikalarını göreceksiniz. Bunların pazarlıkları sürüyor. Irak'ta bir yapılanma içerisine girmeye çalışıyoruz.'' Celal Metin, enerji ve kimya gruplarında da ciddi yapılanma ve büyümelerinin devam edeceğini söyledi. 
     
     ''TÜRK TELEKOM İLE İLGİLENİYORUZ'' 

     Metin, özelleştirmeye de değinerek, ''Türk Telekom ile ilgilendiğimizi açık açık söylüyoruz'' diye konuştu. 
     ''Petkim ile ilgileniyor musunuz '' sorusuna Metin, Sabancı Grubu gibi sanayici bir yapının petrokimya ürünleri ile ilgilenmemesinin mümkün olmadığını söyledi. Metin, ''Petkim ile ilgili konu tekrar gündeme gelmiştir. Şu anda birşey söylemek istemiyorum. Gayet tabii ki bakıyoruz'' dedi. 
     Sabancı Grubu'nun 2006 sonuna kadar planlarını yaptığını belirten Metin, şöyle konuştu 
     ''Biraz yön değiştirme içindeyiz. 2006 sonuna kadar planlarımız çerçevesinde, ana temel unsurlara dönerek, karlılığımızı artırarak, maliyetlerimizi düşürerek, ürün gamımızı genişleterek bir büyüme içindeyiz. Buralarda, eğer uzun vadede grubumuzun büyüme platformunda olmayan işler olursa, bunlardan çıkacağız.'' İhracatçıların yeterli kar edemedikleri yönündeki açıklamaların hatırlatılması üzerine Metin, ''Bir ülke sadece Türk lirası dolara karşı zayıf olduğu için mal satıyorsa, savaş o zaman kaybedilmiştir. Dolayısıyla bizim üretim bazlarında, maliyetlerimizi düşürmemiz lazım'' diye konuştu. 
     Sabancı Grubu'nda başlattıkları bir projeyle 2005 sonuna kadar maliyetlerini minimum yüzde 30 düşürmeyi öngördüklerini belirten Metin, şöyle devam etti 
     ''Maliyetlerimizi aşağı indirdiğimiz zaman, şirketlerinizi doğru coğrafyaya yerleştirmişseniz, o zaman ihracat pazarında sizi kimse yıkamaz diye düşünüyoruz. 
     Tüm Türkiye'nin üretim seferberliği, kapasite artışı yapması lazım. Devletin de sanayi girdilerinde, Özel Tüketim Vergisi gibi fren koyucu unsurları yavaşlatması, kaldırması lazım. Ekonominin zor dönen çarklarının üzerindeki yükler kalkarsa daha hızlı büyüyen Türkiye ekonomisi göreceğiz.'' 
     
     SAKIP SABANCI 

     Sabancı Holding Yönetim Kurulu Başkanı Sakıp Sabancı da konuşmasında, çiftçi bir aile olarak her zaman gıda işine hassasiyet gösterdiklerini belirtti. 
     Markalaşmanın önemine dikkati çeken sabancı, aynı maliyetle yapılan bir ürünün, marka olması durumunda daha yüksek fiyatlarla satıldığına işaret etti. 
     Piyale'nin de önemli bir marka olduğunu ifade eden Sabancı, şöyle konuştu 
     ''Zaten fukara olduğumuz bu markaları dolu dolu yapmamışız. İmrenirim, nereye gidersem gideyim... Bir Alman, İngiliz malı var, Türkler'in neyi var Bunu yeni nesiller yapacak. Artık Türk markalarını daha çok görelim. Dolu dolu markalar, dolu dolu, sağlıklı insanlar olsun. Türkiye'de daha iyi yaşam bütün insanlara gelsin.'' 
     
     GIDA GRUBU'NUN YILSONU İHRACAT HEDEFİ 50 MİLYON DOLAR 

     Sabancı Holding Gıda Grubu Başkanı Haluk Dinçer de, Türkiye'de geçen yıl 42 milyar dolarlık gıda ve içecek harcaması yapıldığını belirterek, bunun 6 milyar dolarlık bölümünün markalı gıda ürünlerinden oluştuğunu kaydetti. 
     Uluslararası ortaklıklarıyla ilgili bilgi veren Dinçer, ''Sabancı Gıda Grubu olarak her biri kendi alanında lider veya liderliğe oynayan 4 şirketimiz, 9 fabrikamız ve 2 bin 500 çalışanımızla dünya standartlarında faaliyet gösteriyoruz. 2003 yılı için 400 milyon dolar ciro ve 50 milyon dolar ihracat hedefliyoruz. Vizyonumuz, önümüzdeki 5 yılda yüzde 150 büyüyerek, 2007 yılında 1 milyar dolar ciroya ulaşmaktır'' dedi. 
     Mevcut kategorilerde varlıklarını sürdürürken, faaliyet göstermedikleri bazı büyük gıda kategorilerine de gireceklerini ifade eden Dinçer, şunları kaydetti 
     ''Gireceğimiz tüm kategorilerde değer yaratmayı ön planda tutarak, en uygun giriş yolunu seçeceğiz. Şirket satınalmalar, fason üretim, sıfırdan fabrika kurma, satış organizasyonları, hepsine açığız. Elimizdeki know-how, marka ve ticari ilişkileri kullanarak Ortadoğu, Türk cumhuriyetleri, Kuzey Afrika ve Avrupa'da daha güçleneceğiz. GıdaSA Sabancı için hem bir gıda şemsiyesi, hem de bir büyüme platformu oluşturacak.'' 
     
     PİYALE'NİN YENİ İMAJI 

     GıdaSA Genel Müdürü Baydu Veznedaroğlu da Aralık 2002'de bünyelerine kattıkları Piyale'nin yenilenen imajı hakkında bilgi verdi. 
     Piyale'nin Türk halkının uzun yıllardır tanıdığı ve güvendiği bir marka olduğunu kaydeden Veznedaroğlu, ''Piyale'yi aldıktan sonra değişime logo ile başladık. Yeni logodaki ressam paleti yaratıcılığı, çiçek cömertliği, açıklığı, pozitifliği, canlı renkler de dinamizmi temsil ediyor'' dedi. 
     Veznedaroğlu, Piyale'nin değişiminin yeni ambalajlarda, meyvesuyu gibi yeni ürün kategorilerinde, Piyale Form, Piyale Pratik Yemek, Piyale Piyotto, Piyale Remix gibi alt markalarda görülebileceğini kaydetti. 
     Veznedaroğlu, Piyale'nin yeni sloganını ''Hayatın şaşırtan tatları'' olarak belirlediklerini fade etti. 
     İhracat gerzçekleştirdikleri 5 kıdada belli pazarlarda büyüme arzusunda olduklarını belirten Veznedaroğlu, ''Özellikle önümüzdeki 5 yılda büyümeyi arzu ettdiğimiz pazarların başında Avrupa Birliği geliyor'' dedi. 
     Piyale markası ile faaliyette oldukları her kategoride pazar lideri olmayı hedeflediklerini anlatan Veznedaroğlu, bir soru üzerine, ''Gıda sektöründe büyük oyunculardan biri olmayı hedefliyoruz. İhtiyaç duyduğumuz her an yeni yatırımlar yapmaya açığız'' diye konuştu. 
     Toplantının ardından Sabancı Holding Yönetim Kurulu Başkanı Sakıp Sabancı ve CEO Celal Metin, Piyale ürünlerinden yapılan yiyeceklerin tadına baktılar. 
     
</TEXT>
</DOC>
