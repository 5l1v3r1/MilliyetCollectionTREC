<DOC>
<DOCNO> 181683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/soneko07.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK'dan İmar Bankası bonozedelerine kötü haber 
</HEADLINE>
<TEXT>

     İmar Bankası'ndan Hazine Bonosu alan kişilerin, taleplerini Banka'nın tasfiye veya iflas işlemlerini yürütecek makamlara yapılması gerektiği bildirildi. 
     Bankacılık Düzenleme ve Denetleme Kurumu'ndan BDDK yapılan açıklamada, bazı basın yayın organlarında, İmar Bankası'ndan Hazine Bonosu satın alanların bugüne kadar BDDK'ya noter marifetiyle ihtarname göndermeleri gerektiği yönünde haberlerin yer aldığı ve bunun sonucunda gerek Kurum'a, gerekse Tasarruf Mevduatı Sigorta Fonu'na TMSF yoğun başvurular olduğu belirtildi. 
     İmar Bankası'ndan Hazine Bonosu alan kişilerin haklarının esas itibariyle anılan Banka'ya yönelik olduğu vurgulanan açıklamada, bu nedenle bu yöndeki taleplerin İmar Bankası'nın tasfiye veya iflas işlemlerini yürütecek makamlara yapılması gerektiği bildirildi. 
     Açıklamada, ''Dolayısıyla bu aşamada, Kurumumuza veya TMSF'ye yapılan başvurulara ilişkin olarak, gerek Kurumumuz gerekse TMSF tarafından yapılabilecek herhangi bir işlem bulunmamaktadır'' denildi. 
     
     İDARİ YARGI ORGANLARINA DA BAŞVURABİLECEKLER 

     Zarara uğradığı ve bu zararın ilgili idarelerin hizmet kusurundan doğduğu iddiasında bulunan yatırımcıların, idari yargı organlarına başvurarak zararların giderilmesini talep etmelerinin mümkün olduğu ifade edilen açıklamada, zararın ve idarelerin hizmet kusurunun bulup bulunmadığı hususunun da bağımsız yargı organlarınca değerlendirileceği kaydedildi. 
     Açıklamada, şöyle denildi 
     ''Kural olarak bu iddiaların idari yargı organları önünde ileri sürülebilmesi için, yatırımcıların, sorumluluğunun bulunduğunu düşündükleri idarelere, zararlarının tazmini talebiyle başvurmaları gerekmektedir. Bu başvuruların, 2577 Sayılı İdari Yargılama Usulü Kanunu'nun 13. maddesi ve Danıştay içtihatları uyarınca, zararın öğrenilmesinden itibaren 1 yıl ve her halükarda idari eylem tarihinden itibaren 5 yıl içerisinde yapılması gerekmektedir. 
     Ancak, ilgililerin yukarıda belirtilen süreler içerisinde idareye başvuruda bulunmaksızın dava açmaları halinde, görevli mahkemelerce dava reddedilmeyip, dava dilekçesi ilgili idareye gönderildiğinden, idareye başvurmayan yatırımcılar bakımından herhangi bir hak kaybı doğmayacaktır.'' 
     
     MEVDUAT SAHİPLERİ 

     BDDK açıklamasında, bu bilgiler çerçevesinde, basında yer alan ve bugüne kadar Kurum'a ve diğer idarelere başvuruda bulunulması gerektiği yönündeki haberlerin herhangi bir hukuki dayanağının olmadığının düşünüldüğü de vurgulandı. 
     Açıklamada, mevduat sahiplerinin ise bankadan bir mevduat alacağı bulunmakta olup, 4389 sayılı Bankalar Kanunu'nun 16. maddesinin 3 numaralı fıkrası uyarınca bu mevduat alacağının TMSF tarafından ödenmesi gerektiği belirtilerek, ancak, 4969 sayılı Kanun'un geçici 2. maddesinin, söz konusu ödemelerin yapılabilmesini, Bakanlar Kurulu'nun ödemeye ilişkin usul ve esasları belirlemesi şartına bağladığı hatırlatıldı. 
     Açıklamada, ''Bu nedenle, mevduat alacağının ödenmesi talebi ile Kurumumuza veya TMSF'ye tebliğ edilen veya edilecek başvurulara ilişkin olarak, bu aşamada gerek Kurumumuz gerekse TMSF tarafından yapılabilecek herhangi bir işlem bulunmamaktadır'' denildi. 
     
</TEXT>
</DOC>
