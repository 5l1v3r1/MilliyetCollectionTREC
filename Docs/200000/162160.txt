<DOC>
<DOCNO> 162160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/spor/spo04.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
SLOVAKLAR EL YAKTI 
</HEADLINE>
<TEXT>

Trabzonspor, bonservis bedellerinin pahalı olması nedeniyle Labant ve Vittek’ten vazgeçti. Bordo - Mavililer, Metz’den Niang’a yöneldi 
     Sözleşmeleri var 
     SLOVAKYA pazarına el atan Trabzonspor çabuk çekilmek zorunda kaldı. Türkiye ile karşılaşan Slovakya Milli Takımı’nın formasını giyen Sparta Praglı savunma oyuncusu Labant ile Bratislavalı Vittek’ten, bonservis bedellerinin pahalı olması nedeniyle vazgeçildi. İki oyuncunun da sözleşmelerinin devam ettiği, kulüp yöneticileriyle yapılan görüşmelerde de 1.5 milyon doların altına inilmediği öğrenildi. 
     
     İndirim istediler 
     BORDO - Mavililer’in, Slovakyalı oyuncuları askıya almasının ardından, Fransa’nın Metz takımında forma giyen Senegal asıllı Memedou Niang’ın yeniden gündeme geldiği belirtildi. Niang’ın daha önce 1 milyon 600 bin dolar olan bonservisinin 1 milyon dolara kadar düşürüldüğü, ancak Trabzonspor’un daha da indirim istediği vurgulandı. Strazburg’da forma giyen Malili forvet oyuncusu Bagayoko’dan da vazgeçildi. 
     
     Trabzon günlüğü 
     Kaleci Metin A. Sebat’ta 
     TRABZONSPOR’UN serbest bıraktığı kaleci Metin Aktaş, Akçaabat Sebatspor ile iki yıllık anlaşma imzaladı. Vefa borcunu ödemek için bu kulübe geldiğini ifade eden genç file bekçisi, "Oynamak istiyordum, bu şansı Trabzonspor’da bulamayacağımı anladığım için Sebatspor’un teklifini kabul ettim. Süper Lig’de başarılı olacağız" dedi. 
     
     Murat Sözkesen gelmek istiyor 
     BURSASPOR’UN yıldızı Murat Sözkesen’in Menajeri Faruk Güler, futbolcusunu Bordo - Mavililer’e önerdi. Trabzonspor Asbaşkanı Erol Tuna’yı arayan Güler, "Murat, Trabzonspor’da oynamayı çok istiyor. İsterseniz, hemen imza atar" dediği öğrenildi. Yönetimin, şartların uygun olması halinde Murat Sözkesen ile sözleşme yapabileceği öğrenildi. 
     
     Kaptan bugün ameliyat oluyor 
     SOL menisküsünde yırtık bulunan Trabzonspor Kaptanı Fatih Tekke, bugün Bakırköy Acıbadem Hastanesi’nde ameliyat olacak. Bordo - Mavili futbolcunun, Bolu Gerede’de yapılacak kamp çalışmalarına yetiştirilmeye çalışılacağı ifade edildi. 
     

</TEXT>
</DOC>
