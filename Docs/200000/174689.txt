<DOC>
<DOCNO> 174689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/son/sonspo10.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta transfer arayışı sürüyor... 
</HEADLINE>
<TEXT>

     Beşiktaş Kulübü Yönetim Kurulu Üyesi İbrahim Altınsay, Samsunspor karşısında Beşiktaş'a özgü kazanma hırsı, gücü ve tempoyu ortaya koyarak, önemli bir galibiyet aldıklarını söyledi. 
     Altınsay, yaptığı açıklamada, geçen sezonki şampiyonluğu unuttuklarını ve yeni sezona iyi başlangıç yaptıklarını kaydederek, ''Şampiyon kimliğimizi ne kadar unutursak, bu sezon o kadar başarılı oluruz. Futbolda en zor şeylerden biri, şampiyon olduğunuz sezondan sonra konsantrasyonu sağlamaktır. Ligde bu sezon etkili olacak Samsunspor karşısında, gerekli konsantrasyonu, özellikle ikinci yarıda sağlayarak sonuca gittik'' diye konuştu. 
     
     ''SONRADAN GİRENLER KAZANDIRIYOR'' 
     Yeni transfer Ahmed Hassan'ın sonradan oyuna girerek 2 gol atması ve galibiyette pay sahibi olmasına da değinen Altınsay, şunları söyledi 
     ''Teknik heyetimiz geçen sezonda da tüm kadroyu optimum olarak kullandı. Geçen sezon sonradan oyuna girenler bize önemli puanlar kazandırdı, bu sezon da kazandırıyor. Bu da kadromuzun zenginliğini gösteriyor. Ayrıca yeni transferlerin kısa sürede uyum sağlamaları da takımdaki arkadaşlık ortamı ve sistemin ne kadar oturduğunu gösteriyor.'' Teknik heyetin bir Beşiktaş kimliği oluşturduğunu belirten Altınsay, transferleri de kimliği dikkate alarak yaptıklarını ifade ederek, ''Bu sezon kadromuz daha da zenginleşti. Kadromuz hem lig, hem de Avrupa Şampiyonlar Ligi için umut veriyor'' dedi. 
     
     TRANSFER 
     İbrahim Altınsay, transfer konusuna da değinerek, Şampiyonlar Ligi'ni düşündükleri için forvet bölgesi için bir oyuncu arayışlarının sürdüğünü söyledi. 
     Bu sezon 3 kulvarda birden mücadele edecekleri için teknik heyetle görüşüp, transfer girişimlerine başladıklarını hatırlatan Altınsay, Arjantinli Roberto Antonio Nanni ile ilgili bir soruya, ''Bu Nanni de olabilir, başka bir futbolcu da. Daha Ağustos sonuna kadar süremiz var'' diye yanıt verdi. 
     ''Transferi hedeflerimize, mali yapımıza uygunsa yapacağız'' diyen Altınsay, ''İlle de transfer yapacağız diye bir şart yok. Eğer bize yararlı olacak ve takıma uyacaksa transfer yaparız'' diyerek sözlerini tamamladı. 
     
</TEXT>
</DOC>
