<DOC>
<DOCNO> 185772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/soneko09.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
5 tarım ürününe prim desteği sürüyor... 
</HEADLINE>
<TEXT>

     Çiftçilere, 2003 yılında ürettikleri yağlık ayçiçeği, zeytinyağı, kütlü pamuk, soya fasulyesi ve kanola için de prim ödenecek. 
     Resmi Gazete'nin bugünkü sayısında yayımlanan konuya ilişkin Bakanlar Kurulu kararı uyarınca, 2003 yılı ürünü söz konusu 5 tarım ürüne verilecek primler için gerekli kaynak, 2004 yılı bütçesinden karşılanacak. Destekleme primleri, Ziraat Bankası aracılığıyla doğrudan üreticilere ödenecek ve bu ödemeler nedeniyle bankaya yüzde 0.5 tutarında hizmet komisyonu verilecek. 
     Üreticilerin prim ödemesinden yararlanması için, Çiftçi Kayıt Sistemine kayıtlı olması gerekiyor. Prim ödemelerine ilişkin esaslar, Tarım ve Köyişleri Bakanlığı koordinatörlüğünde, Sanayi ve Ticaret Bakanlığı ile Hazine Müsteşarlığı tarafından belirlenecek. 
     Uygulama ilgili merciler, primlerin ödenmesine ilişkin belgelerin doğruluğunu araştırmakla yükümlü olacaklar. Haksız yere destekleme primi ödenmesine neden olanlar ile destekleme priminden yararlanmak üzere sahte veya içeriği itibariyle yanıltıcı belge kullananlar hakkında kanuni ve cezai işlemler yapılacak. Haksız yere yapılan ödeme tespit edildiğinde, bu para, haksız ödemeyi sağlayan belgeleri düzenleyen gerçek ve tüzel kişilerden, tarım satış kooperatifleri ve birlikleri, çırçır işletmeleri, yağ fabrikaları, yem fabrikaları, gıda fabrikaları, zeytin sıkma tesisleri ve diğer ilgililerden geri alınacak. 
     Söz konusu 5 tarım ürününün 2002 yılı üretimlerine prim ödemeleri için, bu yılın bütçesine 264 trilyon lira ödenek konulmuştu. Bu ödenekler kapsamında, 2002 yılı ürünü zeytinyağına kg başına 175 bin lira, kütlü pamuk ve yağlık ayçiçeğine 85 bin lira, soya fasulyesine 100 bin lira, kanolaya da 90 bin lira prim ödeniyor. Buna göre, 2002 yılı ürünü pamuk için bu yıl toplam 180.3 trilyon lira, ayçiçeği için 55.2 trilyon lira, soya için 6.6 trilyon lira, kanola için 45 milyar lira ve zeytinyağı için de 20 trilyon 475 milyar lira destekleme primi ödenecek. 
     Söz konusu ürünler için 2004 yılına konulacak ödenek tutarları henüz belli olmadı. Üreticiler, pamuk için prim desteğinin 28 cente, ayçiçeğinde 15 cente yükseltilmesini istiyor. 
     
</TEXT>
</DOC>
