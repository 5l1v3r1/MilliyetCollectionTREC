<DOC>
<DOCNO> 159419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/yazar/tamer.html </URL>
<DATE> 2003/05/28/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Şirkette kötü yönetimin önünü tıkamak 
</HEADLINE>
<TEXT>

     İyi de benim bildiğim gerek dünyada gerekse Türkiye'de balık hep baştan kokuyor, Enron örneğinde olduğu gibi çoğunlukla en tepedeki yöneticiler, siyasilerin de desteğinde kendini zengin edip şirketin posasını çıkartıyorlar. Hal böyleyken İyi Şirket'in danışmanlığına kim neden gerek duysun ki 
     
     Tasarruf sandıkları 
     Bu sorumun yanıtını, dün Prof. Kurdoğlu'nun da konuşmacı olduğu bir toplantıda aldım. Gerek Avrupa'da gerekse Amerika'da kurumsal denetim ve derecelendirme talebi, çoğunlukla şirketlerin tasarruf sandıklarından geliyormuş. Bu çok gerçek bir talep. Zira Amerika'da 2 yıl önce Enron'la başlayan ve birbirini izleyen büyük mali skandallar sonucu, çalışanların tasarruf sandıklarındaki birikmiş paraları maalesef buharlaşmıştı. 
     
     Azınlık hisseleri 
     Prof. Kurdoğlu, "Bu alan henüz çok yeni, sektördeki şirketler çok genç, çünkü talep yeni doğdu" diyor. Tasarruf sandıklarının yanı sıra azınlık hissesi sahiplerinden de, kendi haklarının korunması açısından şirketin finansal yapısıyla ilgili denetim ve derecelendirme talep geliyormuş. Derecelendirme yapıldıktan sonru bunu gizli tutmak ya da açıklamak, şirketin kendi inisiyatifinde. Örneğin Avrupa'da İspanya'dan Hollanda ve İngiltere'ye aralarında Deutsche Bank'ın da bulunduğu, son dönemde derecelendirmeye tabi tutulan 300 büyük şirketten sadece 10 üzerinden 8 alan bir Fransız inşaat şirketi derecelendirme sonuçlarını açıklamış. 
     Şirketlerde değerin nerede yaratıldığı, nerede kaybolduğu belirlendikten sonra iş genelde en tepe yöneticilere uzanıyor. Yeni eğilim, şirket yönetim kurullarına, dışardan icracı olmayan bağımsız yönetim kurulu üyelerini de katmak. Bunların belirlenmesi ise ayrı bir uzmanlık dalı. Bu konudaki bilgileri ise şirketlere üst düzey yönetici yerleştiren AMROP Türkiye temsilcisi Doç. Dr. Yeşim Toduk Akiş'ten aldık. 
     
     Maddi çıkar yok 
     360 derecelik beyin avıyla yönetici adaylarını belirleyip şirketlerle buluşturduklarını dile getiren Akiş, bağımsız yönetim kurulu üyelerinin özellikle Türkiye'deki gibi aile şirketi yapısından kurtulamayan kuruluşlar için çok hayati olduğuna işaret etti. Akiş'e göre "Bağımsız yönetim kurulu üyelerine mütevazı bir ücret ödenmeli ki, şirketle ilgili kararlarda kendi çıkarı ön planda olmasın. Mutlaka başka bir işten kendi geçimini rahatlıkla sağlıyor olması da önemli" diyor. Maddi çıkarın ön planda olmadığı durumlarda, fikirlerin daha özgürce ifade edilebileceği ve bu bağlamda icracı yönetim kurulu üyeleriyle icracı olmayanların ortaya koyacakları farklı yaklaşımlar sayesinde doğru karar yüzdesinin artacağı belirtiliyor. 
     
     

</TEXT>
</DOC>
