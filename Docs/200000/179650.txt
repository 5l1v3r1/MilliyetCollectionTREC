<DOC>
<DOCNO> 179650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/ekonomi/eko05.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'daki her 3 TV'den birini Türkler üretiyor... 
</HEADLINE>
<TEXT>

   Beko Elektronik Genel Müdürü Ali Sümerval, 35 milyon adet televizyon üretilen Avrupa'da üretimin 35'inin Türk şirketlerince yapıldığını söyledi 
      KADİFE ŞAHİN Berlin 
   
   Almanya'da düzenlenen Berlin IFA Fuarı'nda basın toplantısı düzenleyen Beko Elektronik A.Ş. Genel Müdürü Ali H. Sümerval, 35 milyon adet televizyon üretilen Avrupa'da Türk şirketlerin üretimin yüzde 35'ini gerçekleştirdiğini bildirdi. 
   Beko'nun Avrupa'daki 35 milyon adet televizyonunn 6 milyonunu ürettiğini belirten Sümerval, Türk şirketlerinin TV ve beyaz eşya sektöründe Avrupa'da daha büyük paylara sahip olabileceğini ifade etti. 
   Avrupa'daki TV satış rakamının 25 milyon adet olduğunu bildiren Sümerval, Beko'nun satış payının ise 5 milyon adet ile yüzde 20 olduğunu bildirdi. Beko'nun iki yıl önce başlattığı beş yıllık stratejik plan çerçevesinde Avrupa'da doğrudan satış ve pazarlama yapma kararı aldığını bildiren Sümerval, Almanya, Fransa, İspanya ve İngiltere'de şirket kuracaklarını söyledi. 
   
   Dijitalde hedef İngiltere 
   Beko'nun İngiltere'de Fusion Digital adında bir AR - GE şirketi kurduğunu bildiren Sümerval, 2007'de tamamlanacak 5 yıllık plan sonunda 3 milyar euroluk ciro planladıklarını bildirdi. Dijital yayıncılıkta İngiltere pazarının önemli bir potansiyel olduğunu belirten Sümerval, bu ülke için ekimde dijital yayını analoga çeviren set - top - box üretimine başlayacaklarını kaydetti. 
   
   "Grundig'e ilgimiz devam ediyor"    Beko'nun beş yıllık stratejini belirlerken üç temel faktöre ağırlık verdiğini belirten Genel Müdür Ali H. Sümerval, bunların pazarlama - satış, AR - GE ve satınalma olduğunu ifade etti. Teknoloji geliştirmeye çok büyük önem verdiklerini belirten Sümerval, üniversiteler ile işbirliği içinde çalıştıklarını söyledi. Beko'nun Grundig'e olan geçmişteki ilgisinin devam ettiğini de bildiren Sümerval, "Grunding markası ile ilgileniyoruz. Ancak şirketle ilgili hukuki süreç devam ediyor. Bu süreci takip ederek ilgimizi sürdürüyoruz" dedi. 
   
   
</TEXT>
</DOC>
