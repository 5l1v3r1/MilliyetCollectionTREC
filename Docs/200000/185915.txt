<DOC>
<DOCNO> 185915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/spor/spo01.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyüksün Sergen 
</HEADLINE>
<TEXT>

   İki golün kahramanı, gururunu arkadaşlarıyla paylaştı, "Bu benim değil, takımın zaferi. Galibiyetimiz sürpriz sayılmasın. Alın terimizin karşılığını aldık" dedi 
      CENGİZ MALGIR 

   
   Klasını konuşturdu 
   ŞAMPİYONLAR Ligi'nde bugüne kadar oynadığı 9 maçta, Galatasaray formasıyla sadece iki golü bulunan Sergen Yalçın, dün işi toptan gördü, bugüne kadar attığı kadarını dünkü maçın 81 dakikasına sığdırdı. Siyah - Beyazlı futbolcu, oyunda kaldığı süre içinde her hareketi tehlikeli oldu. Rakibine öldürücü darbelerini ilk yarıda vuran "Süper solak" klasını konuşturdu. 
   
   'Eleştirenlere mesaj' 
   KARTAL'I golleriyle sırtlayan başarılı futbolcu, karşılaşmanın ardından mütevazı konuşarak, "Bu benim değil, takımın zaferi" diye konuştu. Bu galibiyetin sürpriz sayılmaması gerektiğini vurgulayan yıldız futbolcu, "Bizim bir alın terimiz var. Bunun karşılığını aldık" derken, "Oynadığım futbol beni eleştirilere de bir mesajdır" yorumunu yaptı. 
   
   Maçın adamı    SERGEN 
   LUCESCU'NUN Chelsea planının baş aktörüydü, sahaya çıktığı andan itibaren özel bir futbolcu olduğunu kanıtladı. İngilizler'in gereksiz kendine güvenini yıkıp, maçı Beşiktaş'a çeviren adamdı. Attığı goller dışında, milimetrik pasları milyonlarca poundluk Chelsea defansına geceyi zehir etti. Ustalığını yine gösterdi. 
   
   Göze çarpanlar    EMRE Defanstaki görevini kusursuz yerine getirdi. Lampard ve Mutu gibi yıldız isimleri ceza alanında hareketsiz bıraktı, ataklarda rakiplerine geçit vermedi. 
   İBRAHİM Müthiş enerjisiyle, adeta iki kişilik mücadele etti. Chelsea'yi bitiren golün asistini yaptı, ikinci yarıda da defansta adeta aslan kesildi. 
   RONALDO Chelsea forvetinin etkisiz kalmasında payı büyüktü. Yüksek topları başarıyla savuşturdu, rakipleriyle boğuştu, mücadelesiyle alkışları topladı. 
   ZAGO Chelsea'nin ikinci yarıdaki bindirmelerinde tecrübesini konuşturdu. Arkadaşlarının boşluklarını kapattı, bunalan takımını rahatlatmaya çalıştı. 
   GALLAS İkinci yarının başında sakatlandı, üç oyuncu değiştirildiği için kenara alınamadı. Çıkarılma isteği kabul edilmeyince, seke seke devam etti. 
   
   Maçtan rakamlar    Beşiktaş, Şampiyonlar Ligi'ndeki hem ilk deplasman, hem de İngiliz takımlarına karşı ilk galibiyetini elde etti. Siyah - Beyazlılar, bugüne kadar oynadığı 4 maçtan 2 beraberlik, 2 mağlubiyet almış, rakiplerinden 9 gol yiyip, sadece 1 gol atabilmişti.Süper transferleriyle en pahalı takımlar arasında yer alan Chelsea, Avrupa'daki son 40 maçında ikinci mağlubiyetini aldı. İngilizler en son yenilgisini üç yıl önce Lazio karşısında almıştı.Avrupa'daki son galibiyetini geçen sezon, 27 Şubat 2003'te Slavia Prag karşısında 4-2'lik sonuçla alan Siyah - Beyazlılar, o günden bu yana ilk kez rakibi karşısında sevindi. Kartal, o günden bu yana ikisi UEFA Kupası'nda olmak üzere Lazio ile üç karşılaşma yapmış, bunların hepsinden mağlubiyetle ayrılmıştı. 
   
   Rakipler berabere 2 - 2    DEVLER Ligi'nde Beşiktaş ile aynı grupta bulunan Lazio ile Sparta Prag Roma'daki maçta 2 - 2 berabere kaldılar. Karşılaşmanın ilk yarısını konuk ekip Sionko'nun 27'de ve Poborsky'nin 35'te attığı gollerle 2 - 0 önde bitirdi. İkinci yarıya Inzaghi'nin golü ile başlayan ev sahibi, bu oyuncunun 61'de tekrar fileleri havalandırmasıyla durumu 2 - 2'ye getirdiyse de, maç bu sonuçla sona erdi. 
   
   'Bu daha bir şey değil'    Beşiktaş Başkanı Serdar Bilgili, takımına güvendiğini söyledi, "Taşlar yerine oturdu. Sonuna kadar gideceğiz" ifadesini kullandı 
   Gözü çok yüksekte 
   ORHAN YILDIRIM 

   CHELSEA karşısında yaşanan zaferde gururlanan isimlerin başında Beşiktaş Başkanı Serdar Bilgili, Şampiyonlar Ligi'nde kendilerine yüksek hedefler belirlediklerini vurguladı. Siyah - Beyazlılar'ın kazandığı bu maçların şans olmadığını ifade eden Bilgili, "Amacımız en yükseğe çıkabilmek. Bu daha bir şey değil. Sonuna kadar gideceğiz" ifadesini kullandı. 
   
   İlhan'ı kolladı 
   SEZON başından bu yana futbolculara güvendiğini belirten Beşiktaş Başkanı, "Bunu her zaman söyledim. Şimdi taşlar yerine oturdu. Kadromuz çok iyi. Chelsea galibiyetiyle gurur duydum" diye konuştu. Serdar Bilgili, İlhan'ın kırmızı kart görmesini de yüksek tansiyona bağlayarak, "Bu tür olaylar yaşanabilir" diyerek, golcüsünü kolladı. 
   
   'Ne mutlu Türk ve Beşiktaşlı olana'    KARTAL'IN Asbaşkanı Yıldırım Demirören, Chelsea galibiyeti sonrasında coştu, "Ne mutlu Türk ve Beşiktaşlı olana" ifadesini kullandı. Rakibin dünya çapında bir takım olduğunu belirten Demirören, "Çok iyi mücadele ettik" dedi. Menajer Sinan Engin ise, "Kazanacağımızı biliyorduk ve bunu başardım" diye konuştu. 
   
   'Bu galibiyet bizi de etkiler'    KARŞILAŞMAYI İngiltere'de canlı olarak izleyen A Milli Takımı Teknik Direktörü Şenol Güneş, 11 Ekim'deki İngiltere maçı öncesinde alınan Chelsea galibiyetinin Ay - Yıldızlılar'ı da olumlu etkileyeceğini belirtti. Güneş, "Çok akıllı oynadılar. Bu galibiyet bizim açımızdan da çok önemliydi" yorumunu yaptı. 
   
   Lucescu-Koç hayırseverliği    spo011.jpg 

   Romanya'da bilboardlarda yer alan Beko reklamlarından ücret almayan Lucescu, buna karşılık Koç grubundan ülkedeki huzurevi ve kimsesizler yurtlarına beyaz eşya yardımı istedi. Bu konuda olumlu yanıt gelirken, İngiltere maçı nedeniyle lige verilen arada Romanya'ya özel müsabaka yapmaya gidecek olan Beşiktaş'ta tecrübeli hoca yardımları bizzat yerlerine ulaştıracak. 10 Ekim'de Bükreş'e gidecek olan Rahmi Koç da, Lucescu'ya yardım edecek. 
   
   
</TEXT>
</DOC>
