<DOC>
<DOCNO> 198714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/dunya/adun.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınları kurtarmak için türbanı yasaklayacağız 
</HEADLINE>
<TEXT>

   Fransa Başbakanı Jean - Pierre Raffarin, kadınları köktendinci baskılardan korumak için devlet okullarıyla kamu kuruluşlarında türbanı yasaklamaya hazırlandıklarını açıkladı 
      Mine Kırıkkanat 

   Paris 

   
   
   Fransa Başbakanı Jean - Pierre Raffarin, hükümetin, kadınları "köktendinci baskılardan" korumak amacıyla devlet okullarında ve kamu kuruluşlarında türbanı yasaklamayı planladığını söyledi. 
   İktidardaki Çoğulcu Halkçı Birlik Partisi'nin UMP toplantısında önceki gün konuşan Raffarin, türban yasağı için yapılacak yasa tasarısının, laikliğin yanı sıra, kadınları ve kadın haklarını korumayı hedeflediğini belirtti. Fransa Başbakanı, "Bu yasa dinle ilgili değil. Temel mesele, kadınlar üzerindeki baskıları kaldırmak. Alacağımız yasal önlem, köktendinci baskılardan bütün kadınları korursa işe yaramış olacak" dedi. Başbakanlık'tan yapılan açıklamada ise, Raffarin'in parti toplantısında, "parlamento çoğunluk lideri" sıfatıyla konuştuğu, sözlerinin hükümet kararı niteliğinde olmadığı belirtildi. Toplantıda, türbanın yasaklanmasına karşı çıkan İçişleri Bakanı Nicolas Sarkozy, tüm dini semboller yasaklanırsa türban yasağını kabulleneceğini söyledi. 
   Fransa'da kız öğrencilerin ve devlet memurlarının türban takıp takamayacaklarına ilişkin tartışmalar, aylardır kamuoyunu meşgul ediyor. Parlamento'daki Sosyalist Grup, ay başında Senato'ya sunduğu bir yasa teklifinde, devlet okullarına "dini, siyasi ve felsefi" simgelerle gelinmesinin yasaklanmasını istemişti. Fransa Cumhurbaşkanı Jacques Chirac bağımsız uzmanlardan oluşan bir komisyonu, ülkedeki laiklik uygulamaları konusunda bir rapor hazırlamakla görevlendirmişti. Siyasi partilerle ilgili kurum ve kuruluşların laiklik uygulaması hakkındaki görüşlerini dinleyen komisyon, raporunu 11 Aralık'ta Chirac'a sunacak. Yasanın çerçevesi, komisyonun raporundan sonra çizilecek. 2004 başında çıkarılması beklenen yasayla, türban başta olmak üzere tüm dinlere ait işaretlerin, okullarda ve kamu kuruluşlarında yasaklanacağı belirtiliyor. 
   Fransa'nın başkenti Paris'te geçtiğimiz günlerde bir mahkemenin jüri üyeliğine seçilen Kuzey Afrikalı Dharia Bhouhali, türban taktığı gerekçesiyle görevinden alınmıştı. Önceki gün de, Thann kentinde 12 yaşındaki bir türbanlı Türk öğrenci, türbanını çıkarmayı reddettiği için devlet okulundan atıldı. 
   
   
   
</TEXT>
</DOC>
