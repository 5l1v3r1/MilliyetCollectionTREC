<DOC>
<DOCNO> 151865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/soneko14.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Bankalar Birliği'nde faizler konuşulacak... 
</HEADLINE>
<TEXT>

     Devlet Bakanı Ali Babacan, Türkiye Bankalar Birliği yöneticileri ile İstanbul'da biraraya geldi. 
     Bankalar Birliği Başkanı ve İş Bankası Genel Müdürü Ersin Özince'nin evsahipliğinde İş Kuleleri'nde gerçekleştirilen toplantıya, Merkez Bankası Başkanı Süreyya Serdengeçti, Hazine Müsteşar Vekili Ferhat Emil ve Hazine Müsteşar Yardımcısı Hakan Özyıldız da katılıyor. 
     Garanti Bankası Genel Müdürü Ergun Özen, Yapı Kredi Bankası Genel Müdürü Naci Sığın, Akbank Genel Müdürü Zafer Kurtul, Koçbank Genel Müdürü Halil Ergür, Dışbank Genel Müdürü Faik Açıkalın ve Tekfenbank Genel Müdürü Mehmet Nazmi Erten'in de aralarında bulunduğu bankaların üst düzey yöneticilerinin katılımının gerçekleştiği toplantıda, Türkiye Sermaye Piyasaları Aracı Kuruluşları Birliği Başkanı Yusuf Ziya Toprak da hazır bulundu. 
     Toplantıda, üst düzey ekonomi bürokratları tarafından ekonomideki son gelişmelere ilişkin banka yetkililerine bilgi verileceği öğrenildi. 
     Devlet Bakanı Ali Babacan toplantı öncesi basın mensuplarının sorusu üzerine, görüş alışverişinde bulunacaklarını, açıklamayı toplantının ardından yapacağını söyledi. 
     Görüşme talebinin bakanlıktan geldiğini belirten Ersin Özince de, Türkiye'de birinci konunun faizler olduğunu vurgulayarak, ''faizleri konuşacağız'' dedi. 
     





</TEXT>
</DOC>
