<DOC>
<DOCNO> 157549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/guncel/gunz1.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Liselilerin deniz sefası faciayla bitti 1 ölü 
     KANDIRA Cebeci Köyü'nde serinlemek için denize giren lise öğrencilerinden biri boğularak öldü. Çayırova Fevzi Çakmak Lisesi'nden giden 20 kişilik öğrenci grubu, serinlemek için denize girdi. Bu sırada sahilden biraz uzaklaşan dört kişilik gruptan Uğur Durmaz 17 dalgalara kapılarak boğuldu. Kardeşi Hüseyin Durmaz 16 kaybolurken, iki öğrenci kurtarıldı. 
     
     Piknikçileri eylemci sanıp, su sıktılar 
     ÇANAKKALE'NİN Biga ilçesinde yapımı süren ve ilçe halkının tepkisine yol açan termik santral inşaatının açığında, denizde tekneyle gezinti yapan 20 kişi, eylemci sanılarak üzerlerine su sıkılması üzerine savcılığa suç duyurusunda bulundu. İçinde kadın ve çocukların da bulunduğu teknede büyük panik yaşanırken, tekne kaptanı, son bir hamleyle bölgeden uzaklaşarak teknenin batmasını önledi. 
     
     Çelik Ders kitapları ücretsiz dağıtılacak 
     MİLLİ Eğitim Bakanı Hüseyin Çelik, 2003 - 2004 eğitim - öğretim yılında temel eğitimde öğrencilere ücretsiz ders kitabı dağıtımının aksaksız gerçekleştirileceğini bildirdi. Çelik, "Bütün ders kitaplarının inşacı bir öğretim yöntemi ile yeniden yazdırılacağını, daha kaliteli basılacağını ve öğrencilere ücretsiz olarak zimmetle dağıtılacağını" belirtti. 
     
     Bingöl'de tiyatrocu gençlere gözaltı 
     DİCLE Üniversitesi'nin değişik fakülte ve yüksekokullarında eğitimlerini sürdüren bir grup öğrenci, Bingöl'ün Saray Mahallesi'nde çocuklara yönelik tiyatro oyunu gösterisi yaptıkları sırada gözaltına alındıklarını ileri sürdüler. Tiyatro gösterisi yapan öğrencilerden 16'sının karakola götürülerek, haklarında tutanak tutulduktan sonra serbest bırakıldığını belirten öğrenciler, tiyatro gösterisi yapmalarına "Valilik'ten izin almadıkları" gerekçesiyle izin verilmediğini söylediler. 
     
     Patrikhane fareleri yakayı ele verdi 
     FENER Rum Patrikhanesi'nde düzenlenen ayin sırasında Yunanistan uyruklu bir kadının çantasını çalmak isteyen 2 kişi yakalandı. Türkiye'ye gelen Toptidov Spyrudovla, Fener Rum Patrikhanesi'nde ayine katıldı. Spyrudovla'nın dua okurken yan tarafına bıraktığı çantasını çalan Ebru Tüfekçi ile Fatma Gönül, Yunan kadının olayı fark ederek yardım istemesi üzerine patrikhanede görev yapan polislerce yakalandı. 
     

</TEXT>
</DOC>
