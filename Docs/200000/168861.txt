<DOC>
<DOCNO> 168861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/guncel/agun.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli Sandığı'ndan şehitlik şartı 
</HEADLINE>
<TEXT>
Sıcak çatışmada ölün 
Şehit ailelerinin belediye otobüslerinden ücretsiz yararlanma hakkı geri alınmıştı. Aileler Emekli Sandığı'na başvurunca şoke oldular. Çünkü yeni kart almak için "düşman kurşunuyla ölmek" şartı konmuştu... 
     SEMRA KARDEŞOĞLU İstanbul 

     Çocukları Güneydoğu'da görev yaparken şehit düşen aileler, Emekli Sandığı'nın garip uygulamasıyla bir kez daha yıkıldı. İstanbul Büyükşehir Belediyesi'nin otobüslerden ücretsiz yararlanma hakkını geri aldığı aileler, yeni kart almak için Emekli Sandığı'na başvurduklarında kanunun sadece düşman kurşunuyla şehit olanları kapsadığı yanıtını alınca şoke oldu. 
     Haftada en az bir gün birkaç otobüse binerek Edirnekapı Şehitliği'ne ziyarete giden aileler, "Şehitlik madalyası, şahadet belgesi veriyorlar, oğlumuz şehitlikte yatıyor, ancak karttan faydalanamıyoruz. Her gelişimiz en azından 7 - 8 milyon tutuyor. Bir avuç insana bu kart çok mu görülüyor " diyerek isyan etti. 
     
     DUYUNCA İNANAMADIM 
     İstanbul Valiliği Sosyal Yardımlaşma ve Dayanışma Vakfı Şehit ve Gazi Aileleri İrtibat Bürosu Sorumlusu Zafer Kaplan, şunları söyledi 
     "Vakfımıza çok sayıda başvuru yapılıyor. Belediye, kriz döneminde bu kartları iptal etti. Ardından, şehitler dışındakilerin hepsine hak iade edildi. Onlar da bunun üzerine Emekli Sandığı'na başvuru yapmış. Ancak kurşun yarasıyla ölmeyenlerin anne ve babasına kart verilmiyormuş. İnanamayıp Emekli Sandığı'nı aradım, aynı şey söylendi. Bazı aileler belediyenin artık geçmeyen kartıyla seyahat etmek istediğinde çok ağır hakaretlere maruz kalmış. Bu, İstanbul'da 2 bin 500 aileyi ilgilendiriyor." 
     Şehit Murat Karayazı'nın babası Dilaver Karayazı da tepkisini şöyle dile getirdi 
     "Oğlum 1994'te Erzincan bölgesindeki operasyonda şehit oldu. Serbest ulaşım için Başbakan Recep Tayyip Erdoğan'ın İstanbul Belediye Başkanlığı döneminde kart verilmişti. Ali Müfit Gürtuna döneminde 1.5 yıl önce kart iptal edildi. Emekli Sandığa'na başvurduk. Ancak kanun kapsamına alınmadığımız söylendi. Oğlumuzun mutlaka düşman kurşunuyla şehit olması gerekiyormuş. Bu vatana bir evlat verdik, bir milyon çok görülüyor. Erdoğan şimdi Başbakan, bu sorunumuzu halledeceğine inanıyoruz." 
     Anne Yosma Karayazı ise, "Oğlum şehit olduğu için Edirnekapı Şehitliği'ne gömüldü. En az iki araçla haftada üç gün ziyarete geliyorum. Benim oğlum vatanı savunurken şehit oldu. Şahadet belgesini verdiler. Bize bir kart çok görülüyor" dedi. 
     
     NİÇİN REDDETMİŞLER 
     Emekli Sandığı Genel Müdürlüğü Tahsisler Daire Başkanlığı Şefi Nurhan Aksan ise kanunlar çerçevesinde hareket ettiklerini belirterek şunları kaydetti 
     "Çocukları şehit olan çok sayıda aile ücretsiz kart için başvuru yapıyor. Ancak reddetmek durumundayız. Çünkü kanunlar gereğince hareket ediyoruz. Şehit anne babasına bu kartın verilmesi için sıcak çatışma şartı var. Sıcak çatışma anında ölmesi gerekiyor. Bir de mayına basarak ölenlerin ailelerine verebiliyoruz. Onun dışında operasyona giden, giderken kaza geçiren, operasyon dönüşü nehre düşen ya da operasyon sırasında arkadaş kurşunuyla ölenlere veremiyoruz." 
     
'Oğlum çığ altında kaldı'      Oğlu Mehmet Irmak'ı Hakk ri'de kaybeden anne Sultan Irmak da şunları söyledi "Oğlum Hakk ri'de komandoydu. Operasyon dönüşü çığ düşmüş. Cenazesini çığın altından 13 gün sonra alabildik. Ben her cuma Ümraniye'den şehitliğe geliyorum. Her gelişim 6 milyon tutuyor. Oğlumu ziyaret etmek için kart istiyorum. Bana çok görülüyor. Kurşunla ölmesi gerekiyormuş. Oğlum günlerce dağda kaldı, şehit oldu. Şehit değilse neden buraya gömüldü " 
     Oğlu Sunay Biçer'in 1994'te Kars'te bir el bombasının patlaması sonucu şehit olduğunu söyleyen Zeliha Biçer de ücretsiz ulaşım kartı alamayan annelerden. Yapılan haksızlığa isyan ediyor. 
     Oğlu Erdal Bali Hakk ri Şemdinli'de kaza sonucu şehit olan anne Muazze Bali de, bir kartın kendilerine çok görülmemesini istiyor. 
     Oğlu Necati Özgel 1995'te Hakk ri Şemdinli'deki çatışmada şehit olan Saadet Özgel ise, Emekli Sandığı'nın verdiği karttan faydalanan şehit ailelerinden biri. Özgel, "Benim oğlum çatışmada göğsünden vurulup şehit oldu. Bu nedenle kartta sorun yaşamadım. Ailelerin çoğu zaten yoksul" dedi. 
     

</TEXT>
</DOC>
