<DOC>
<DOCNO> 186252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/soneko47.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Enflasyonda yeni rekorlara hazırlıklı olun 
</HEADLINE>
<TEXT>

     Devlet Bakanı Ali Babacan, ''enflasyonda yeni rekorlara hazırlıklı olun'' dedi. 
     Babacan, bugün açıklanan aylık enflasyon verilerinin son derece sevindirici olduğunu söyledi. 
     Son 12 ay itibariyle yıllık tüketici fiyatları endeksi TÜFE enflasyonunun yüzde 23'e düştüğünü ve son 25 yılın en düşük seviyesine gerilediğini vurgulayan Babacan, şunları kaydetti 
     ''Düşük enflasyon alanında yeni rekorların yılın kalan aylarında ve 2004 yılı içinde ardı ardına geleceğine inşallah hep birlikte tanık olacağız. Bu yılın sonunda tüketici enflasyonun geçen sene Aralık ayında ilan etmiş olduğumuz yüzde 20 hedefinin bir miktar altında gerçekleşme imkanı son derece kuvvetlenmiştir. Bu güzel gelişme temel olarak disiplinli para ve maliye politikalarımızın sonucudur.'' Babacan, büyüme ile ilgili öncü göstergelerin yıl sonu büyüme hedefi olan yüzde 5'in de üzerinde bir performansa işaret ettiğini, hızlı ve sağlıklı bir büyüme ile aynı anda enflasyonun düşmesinin ancak güven ortamındaki iyileşme ve enflasyon beklentilerinin kalıcı bir şekilde kırılması ile mümkün olabildiğini kaydetti. 
     Ali Babacan, ''Türkiye'de bugün özlediğimiz olumlu gelişmeler hükümetimize olan güveni somut göstergesidir'' dedi. 
     
</TEXT>
</DOC>
