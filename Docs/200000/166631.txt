<DOC>
<DOCNO> 166631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/soneko31.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Güçlü ABD ile ilişkilerde sağduyu galip geldi 
</HEADLINE>
<TEXT>

     Tarım ve Köyişleri Bakanı Sami Güçlü, Türkiye-ABD ilişkilerinde sağduyunun galip geldiğini, geçen zaman içinde ilişkilerin kendisini telafi edecek bir anlayış geliştirdiğini söyledi. 
     ABD Tarım Bakanı Ann Veneman'ın davetlisi olarak 19-28 Haziran günleri arasında ABD'ye resmi bir ziyaret yapan Bakan Güçlü, bugün düzenlediği basın toplantısında, ziyaretini değerlendirdi, temasları hakkında bilgi verdi. 
     Ziyaret sırasında ABD Tarım Bakanı ile de görüştüğünü belirten Bakan Güçlü, ABD'nin Irak'a müdahalesi sırasında TBMM'de tezkerenin kabul edilmemesi nedeniyle iki ülke siyasi ilişkilerinde ortaya çıkan sorunun görüşmede gündeme gelip gelmediği yönündeki bir soru üzerine, bu konunun resmi çevrelerde konuşulmadığını söyledi. 
     Ancak, ABD'de çok sayıda sivil toplum örgütü ile görüştüğünü, bu örgütlerin liderlerinin çoğunun daha önce kamuda görev almış ve halen resmi çevrelerle sıkı ilişkiler içinde olan kişiler olduğunu anlatan Güçlü, şöyle devam etti 
     ''Bu sivil toplum örgütleri yöneticileri ve büyükelçimizden aldığım bilgiler, geçmişte ABD-Türkiye ilişkileri açısından bir sıkıntı yaşandığı, ancak halen her iki ülkede sağduyunun galip geldiği, hakim olduğu yönünde. ABD'nin şu anda giderek Türkiye'nin şartlarını kabul ettiği, ABD toplumunun önemli bir kısmının olayların gelişimi içinde Türkiye'ye hak verdiği, bir kısmının da anlamakta güçlük çektiği ifade ediliyor. Geçen zaman içinde ilişkiler kendisini telafi edecek bir anlayış geliştirdi. Buna ait gelişmeler de görülüyor. Bu, Dışişleri Bakanlığı Müsteşarı'nın yaptığı ziyarette de açık bir şekilde ortaya çıktı. Dışişleri Bakanı da ABD ziyareti için hazırlıklara başladı.'' 
     
     ''ABD-TÜRKİYE İLİŞKİLERİNDE ARTIK GELECEĞE BAKMAK GEREK'' 
     ABD-Türkiye ilişkilerinde artık geleceğe bakmak gerektiğini, kendisinin de bu anlayışa katıldığını vurgulayan Bakan Güçlü, ''ABD'de tarım sektörü ile görüşmelerimizde GAP'a bu kadar ilgi göstermeleri, ilişkilerin geliştirilmesinde bir engelin olmadığı, Türk-ABD ilişkilerinin gelişme yönünü koruduğunu ifade ediyor'' dedi. 
     Güçlü, ABD Tarım Bakanı Veneman ile görüşmesi sırasında, Türkiye'nin Afganistan'da uyguladığı tarım projesine dikkat çekerek, başta Afganistan olmak üzere, Irak, Ortadoğu ve bazı çevre ülkelerde ortak projeler uygulanabileceğini dile getirdiğini, ABD tarafının da bu konuda istekli olduğunu gördüğünü kaydetti. 
     Bakan Güçlü, yakınlık nedeniyle Türkiye'de Irak ve çevre ülkelerin gıda ihtiyacının karşılanması konusunda önemli potansiyel olduğunu da vurguladı. 
     
     GAPROPARK'TA 10 MİLYAR DOLARLIK YATIRIM POTANSİYELİ 
     Alarko Holding öncülüğünde bazı ABD'li firmaların GAP bölgesinde, tarımsal üretim, işleme, pazarlama merkezi olarak GAPROPARK kurmasının söz konusu olduğunu ve bu yatırımın 10 milyar dolardan fazla kaynak gerektirdiğini hatırlatan Bakan Sami Güçlü, ABD siyasi iradesinin desteğinin, ABD'li firmaların buraya gelişini ve yatırımlarını hızlandıracağına işaret etti. Halen GAP'ta sulama yatırımlarının yüzde 10'luk bölümünün tamamlanabildiğini anlatan Güçlü, ABD'li öncü firmaların gelmesi halinde bu yatırımların da hızlanacağına dikkati çekti. 
     Güçlü, serbest bölge örneği oluşturulacak bu bölgede, ABD'li firmaların üretim yaparak, pazara girmekte zorlandıkları Ortadoğu ve diğer çevre ülkelere ihracat yapmasının da söz konusu olabileceğini kaydetti. 
     ABD ziyareti sırasında, ABD Tarım Bakanlığı'nca, 23-25 Haziran günlerinde Sacramento'da düzenlenen, tarımda bilim ve teknoloji konulu bakanlar konferansına ve buna paralel olarak düzenlenen fuara katıldığını hatırlatan Bakan Güçlü, burada da Yeni Zelanda, Bulgaristan, Makedonya, Azerbaycan, Özbekistan, Tacikistan ve Afganistan tarım bakanları ile de ikili görüşmeler yaptığını söyledi. Bakan Sami Güçlü, Bulgaristan'da, tarım alanında önemli yatırım imkanı bulunduğunu, bunu değerlendirmek üzere Türk firmaları ile bu ülkeye bir ziyaretin gündeme gelebileceğini belirtti. 
     Bakanlar konferansında dünyadaki açlık sorunun çözümü açısından biyoteknolojideki gelişmelerin de gündeme geldiğin işaret eden Bakan Güçlü, Türkiye'nin, biyoteknolojiye yönelik çekinceleri, belirsizlikleri ve riskleri de dikkate alarak, bu alandaki gelişmeleri dikkatle takip etmesi, bu konuda AB ile birlikte hareket etmesi gerektiğini vurguladı. 
     Konferans öncesi ve sonrası ABD'de bazı çiftçi kuruluşları, tarımla ilgili şirketler, merkezler, üniversiteler ve bazı sivil toplum kuruluşlarını ziyaret ettiğini, Türkiye'de de yatırımları olan Cargill ve ADM firmalarında incelemeler yaptığını anlatan Bakan Sami Güçlü, Cargill'in işlediği ürünlerin, Türkiye'nin de üretimini artırmayı istediği ürünler olduğuna işaret etti. 
     Basın toplantısında, ABD gezisi sırasında Bakan Güçlü'ye eşlik eden Tarımsal Araştırmalar Genel Müdürü Hasan Ekiz ve Bakanlık Danışmanı Tayfur Çağlayan da bulundu. Hasan Ekiz, transgenetik bitkilerle ilgili bir soru üzerine, Türkiye'de halen bu ürünlerin üretim, tescil ve ithalatının yasak olduğunu ama biyoteknoloji konusunda çalışmalar yapılabildiğini belirterek, transgenetik bitkilerin analizi konusunda laboratuvarların altyapısının da iyileştirildiğini söyledi. 
     
</TEXT>
</DOC>
