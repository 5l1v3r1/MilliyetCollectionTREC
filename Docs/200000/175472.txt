<DOC>
<DOCNO> 175472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/soneko19.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TİM Başkanı İyimser havanın iyi yönetilmesi gerekiyor 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, IMF'nin borç ertelemesi ile ekonomide bir şok yaşanmasının önlendiğini belirterek, ''Türkiye'nin sonbahara girerken hem iktisadi hem siyasi olarak çok dikkatli davranması ve ortaya çıkan iyimser havayı iyi yönetmesi gerekiyor'' dedi. 
     Satıcı, İstanbul Tekstil ve Konfeksiyon İhracatçıları Birliği İTKİB başkanlık görevini İTKİB Yönetim Kurulu Üyesi İsmail Gülle'ye devretmesi dolayısıyla düzenlenen basın toplantısında, ekonomi ve ihracattaki gelişmeleri de değerlendirdi. 
     ''Türkiye, iyimserliğin arttığı pozitif bir döneme giriyor'' diyen Satıcı, iyimserliğin çok iyi yönetilemediğini, doğru hamle yapmanın becerilemediğini belirtti. 
     İhracatçının görevinin yalnızca istihdam ve kaynak yaratmak değil Türkiye'nin dış ticaretini dengede tutmak olduğunu vurgulayan Satıcı, ''İthalatı özendiren, ihracatı caydıran para ve kur politikaları Türkiye için kalıcı değildir. Türkiye'nin dış ticaret açıklarından kaynaklanan farkı, borçlanarak ödeyecek mali gücü yoktur'' diye konuştu. 
     Satıcı, ülkeye daha fazla döviz getirme, işlerini büyütme, karlılıklarını ve istihdamı artırmayı gündemlerine aldıklarını ifade etti. 
     
     ''PEMBE TABLO YOK'' 
     Satıcı, bir gazetecinin, ekonomideki iyimser tablonun üretici ve tüketiciye yansımadığını belirterek, ''İyimser tablo hükümetin çizdiği hayali tablo mu '' şeklindeki sorusuna karşılık, herkesin ortak düşmanının yüksek faiz ve yüksek borç yükü olduğunu söyledi. 
     Satıcı, Merkez Bankası'nın enflasyonla mücadele programının aslında yüksek faizlerle borçları çevirmek üzerine kurulu olduğunu savunarak, şu görüşleri dile getirdi 
     ''Şartlar böyle olunca TL suni olarak değerleniyor. Buna bağlı olarak enflasyon, kurlar aşağı gidiyor. Bazı iktisadi sonuçlar ortaya çıkıyor. Bu sonuçlar vatandaşa yansımadığı gibi ihracatçıya da yansımıyor. Hiçbir kural Hammurabi kanunları değil. Bunlar değiştirilebilir. İyimser hava iyi yönetilemiyor. Ortada yaratılmış bir pembe tablo yok. Özellikle vatandaşın bu pembe tabloya aldanarak borçlanmaması gerektiğini söylüyoruz. Bunu, 2000 krizi öncesinde de söylemiştik. Bu mevcut duruma pembe gözlüklerle değil, ihtiyatlı ve iyimserlikle yaklaşılması gerekir.'' Kura ilişkin soruyu cevaplarken de Satıcı, her fiyatın serbest piyasa koşullarında oluşması gerektiğine inandıklarını dile getirerek, ''Tek talebimiz serbest piyasa koşullarında çifte standardın ortadan kaldırılması. Bu kaldırılınca, Türkiye'de herşey dengesine oturacaktır'' dedi. 
     
     ''FAİZ SERBEST OLMALI'' 
     İstanbul Sanayi Odası'nın İSO dün açıkladığı ankette ekonomide iyimser tablonun çizildiğinin belirtilmesi üzerine Satıcı, ''İSO, bizim de öngörülerimizde olduğu gibi ihtiyatlı bir iyimserliği ön plana çıkarıyor'' dedi. 
     IMF'nin borçları ertelemesinin Türkiye'nin iç borç ihtiyacını azalttığına, faizlerin üç yıl önceki noktaya geldiğine işaret eden Satıcı, mevcut durumu daha iyi yapmak için piyasa ve siyasi şartları iyi okuyan proaktif bir yönetim sergilenmesi gerektiğini kaydetti. 
     Satıcı, faizlerin serbest olması gerektiğini ifade ederek, şöyle dedi 
     ''Bugün Merkez Bankası'nın belirlediği ve ilan ettiği faiz var. Bu öyle bir faiz ki, hiçkimse parasını bir yere yatıramazsa ben alırım, sabah ta öderim, gecelik şu kadar faiz veririm . Böyle cazip bir faiz, ballı bir kazanç varken hiçkimse üretim, yatırım, ihracat yapmaz. Yaratılabilecek her türlü kaynak, insanlar ceketini bile satar paraya çevirir, o parayla günlük para kazanır. Türkiye'de bugün yaşanan durum bu.'' Türkiye'de enflasyonsuz bir hayatın herkesin hedefi olduğunu vurgulayan Satıcı, ''Bizim en büyük arzumuz, TL'nin dünyanın en değerli parası olması. Ama, faiz ile değil, üretimle, istihdamla, yatırımla'' diye konuştu. 
     
     ''İYİ NOTLAR, 3. TEZKERE İLE BAĞLANTILI'' 
     Satıcı, ABD'den 8.5 milyar dolarlık kredi gelmesinin ekonomiye etkisine ilişkin bir soru üzerine, şunları söyledi 
     ''Türkiye sonbahara çok farklı kondisyonlarla giriyor. Geçmiş dönemde söylediğimiz birtakım şeyler vardı sonbaharda ekonomi bazı şoklar yaşayabilir demiştik ama IMF'nin borç ertelemesi ile ortaya koyduğu durum, böyle bir havanın olmayacağının işareti. 
     İşin siyasi tarafından bakınca, Türkiye'ye verilen iyi notlar, Türkiye'ye yapılan adımlar 3. tezkere için uzatılmış sıcak mesajlar olarak algılanmalı. 
     Türkiye adına doğrusu neyse o karar verilmeli ki, biz artık Türkiye'nin hem bölgedeki büyüklüğü, hem değişen şartlarda burada bağımsız davranamayacağını, iktisadi, askeri, ticari tüm gücünü bölgede göstermesi için bu bölgedeki gelişmelerin bir parçası olması gerektiğine inanıyoruz. 
     Bu çalışmalar hayırlısı ile tamamlanırsa eğer 8.5 milyar dolar Türkiye'ye uzun vadeli kredi gelirse ve bu kredi iç borcun ateşini kesmek için kullanılırsa, şundan emin olunki kurlar biraz daha aşağı gider. 
     Türkiye'nin sonbahara girerken hem iktisadi, hem siyasi olarak çok dikkatli davranması ve ortaya çıkan iyimser havayı iyi, Türkiye'nin lehine yönetmesi gerekiyor.'' Türkiye'nin Irak'a asker göndermesinin, buraya ihracat yapmak isteyenlere güvence sağlayacağını kaydeden Satıcı, Irak'ın yıllık çıkardığı 25 milyar dolarlık petrol parasının yeniden yapılanma sürecinde yatırıma döneceğini, Türkiye'ye buradan büyük sinerji doğabileceğini kaydetti. 
     
</TEXT>
</DOC>
