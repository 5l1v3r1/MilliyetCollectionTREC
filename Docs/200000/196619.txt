<DOC>
<DOCNO> 196619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sonspo04.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Halterde, Reyhan Arabacıoğlu ve Mehmet Yılmaz bronz kazandı 
</HEADLINE>
<TEXT>

     Dünya 73. Erkekler ve 16. Bayanlar Büyükler Halter Şampiyonası'na, Kanada'nın Vancouver kentinde devam ediliyor. 
     Şampiyonanın 5. gününde, bayanlarda 63, erkeklerde de 77 kilo müsabakaları yapıldı ve erkekler 77 kiloda Reyhan Arabacıoğlu ile Mehmet Yılmaz, 1'er bronz madalya kazandı. 
     38 sporcunun yarıştığı erkekler 77 kiloda, koparmada Mehmet Yılmaz, 160 kiloyu 3 hakkında da kaldıramayıp ''0'' çekerken, toplamda da dereceye giremedi. Reyhan Arabacıoğlu, ilk hakkında 160 kiloda başarılı oldu. Arabacıoğlu, 165 kiloda 2. ve 3. haklarında başarılı olamayınca, yarışma tartısı farkıyla 4. sırada yer aldı. 
     Silkmede ise Mehmet Yılmaz, ilk hakkında 190 kiloyu kaldıramadı. Yılmaz, 2. hakkında 195 kiloyu kaldırdıktan sonra 3. ve son hakkında 197.5 kiloda başarılı olamayınca, yarışma tartısı farkıyla 3. olup bronz madalya kazandı. İlk hakkında 195 kiloyu kaldırıp, diğer 2 hakkında 197.5 kiloyu kaldıramayan Reyhan Arabacıoğlu da yarışma tartısı farkıyla 4. oldu. 
     Arabacıoğlu, toplamda ise 355 kilo ve yarışma tartısı farkıyla Türkiye'ye günün 2. bronz madalyasını getirdi. 
     Bu sıklette diğer madalyaların dağılımı şöyle gerçekleşti 
     Koparma 
     1-Hongli Li Çin Halk Cumhuriyeti 162.5 . 
     2-Viacheslav Ershov Rusya 162.5 . 
     3-Georg Davtyan Ermenistan 160 . 
     Silkme 
     1-Muhammed Falahati Nejat İran 202.5 . 
     2-Georg Davtyan Ermenistan 195 . 
     Toplam 
     1-Muhammed Falahati Nejat İran 357.5 . 
     2-Georg Davtyan Ermenistan 355 . 
     
     BAYANLARDA DERECE YOK, RUS VE UKRAYNALILARINDAN 2 REKOR 
     Öte yandan 38 sporcunun mücadele ettiği bayanlar 63 kiloda ise Seda İnce, koparmada 92.5 kiloyla 13., silkmede 110 kiloyla 22. ve toplamda da 202.5 kiloyla 19. sırada kaldı. 
     Bu sıklette koparmada altın madalya kazanan Belarus'dan Hanna Batsiushka 113.5, silkme ve toplamda 2 altın madalya alan Ukraynalı Natalia Skakun da silkmede 138 kiloluk dereceleriyle yeni dünya rekorları kırdılar. 
     Şampiyonada yarın TSİ 06.00'da erkekler 85 kiloda Erdal Sunar podyuma çıkacak. 
     
</TEXT>
</DOC>
