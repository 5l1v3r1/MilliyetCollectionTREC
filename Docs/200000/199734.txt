<DOC>
<DOCNO> 199734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sondun30.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
AİHM, Aczmendi Müslüm Gündüz'ün şikayetini haklı buldu 
</HEADLINE>
<TEXT>

     Avrupa İnsan Hakları Mahkemesi AİHM , şikayet başvurusunda Aczmendi Müslüm Gündüz'ü haklı buldu. 
     Türkiye'nin, Avrupa İnsan Hakları Sözleşmesi'nin AİHS ifade özgürlüğüyle ilgili 10. maddesini ihlal ettiği görüşüne varan AİHM, Gündüz'e 5 bin euro ödenmesini kararlaştırdı. 
     Müslüm Gündüz, bir televizyon kanalına yaptığı açıklamalarda, dini farklılıklar temelinde, halk arasında kin ve düşmanlığı tahrik ettiği gerekçesiyle 1996 yılında 2 yıl hapis ve para cezasına çarptırılmıştı. 
     AİHM 8 davayı da karara bağladı 
     AİHM, bugün yapılan duruşmalarda, adil yargılanma hakkının ihlal edildiği gerekçesiyle Türkiye aleyhine açılan 8 davayı karara bağladı. 
     AİHM, bir davada, Türkiye'nin ''dostane çözüme'' gittiğini açıklarken, 7 davada ise Türkiye aleyhine insan hakları ihlali kararı verdi. 
     Lokman Külter adlı vatandaşın, adil yargılanma ve özgürlük hakkının ihlal edildiği gerekçesiyle yaptığı başvuruda, Türkiye'nin ''dostane çözüme'' giderek, mahkeme masrafları da içinde olmak üzere 12 bin 500 euro maddi tazminat ödeyeceği bildirildi. 
     Bilal Bozkurt, Özgür Çavuşoğlu, Mehmet Dursun'un arkadaşlarıyla yaptığı ortak başvurular ve Osman Duran, Saffet Sarıoğlu, Yeşim Taş, Hüseyin Taş'ın bireysel başvurularıyla ilgili olarak, ''adil yargılanma hakkının ihlal edildiği'' görüşüne varan AİHM, Türkiye'nin maddi tazminat ödemesine gerek görmedi. 
     Mahkeme, Türkiye'nin, başvuruda bulunanların sadece 1500 ve 2000 euro arasında değişen mahkeme masraflarını ödemesini kararlaştırdı. 
     
</TEXT>
</DOC>
