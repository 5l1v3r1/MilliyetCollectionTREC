<DOC>
<DOCNO> 176709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sondun35.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Joschka Fischer, saldırıyı sert bir şekilde kınadı 
</HEADLINE>
<TEXT>

     Almanya Dışişleri Bakanı Joschka Fischer, Irak'ın başkenti Bağdat'ta BM merkezine yönelik saldırıyı sert şekilde kınadı. 
     Fischer, yazılı açıklamasında, ''BM'nin Irak Özel Temsilcisi Sergio Vieira de Mello'nun da bu saldırıda yaralanmasından büyük üzüntü duyduk. Bu saldırı sadece BM'ye ve devletler topluluğuna yönelik doğrudan bir saldırı değil, aynı zamanda Irak halkının geleceğine yönelik bir saldırıdır'' ifadesine yer verdi. 
     Saldırının sorumlularının bulunarak cezalandırılmaları gerektiğini belirten Fischer, BM'nin Irak'taki çalışmalarının Irak halkının yararına olduğunu ve BM görevlilerinin yıllardan bu yana ''eşsiz bir şekilde'' Irak halkının insani ihtiyaçları için çaba harcadıklarını kaydetti. 
     Irak savaşının sona ermesinden bu yana, ülkenin yeniden imarı ve Irak'ın demokratik ve barışsever ülkeler arasında yer alması konusunda BM'nin çalışmalarının gittikçe daha büyük önem kazandığına işaret eden Fischer, Alman hükümetinin BM'nin ve Özel Temsilci De Mello'nun çabalarını desteklemeye devam edeceğini kaydetti. 
     
</TEXT>
</DOC>
