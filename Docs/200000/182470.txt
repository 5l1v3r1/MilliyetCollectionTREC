<DOC>
<DOCNO> 182470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sonspo13.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
BM beceremedi, Eriksson barışı korumak için vakıf kurdu... 
</HEADLINE>
<TEXT>

     Avrupa Futbol Şampiyonası eleme grubunda Türkiye ile İngiltere arasında oynanacak maç öncesi yaptığı açıklamalarla dikkatleri üzerine çeken İngiltere Futbol Takımı'nın Teknik Direktörü Sven Goran Eriksson'ın dünya barışına hizmet için vakıf kurduğu açıklandı. 
     Haberi duyuran The Guardian gazetesi, İngiliz milli futbol takımı kaptanı, ünlü futbolcu David Beckham ve Michael Owen gibi pek çok ünlünün destek verdiği vakıfta, sevgilisi Nancy Dell Olio ile birlikte çalışacak olan ünlü futbol adamı için, ''BM bunu beceremedi, Papa da. Şimdi sıra Eriksson ile Nancy'de'' başlığını kullandı. 
     İngiliz hocanın dünyanın çeşitli yerlerinde devam eden ölümler, savaşlar ve huzursuzlukları gidermek için ünlü futbolcularıyla birlikte kampanyalar yapacağı ve ''Truce International'' adlı vakfın en önemli silahının da ''futbol'' olacağı belirtiliyor. 
     Milyonlarca futbol izleyicisini ''barış'' fikri etrafından toplamak için ünlü futbolcuları hayranlarını etkilemek üzere harekete geçireceği belirtilen Eriksson'ın, her yıl ilan edilen bir günde bütün dünyanın kavga etmek yerine futbol oynamasını isteyeceği ifade ediliyor. 
     Bunun için BM Genel sekreteri Kofi Annan'dan da yardım istemeyi planladığı belirtilen ünlü futbol adamının, Annan'ın bütün ziyaretleri sırasında yanında ''sembolik'' bir futbol topu taşımasını ve gittiği ülkelerin yöneticilerinden de futbolu özendirmesini isteyeceği belirtiliyor. 
     
</TEXT>
</DOC>
