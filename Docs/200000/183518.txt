<DOC>
<DOCNO> 183518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/siyaset/asiy.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet son virajda 
</HEADLINE>
<TEXT>

   Olağanüstü MGK'da Irak'a asker gönderme kararı hükümetin inisiyatifine bırakıldı. Sezer, hükümeti uyardı Tezkere geçmeden söz vermeyin... 
      UTKU ÇAKIRÖZER, BARKIN ŞIK Ankara 

   
   Milli Güvenlik Kurulu'nda MGK Irak'a asker gönderme kararı hükümetin insiyatifine bırakıldı. BM'den yeni karar çıkması gerektiğini söyleyen Cumhurbaşkanı Ahmet Necdet Sezer, 1 Mart'ta reddedilen tezkereyi hatırlatarak, "Tezkere TBMM'den geçmeden ABD'ye söz vermeyin. BM'deki tartışmalar canlıyken acele etmeyin" uyarısında bulundu. Hükümetin ekim ortasında alacağı son kararda da, ABD'nin Kuzey Irak'taki PKK KADEK varlığının tasfiyesi yönünde atacağı adımların belirleyici olacağı kaydedildi. MGK'da herhangi bir görüş ayrılığı yaşanmadığını vurgulayan Başbakan Recep Tayyip Erdoğan, "Gereken desteği vermeye hazırız. Değerlendirmeler sürecek" dedi. 
   Sezer başkanlığında Çankaya Köşkü'nde toplanan MGK'da Irak'taki ABD'li sivil ve askeri yöneticiler, geçici Irak yönetimini oluşturan gruplar, aşiretler, Türkiye'ye gelen ABD askeri heyetleriyle yapılan temaslarla ilgili bilgi verildi. Toplantıdaki değerlendirmelerde de şu sonuçlara ulaşıldı 
   Değerlendirme bir süre daha devam edecek. 
   Irak'taki uluslararası gücün BM çatısı altına girmesini sağlayacak yeni karar çıkmasına yönelik gelişmeler yakından izlenecek. 
   BM kararı çıksın ya da çıkmasın, ekimde hükümet nihai kararını oluşturacak. 
   
   ABD'ye atfen... 
   Toplantıda Pişmanlık Yasası'nın başarıya ulaşması ve PKK KADEK'in çözülmesi için örgüt sorumlularının bağlarının koparılması gerektiğine işaret edilirken, Washington'un "şimdi operasyon yapamayız" mesajından duyulan rahatsızlık dile getirildi. İlk kez bir MGK bildirisinde "terör örgütünün Irak'tan tasfiyesi" ifadesi kullanılarak, ABD'nin atacağı somut adımların önemi vurgulandı. Irak halkının bazı kesimlerinin Türk askerine karşı olumsuz tutumuyla ilgili bölümde, Türk birliklerinin geçmiş deneyimlerinin ışığında görev alacağı bölgede halkla iyi ilişkiler kurabileceği vurgulandı. Toplantıda, "Davet olmasa bile, askerimizin uluslararası deneyimine güvenimiz tamdır" değerlendirmesi yapıldı. 
   Askeri kanadın "en kötü karar kararsızlıktan iyidir" görüşüne Dışişleri bürokratları da katıldı ve hükümete kararı fazla geciktirmemesi çağrısında bulunuldu. 
   
   Net ifade yok 
   Toplantı sonrası yapılan açıklamada şu ifadelere yer verildi "Ulusal çıkarlarımızın ve güvenliğimizin etkinlikle korunması temel hedefini gözeten Türkiye'nin, Irak'ın en kısa sürede ulusal birlik ve bütünlük içinde esenliğe kavuşması, bölgede güvenlik ve istikrarın sağlanması yönünde yakın komşusuna verebileceği destek tüm boyutlarıyla ele alınmıştır." 
   Erdoğan da "neden MGK'dan tavsiye kararı çıkmadığı" sorusuna "Metin iyi incelendiğinde, bölgenin terörden temizlenmesi ve destek verilmesi gibi konuların tavsiye kararı olduğu görülecektir" yanıtını verdi. 
   
   
</TEXT>
</DOC>
