<DOC>
<DOCNO> 158105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sontur32.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İran "El Kaide ile bağlantısı olanları sınır dışı ederiz" 
</HEADLINE>
<TEXT>

     İran, Amerikan yönetiminin "İran'da El Kaide liderleri bulunduğu" yolundaki açıklamasını yalanlayarak, El Kaide ile bağlantısı olan kimselerin bulunması halinde sınır dışı edeceğini bildirdi. 
     Hükümet sözcüsü Abdullah Ramazanzade, ABD Savunma Bakanı Donald Rumsfeld'in "bazı El Kaide liderlerinin İran'da olduğu ve bunların Suudi Arabistan'daki saldırıya karıştıkları" açıklamasının "temelden yoksun olduğunu" söyleyerek, "Bildiğimiz tek El Kaide üyeleri, İran'dan sınır dışı edilenlerdir. Eğer İran'da El Kaide üyesi varsa onlar yasadışı yollardan girmiştir ve onlar hakkında bilgimiz yok" dedi. 
     Tahran yönetimi El Kaide üyelerinin İran'da bulunduğu iddialarını yalanlasa da bazı siyasi gözlemciler sertlik yanlısı Devrim Muhafızları'nın reformcu hükümetin bilgisi olmadan El Kaide üyelerine sığınma önermiş olabileceğini söylüyor. 
     
</TEXT>
</DOC>
