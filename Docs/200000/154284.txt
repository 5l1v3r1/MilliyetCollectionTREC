<DOC>
<DOCNO> 154284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sontur24.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon 1.5 milyon turist bekliyor... 
</HEADLINE>
<TEXT>

     Trabzon'a, bu yıl 1.5 milyon turistin gelmesi bekleniyor. 
     Trabzon Kültür ve Turizm İl Müdürü Volkan Canalioğlu, Trabzon'da hedeflerinin yerli ve yabancı turist sayısındaki çıtayı yükseltmek olduğunu söyledi. 
     Canalioğlu, 2002 yılında Trabzon'a 1 milyon 240 bin turist geldiğini belirterek, ''Bu yıl bu rakamının yaklaşık 1.5 milyon olmasını hedefliyoruz'' dedi. 
     Bugünlerde büyük bir yoğunluk olduğunu vurgulayan Canalioğlu, ''Savaş nedeniyle kısa bir durgunluk yaşandı, ama sonra tekrar hareketlenme başladı'' diye konuştu. 
     Trabzon'da turistlerin en çok ilgiyi Kale Surları, Ortahisar Fatih Camii , Atatürk Köşkü, Ayasofya Müzesi, Gülbaharhatun ve Yenicuma Camii, Küçük Ayvasıl Kilisesi, Sümela Meryemana Manastırı'na gösterdiği bildirildi. 
     Ayrıca Bakırcılar ve Kuyumcular Çarşısı ile Çaykara-Uzungöl, Akçaabat-Sera Gölü, Sürmene-Çamburnu, Düzköy-Çal Mağarası ve yaylalar turistlerin ilgisini çeken mekanlar arasında yer alıyor. Öte yandan, Avrupalı turistlerin en çok bakır işi hediyeler, telkari gümüş işleri, dokuma işi el sanatları, Bağımsız Devletler Topluluğu ülkelerinden gelenlerin ise deri, konfeksiyon, avize, battaniye ve giyim eşyası aldığı belirtildi. 
     




</TEXT>
</DOC>
