<DOC>
<DOCNO> 189760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/guncel/gun01.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Köprüde çay keyfi 
</HEADLINE>
<TEXT>

   Saat 09.30'da balonların patlamasıyla koşu başladı. Sadece 1 km. sonra nefesler kesildi, koşu yürüyüşe döndü. Hele köprünün üstü tam şenlikti. Termos çıkartıp çay içen vardı 
      AYTEN GÖRGÜN 

   
   Avrasya Maratonu için hazırlıklarım günler öncesinden başladı. Taksim'deki maraton standına yarıştan önceki günlerde iki kez gitmek zorunda kaldım. Yarış için göğüs numarası almam gerek. Ama numara kalmamış. Numaram olmazsa koşu bitiminde bana madalya veremiyorlarmış. Son gün, beş saat bekledikten sonra bir numara alabildim. İddialıyım, o madalyalardan birini alacağım Yarış günü sabah 07.00'de saatin alarmı çaldı. Hava kapalı ve soğuk. Alelacele taksiye bindim. İnönü Stadyumu'nun önünden bizleri yarış noktasına götürecek olan otobüslerden birine binmem gerekiyor. 
   
   GERİ Mİ DÖNSEM 
   Yarış kurallarına göre yanımıza para ve eşya almamalıyız. Ben koca bir sırt çantasıylayım. İçinde yağmurluğum bile var. Yol yakınken eve geri mi dönsem Onlar 42 kilometrilik maratona katılacak olan profesyonel sporcularmış. Peki halk nerede İnönü Stadyumu'nun önündeler. Koşmam lazım yoksa otobüsleri kaçıracağım. Halk Koşusu kuyruğu Karaköy'e kadar uzanmış. Anneler, teyzeler, çocuklar, gençler otobüslere doluşuyoruz. Altunizade Köprüsü'ne bir kilometre kala bizi indiriyorlar. Acaba bunu ısınmamız için mi yaptılar 
   
   SENEYE YİNE VARIM 
   Ve saat 09.30. Sekiz kilometrelik Halk Koşusu balonların patlatılmasıyla başlıyor. Birbirini iten itene. Gençler kızlara laf atmaya başladılar bile "Yürü be, kim tutar seni .." 
   Bir kilometre sonra köprünün ayakları göründü. Halk koşusu yerini halk yürüyüşüne bıraktı. Köprüde hatıra fotoğrafı çektirenler, termostan çay doldurup keyif yapanlar... 
   Büyükşehir Belediyesi seyyar tuvaleti bile düşünmüş. Seyyar tuvaleti kullanmak isteyen koşucular birbirini ezerken, bazıları da yarışı tuvaleti taşıyan kamyona asılarak sürdürdü. Ben de Boğaz Köprüsü'ne kadar koştum. Geri kalan kısımda yürümeyi tercih ettim. Ama sonuçta Boğaziçi Köprüsü, Mecidiyeköy ve Şişli'yi takip eden güzerg hı iki saatte tamamlayıp Taksim'e ulaştım ve hem madalya hem de tişört alma şerefine nail oldum. Şimdiden ilan ediyorum, seneye de oradayım .. 
   
   Maratonun ilk 3'ünde Türk yok       Maraton ve 15 kilometre koşusuna ise üç bini aşkın sporcu katıldı. 42 kilometre 195 metrelik zorlu maratonda mutlu sona 2 saat 18 dakika 29'luk derecesiyle Etiyopyalı Belay Wolashe ulaştı. İkinciliği Rus atlet Oleg Sorijakov 2.18.48'lik derecesiyle, üçüncülüğü ise Etiyopya'dan Bedasso Turbe 2.18.54'lük derecesiyle elde etti. Erkeklerde genel tasnifte 2.19.51'lik derecesiyle 7. olan Ahmet Yavuz, en iyi Türk atleti oldu. Kadın sporcularda ise 2.36.39'luk derecesiyle geçen yılın şampiyonu Ukraynalı Rimma Doubovik yine birinci oldu. Rus atletler Svetlana Demidenko 2.38.34'le ikinci, İrine Saparova da 2.39.52 ile üçüncülüğü elde etti. 
   
   Savaş karşıtları da oradaydı    MURAT AĞCA 

   Çeyrek asırı geride bırakan Kıtalararası Avrasya Maratonu, "Irak'ta işgale hayır" protestoları eşliğinde tamamlandı. 15 - 20 kişilik iki grup gözaltına alınırken Boğaziçi Köprüsü'nün Anadolu ayağına 200 metre kala slogan atmaya başlayan beş kişilik bir başka gruba da polis müdahale etti. Abdurrahman Dilipak'ın da aralarında bulunduğu 20-25 kişilik bir grup ise herhangi bir müdahaleye maruz kalmadan köprüyü geçti. 
   
   100 BİN KİŞİ KATILDI 
   Maratonun startını veren Devlet Bakanı Mehmet Ali Şahin ile birlikte Halk Koşusu'na katılan İstanbul Emniyet Müdürü Celalettin Cerrah da olay yerlerinden geçerken, polisten konuyla ilgili bilgi aldı. Yaklaşık 100 bin kişinin katıldığı halk koşusunda startı verdikten sonra koşuya katılan Bakan Şahin, Taksim'e kadar yürüyerek 8 kilometrelik parkuru tamamladı. Gençlik ve Spor Genel Müdürü Mehmet Atalay, İstanbul Valisi Muammer Güler, Büyükşehir Belediye Başkanı Ali Müfit Gürtuna, İstanbul Emniyet Müdürü Celaleddin Cerrah ve bazı federasyon başkanları da halkla koştu. Gürtuna, köprü üstünde sofra açan bir grubun kahvaltısına da katıldı. 
   
   
   
   
</TEXT>
</DOC>
