<DOC>
<DOCNO> 179980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sondun05.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Terminatör'e ırkçılık suçlaması.. 
</HEADLINE>
<TEXT>

     ABD'nin en büyük eyaleti Kaliforniya'nın valiliğine Cumhuriyetçi Parti'den aday olan eski dünya ve kainat vücut geliştirme şampiyonu, aktör Arnold Schwarzenegger, ırkçılıkla suçlandı. 
     ''Terminatör'' lakaplı Schwarzenegger'in ırkçı olduğuna ilişkin iddiayı, bir zamanlar kendisi gibi kainat vücut geliştirme şampiyonu olan Rick Wayne ortaya attı. 
     ''www.drudgereport.com'' sitesinin haberine göre, Wayne, ABC televizyonuna verdiği demeçte, Arnold Schwarzenegger'in, 1970'li yıllarda Güney Afrika'daki ırkçı rejimi desteklediğini iddia etti. 
     Kendisi de siyah olan Wayne söyleşide, ''Arnold, o dönemde bana Güney Afrika'da yönetimin siyahlara verilmesi durumunda, her şeyin daha kötüye gideceğini söyledi. Arnold, siyahların hiçbir işe yaramadığını düşünüyordu'' diye konuştu. 
     Wayne'in sözlerinin ABC televizyonunda yayınlanıp yayınlanmayacağı belirsizliğini korurken, haberi veren internet sitesi mülakatın ABC yönetimi tarafından rafa kaldırıldığını ileri sürdü. 
     
     ''DEMEÇ HATAYDI'' 

     Bu arada, 26 yıl önce bir erkek dergisine verdiği demeçteki itiraflarıyla yeniden Amerikan kamuoyunun gündemine oturan Schwarzenegger, bundan pişmanlık duyduğunu söyledi. 
     Gazetecilerin ısrarlı soruları üzerine Schwarzenegger, ''Bunlar 1970'lerdeydi, çılgın zamanlardı, çılgın şeyler söyledik. O zamanlar vücut geliştirmeyi ve Pumping Iron adlı filmi tanıtmayı amaçlıyorduk. Şimdi düşününce, bu sözlerin yanlış olduğunu anlıyorum, ancak zamanı geri çevirmek olası değil'' diye konuştu. 
     Schwarzenegger'in artık yayımlanmayan ''Oui'' dergisine 1977'de verdiği demeçte, sayısız kadınla birlikte olduğunu, grup seks partilerine katıldığını ve esrar içtiğini itiraf etmesi, aktörün valilik gibi bir göreve ne kadar uygun olduğunun kamuoyunda tartışılmasına yol açmıştı. 
     ''Zevk aldığım her şeyi yaparım'' diyen Schwarzenegger'in sözleri, iktidardaki muhafazakar Cumhuriyetçi Parti kesimlerinde tepki uyandırırken, aktörün adaylığına karşı çıkan bazı muhafazakarlar, eski vücutçunun bazı fotoğraflarının, zamanında eşcinsel dergilerini de süslediğini hatırlatmışlardı. 
     Her şeye karşın, Terminatör filmlerinin ünlü kahramanının itiraflarının, Kaliforniya'nın ABD'nin en ''liberal'' eyaleti olmasından dolayı aktörün şansını olumsuz şekilde etkilemesi beklenmiyor. 
     
</TEXT>
</DOC>
