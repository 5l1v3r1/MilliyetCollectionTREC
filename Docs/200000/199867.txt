<DOC>
<DOCNO> 199867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sontur40.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gönül Afganistan için helikopter talebini inceliyoruz 
</HEADLINE>
<TEXT>

     Milli Savunma Bakanı Vecdi Gönül, NATO Genel Sekreteri George Robertson'un Afganistan için Türkiye'den genel maksat helikopteri talebinin ne kadarının karşılanabileceği konusunda müspet bir yaklaşımla incelendiğini bildirdi. 
     Gönül, ABD Genelkurmay 2. Başkanı Orgeneral Peter Pace ve ABD'nin Ankara Büyükelçisi Eric Edelman'ı makamında kabul etti. 
     Bakan Gönül, burada yaptığı açıklamada, Pace'nin ziyaretinin Türkiye için önemli olduğunu, Pace'nin Genelkurmay'da temaslarda bulunduğunu, Genelkurmay Başkanı Orgeneral Hilmi Özkök ile görüşeceğini de belirtti. 
     Türkiye ile ABD arasındaki ilişkilerin sadece diplomatik ve ticari açıdan değil, askeri bakımdan da fevkalade önemli olduğunu, iki ülke arasındaki yoğun ilişkilerin en az yarım asırlık geçmişe dayandığını kaydeden Gönül, Türkiye ve ABD'yi ilgilendiren önemli konularda görüş alışverişinde bulunacaklarını ifade etti. 
     Orgeneral Pace, İstanbul'daki terör saldırılarından üzüntü duyduklarını belirtti ve taziyelerini iletti. Orgeneral Pace, ''ABD olarak teröristlerin peşinden gitmeye ve neredelerse onları bulmaya devam edeceğiz'' dedi. 
     Orgeneral Pace, ziyaretinde Türkiye ile ABD'nin iyiliği için neler yapabileceklerini konuşacaklarını kaydetti. 
     
     NATO'NUN HELİKOPTER TALEBİ 
     Milli Savunma Bakanı Gönül, gazetecilerin NATO'nun Afganistan'da kullanılmak üzere Türkiye'den 3 adet genel maksat helikopteri istediği yönündeki haberleri anımsatarak, bilgi istemeleri üzerine, Türkiye'nin Afganistan'da daha önce komutayı üstlendiğini ve başarılı bir dönem geçirdiğini dile getirdi. 
     Türkiye'nin komutadan ayrılmasının ardından önemli miktarda askerini geri çektiğini ve Afganistan'da şu anda sembolik miktarda Türk askeri bulunduğunu ifade eden Gönül, Afganistan'daki askeri görevin artık NATO görevi haline geldiğini belirtti. 
     NATO toplantısında Genel Sekreter Robertson'un Afganistan'da ihtiyaç duyduğu helikopter sayısını tüm üyelere belli ederek yardım istediğini, Almanya ve Hollanda gibi bazı ülkelerin bu talebe orada yanıt verdiğini, Robertson'un istediği fazla miktardaki helikopterin bir kısmının orada karşılandığını anlatan Gönül, ''NATO üyesi olmamız, Afganistan'da halen asker bulundurmamız sebebiyle NATO Genel Sekreteri'nin talebi ne kadarını karşılayabiliriz diye incelenmektedir. Ama müspet yaklaşımla incelenmektedir. Ne mümkünse onu yapalım diye gayret sarf ediliyor'' diye konuştu. 
     
     TERÖRİZMLE MÜCADELE 
     ABD Genelkurmay 2. Başkanı Orgeneral Pace, bir soru üzerine, Türkiye için PKK KADEK probleminin ne kadar önemli olduğunu anladıklarını söyledi. 
     PKK ve KADEK'in dünyada bilinen terör örgütleri olduğunu ifade eden Pace, ''İsimlerini değiştirseler bile liderleri teröristtir. Terörizmle mücadele yollarını aramaya devam edeceğiz. Bunları adaletin önüne çıkarmanın birçok yolu vardır. Bunlar finans, politik ve ekonomik yollar'' dedi. 
     
</TEXT>
</DOC>
