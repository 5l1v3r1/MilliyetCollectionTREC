<DOC>
<DOCNO> 178451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/soneko11.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kış hazırlıkları başladı... PVC pencere talepleri yüzde 30 arttı... 
</HEADLINE>
<TEXT>

     Yaz mevsiminin sonlarına yaklaşılırken, soğuk geçen kış aylarına hazırlık nedeniyle, bugünlerde PVC kapı ve pencereye olan talebin yüzde 30 oranında arttığı belirtildi. 
     Kış hazırlıklarının başladığı Ağustos ayının son günlerinde, özellikle bina ve siteler, yakıt alımlarını hızlandırdı. 
     Yaz aylarında talebin az olmasına bağlı olarak fiyatların düşük olmasından yararlananlar bugünden kömür ve odununu alırken, ev ve işyerlerinde ısı kaybını önleyen PVC kapı ve pencere sistemlerine olan talep de artıyor. 
     KOMPEN PVC Yapı Malzemeleri A.Ş Pazarlama Müdürü Erdal Küçükşehir, özellikle İç Anadolu ve Doğu Anadolu Bölgeleri'nde sonbahar mevsiminin başlamasıyla birlikte PVC kapı ve pencere yaptıranların sayısında önemli oranda artış yaşandığını bildirdi. 
     Kış aylarında kapalı mekanlarda en önemli sorunlardan olan ısı kaybının yaklaşık yüzde 30'unun kapı ve pencerelerden kaynaklanması nedeniyle PVC taktırmak ve bakımını yaptırmak isteyenlerin arttığını ifade eden Küçükşehir, şunları söyledi 
     ''Vatandaşlar, kışlık yakıttan önce ısıyı evde tutmak için gerekli önlemleri şimdiden almak istiyor. Çünkü, iyi bir ısı yalıtımı ile yılda yaklaşık yüzde 30 oranında yakıt tasarrufu sağlanıyor. Bayilerimizden edindiğimiz bilgilere göre, kış aylarında PVC taktıranların sayısı yok denecek kadar az. Buna karşın yaz mevsiminin sonları ile sonbaharın başlarında PVC'ye olan talep inanılmaz artıyor. Bu dönemlerde, yıllık ortalama göz önüne alındığında yüzde 30 oranında bir talep artışı yaşanıyor.'' 
     
     BİNANIN KONUMUNA GÖRE PVC PROJESİ 
     Küçükşehir, PVC yapı sistemlerinin gelişen teknolojiye bağlı olarak evin konumuna göre değişik modellerde üretilmeye başlandığını vurgulayarak, evin cephesinin ve bulunduğu yüksekliğin büyük önem taşıdığını anlattı. 
     Bu nedenle PVC kapı ve pencere takılacak binaların bulunduğu konumun artık projelendirmesi gerektiğini ifade eden Küçükşehir, şöyle devam etti 
     ''Evin kuzey ya da güney cepheye sahip olmasına ve bulunduğu yüksekliğe göre rüzgar yükü değiştiği için, buna bağlı olarak pencere ve kapı modeller de farklılık gösteriyor. Modeline, pencere sayısına ve büyüklüğüne göre de fiyatlar değişiyor. Isı yalıtımını ucuza mal etmek için gelişigüzel pencere taktırmak çok yanlış. Evin bulunduğu konuma uygun takılmayan PVC kapı ve pencereleri beklenen ısı yalıtımını yapmıyor.'' Küçükşehir, tüketicilerin PVC konusunda bilinçlendiğini ve gelen taleplerin gün geçtikçe arttığını vurgulayarak, ''Sektör son yıllarda büyük bir atılım gerçekleştirdi. Kış aylarında fazla yakıt parası ödemek istemeyen vatandaşlar, ısı yalıtımına ağırlık vermeye başladı. PVC kullanımındaki talepler doğrultusunda 12 bin ton olan yıllık üretimimizi bu yıl kapasite artırımına giderek, 15 bin tona çıkardık'' diye konuştu. 
     
</TEXT>
</DOC>
