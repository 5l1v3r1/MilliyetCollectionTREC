<DOC>
<DOCNO> 163440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sondun14.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'dan Bush'a tepki ''İçişlerimize müdahale etme ..'' 
</HEADLINE>
<TEXT>

     İran, ABD Başkanı George Bush'un rejim karşıtı gösterilerle ilgili açıklamasını, ''içişlerine müdahale'' olarak değerlendirdi. 
     Dışişleri Bakanlığı sözcüsü Hamid Rıza Asefi, düzenlediği haftalık basın toplantısında, ''Maalesef son günlerde ABD, çok açık biçimde İran halkına olan düşmanlığını gösterdi ve Amerikalı yetkililerin yaptıkları açıklamalar İran'ın içişlerine karışmanın açık bir örneğidir'' dedi. 
     Amerikalı yetkililerin açıklamalarıyla ilgili olarak, ABD'ye İran'daki çıkarlarını temsil eden İsviçre Büyükelçiliği aracılığıyla bir mektup ilettiklerini belirten Asefi, ''Amerikalıların açıklamaları ya İran'ın durumunu bilmemekten ya da İran'a duydukları derin nefretten kaynaklanıyor'' diye konuştu. 
     Asefi, öğrencilerin özgürce ve demokratik biçimde taleplerini dile getirmesinin İran için onur olduğunu söyledi ve ''Ancak ayaklanma girişimlerini, yabancıların hedeflerine ulaşma çabalarına alet olmayı kabul etmiyoruz. Bu gösterilerin öğrencilerin talepleriyle örtüştüğünü düşünmüyoruz. ABD İran'daki gösterileri suiistimal etmeye çalışıyor'' dedi. 
     Uluslararası Atom Enerjisi Ajansı'nın UAEA raporunu bugün açıklandıktan sonra değerlendireceklerini, raporu İran ve UAEA arasında bir çıkmaz olarak görmediklerini söyleyen Asefi, barışçıl amaçlı kullanmak için gerekli nükleer teknoloji verilmediği sürece, İran'ın Nükleer Silahların Yayılmasını Önleme Anlaşması'nın NPT ek protokolünü imzalamayacağını belirtti. 
     ABD Başkanı Bush, dün yaptığı açıklamada, İran'da demokrasi yanlısı gösterileri olumlu bulduğunu söylemişti. Protestoların, özgürlük yolunda olumlu bir adım olduğunu ifade eden Bush, ''Bu, özgür İran yolunda, insanların kendilerini ifade etme sürecinin başlangıcı'' demişti. 
     
     BM'nin talebi değerlendiriliyor 

     İran, nükleer programıyla ilgili BM'nin daha sıkı denetim yapması talebini kabul etmeyi değerlendiriyor. 
     İran Atom Enerjisi Örgütü sözcüsü Halil Musevi, Reuters ajansına verdiği demeçte, ''Ek Protokol imzalamaya henüz karar vermedik, ancak olumlu bir bakış açısıyla bunun üzerinde çalışıyoruz'' dedi. 
     Uluslararası Atom Enerjisi Ajansı UAEA Genel Direktörü Muhammed El Baradei, bugün Viyana'da başlayan Guvernörler Meclisi toplantısına sunduğu raporda, İran'ın Nükleer Silahların Yayılmasını Önleme Anlaşması'nı NTP ihlal ettiğini söylemişti. 
     UAEA müfettişlerinin İran'da yaklaşık 5 ay süreyle yaptıkları incelemeler sonucu hazırlanan raporda, İran'ın nükleer tesislerinde, NTP'ye aykırı faaliyetler bulunduğu belirtiliyor. 
     

     
</TEXT>
</DOC>
