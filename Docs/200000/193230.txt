<DOC>
<DOCNO> 193230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sondun22.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da otomatik radarlar sürücülerin "kabusu" oldu .. 
</HEADLINE>
<TEXT>

     Fransa'da otoyollarda otomatik radarların geçen cuma günü hizmete girmesinin ardından 3 günde 4400 sürücüye, hız sınırını aştıkları gerekçesiyle ceza kesildiği bildirildi. 
     Fransa'da trafiğin ve kaza oranının en fazla olduğu otoyollara konan 10 otomatik radar, süratli giden araçların fotoğraflarını çekerek, para cezalarının sürücülerin adreslerine gönderilmesine olanak sağlıyor. 
     İçişleri Bakanlığı, yayınladığı bildiriyle yeni radarlarla aşırı hıza bağlı trafik kazalarının önemli ölçüde önüne geçmeyi hedeflediklerini bildirdi. 
     Fransa'da son bir yılda denetimlerin ve cezaların artırılması sonucu trafik kazalarında ölü ve yaralı sayısının azaldığına işaret edilen açıklamada, bir önceki yıla oranla bu yıl ölü sayısının 1500, yaralı sayısının ise 26 bin daha az olduğuna dikkat çekildi. 
     Fransa, AB ülkeleri içinde nüfusa oranla en çok trafik kazası olan ülkelerin başında geliyor. 
     
</TEXT>
</DOC>
