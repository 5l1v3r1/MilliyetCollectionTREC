<DOC>
<DOCNO> 197808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sonspo06.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın Avrupa'da deplasman karnesi... 
</HEADLINE>
<TEXT>

     Avrupa Şampiyonlar Ligi G Grubu 5. maçında yarın Roma'da Lazio ile karşılaşacak Beşiktaş, Avrupa kupalarında deplasmanlarda genelde başarısız grafik çiziyor. 
     Siyah-beyazlılar, Avrupa Şampiyonlar Ligi grup maçlarında bugüne dek deplasmanlarda sadece 1 kez galip geldi. 
     Avrupa Şampiyonlar Ligi'ne 3. kez katılan Beşiktaş, deplasmanlarda yaptığı 8 maçın 7'sinde sahadan yenik ayrılırken, sadece bu sezon İngiltere'de Chelsea karşısında kazanmasını bildi. Siyah-beyazlılar, deplasmanda kalesinde toplam 23 gol görüp, sadece 6 gol atabildi. 
     ''Kara Kartallar'', Avrupa kupalarında tarihindeki en ağır yenilgileri de yine Avrupa Şampiyonlar Ligi'nde yaşadı. 
     Siyah-beyazlılar, 2000-2001 sezonunda deplasmanda İngiltere'nin Leeds United takımına 6-0, yine aynı sezon İspanya'nın Barcelona ekibine 5-0 yenilerek, tarihindeki en farklı yenilgileri aldı. 
     
     DEPLASMANDA 46 MAÇ 
     Siyah-beyazlılar, 1959 yılında başladıkları Avrupa kupaları serüveninde deplasmanda toplam 46 maç oynadı. 
     Avrupa'da deplasmanlarda yüzde 10.86'lık düşük bir galibiyet oranına ulaşan siyah-beyazlılar, yaptıkları 46 maçın yalnızca 5'ini kazanabildi. 34 karşılaşmada sahadan yenilgiyle ayrılan Beşiktaş, 7 maçta ise berabere kaldı. 
     Siyah-beyazlılar, deplasman maçlarında attıkları 35 gole karşın, kalesinde toplam 99 gol gördü. 
     Lazio'ya gol atması halinde Avrupa kupalarında tarihindeki 100. golüne imza atacak olan siyah-beyazlılar, gol yemeleri durumunda da Avrupa kupalarında deplasmandaki 100. golünü yemiş olacak. 
     
     5 GALİBİYET 
     Avrupa kupalarında deplasmanların en başarısız Türk takımı unvanını elinde bulunduran Beşiktaş, 1986-87 sezonunda Avrupa Şampiyon Kulüpler Kupası 1. turunda, Arnavutluk'un Dinamo Tiran takımını deplasmanda Metin Tekin'in golüyle 1-0 yenerek, ilk galibiyetini almıştı. 
     Siyah-beyazlılar, Avrupa'da deplasmandaki 2. galibiyetini ise 27 Ağustos 1997'de Avrupa Şampiyonlar Ligi 2. ön eleme turunda Slovenya'nın Maribor Branik takımı karşısında elde ettikleri 3-1'lik skorla aldılar. 
     Beşiktaş, 2000-2001 sezonunda Avrupa Şampiyonlar Ligi 3. ön eleme turunda Lokomotiv Moskova karşısında 3-1'lik skorla da deplasmandaki 3. galibiyetini elde etti. 
     Siyah-beyazlılar, deplasmanlardaki 4. galibiyetini ise geçen sezon, aynı zamanda Türk takımlarının deplasmanlarda ulaştıkları en farklı skoru elde ederek, 5-0'lık sonuçla Bosna-Hersek'in Sarajevo takımı karşısında aldı. Bu aynı zamanda Beşiktaş'ın UEFA Kupası'ndaki ilk galibiyeti oldu. 
     ''Kara Kartallar'' deplasmandaki son galibiyetini ise bu sezon elde etti. Şampiyonlar Ligi G Grubu'nda Chelsea'yi Londra'da 2-0 yenmeyi başaran Beşiktaş, böylece Şampiyonlar Ligi'nde deplasmandaki ilk galibiyetine de imza attı. 
     
</TEXT>
</DOC>
