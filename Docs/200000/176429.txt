<DOC>
<DOCNO> 176429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/yasam/yas06.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Koca trene şık rötarı 
</HEADLINE>
<TEXT>

   Selim Oktay, sevgilisi ile Eskişehir'de buluşacaktı ama treni kaçırdı. Taksiyle de yakalayamayınca, garı arayıp 'Trende bomba var ' ihbarı yaptı 
      
   İstanbul'dan Eskişehir'e gitmek üzere bilet aldığı treni kaçırdıktan sonra taksi tutup sonraki istasyonlarda yakalamaya çalışan Selim Oktay, girişiminde başarılı olamayacağını anlayınca bomba ihbarında bulundu. 
   Her şey, Sakarya 155'i önceki gece yarısı arayan bir kişinin, Haydarpaşa - Ankara seferini yapan 11210 sayılı Ankara Ekspresi için bomba ihbarında bulunmasıyla başladı. İhbar alınır alınmaz tren, Arifiye Garı'na geldiğinde durduruldu. Trende bulunan, çoğunluğu yabancı turist yolcuların paniğe kapılmasını istemeyen polis, şüpheli bir kişiyi aradıklarını belirterek, 'bomba araması'na başladı. 
   
   'Filmde izlemiştim' 
   Ancak tüm aramalara rağmen trende bomba bulamayan polis, gar görevlilerinin, 'kendilerini arayan bir kişinin de treni kaçırdığını belirterek, bekletilmesi için ricada bulunduğunu' söylemesi üzerine, taksiyle gelen ve nefes nefese trene binmeye çalışan Oktay'ı 27 gözaltına aldı. 
   Kısa bir sorgu sonrası sahte bomba ihbarını kendisinin yaptığını itiraf eden Oktay, sevgilisiyle buluşacağı Eskişehir'e gitmek için bilet aldığını, ancak trafik yoğunluğu nedeniyle trene yetişemediğini belirtti. Taksiyle Bostancı İstasyonu'na kadar takip etmesine karşın treni yakalayamadığını ifade eden Oktay, "Sonraki istasyonlarda da başaramadım. Bu İzmit'e kadar devam etti. Yetişemeyeceğimi anlayınca, izlediğim bir filmdeki gibi trene bomba ihbarında bulundum" dedi. 
   
   
</TEXT>
</DOC>
