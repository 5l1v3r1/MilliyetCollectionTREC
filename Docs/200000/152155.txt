<DOC>
<DOCNO> 152155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sonspo31.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
BOTAŞ Spor'da tek hedef final... 
</HEADLINE>
<TEXT>

     Türkiye Bayanlar Basketbol Ligi play-off yarı final serisinin 3. maçında Fenerbahçe'yi 69-58 yenerek seride durumu 2-2 beraberliğe getiren BOTAŞ Spor, yarın Adana'da yapılacak son maçı da kazanıp adını finale yazdırmak istiyor. 
     BOTAŞ Spor Kulübü Basın Sözcüsü Halim Kılınç, düzenlediği basın toplantısında, Fenerbahçe ile yarın seride son maçlarını yapacaklarını hatırlatarak, ''Bu maçı kazanıp finale çıkacağız'' dedi. 
     Son 2 maçta başarılı bir oyun ortaya koyduklarını ve Fenerbahçe maçlarında galibiyetleri hakettiklerini belirten Kılınç, ''Finale adımızı yazdırıp daha sonra Erdemirspor ile yapacağımız maçları da kazanıp şampiyonluk kupasını kazanmak istiyoruz'' diye konuştu. 
     Kılınç, takımda sakat oyuncularının bulunmadığını ve hazırlıkların sürdüğünü ifade ederek, Fenerbahçe karşısında zoru başaracaklarını kaydetti. 
     Kulüp genel menajeri Şevket Erden de lige Cumhurbaşkanlığı Kupası'nı alarak başladıklarını, ardından Türkiye Kupası'nı kazandıklarını hatırlatarak, ''Üçüncü kupayı da Adana'ya getirmek istiyoruz'' dedi. 
     Ligde başarılı sonuçlar alamamalarına karşın play-off grubunda takımdaki eksiklikleri giderip başarılı sonuçlar almaya başladıklarını ifade eden Erden, ''Yarın Fenerbahçe ile Menderes Spor Salonu'nda yapacağımız maçı kazanarak adımızı finale yazdıracağız'' dedi. 
     Adanaspor ve Adana Demirspor taraftar derneklerini ziyaret ederek yarınki maçta kendilerine destek vermelerini istediklerini kaydeden Erden, ''Bu maçta taraftar desteğine büyük ihtiyacımız var. Taraftarımızın da desteğiyle galip geleceğimize inanıyoruz. Fenerbahçe Adana'ya yaralı geliyor. Oyuncularımızın maç boyunca gevşememeleri gerekiyor'' diye konuştu. 
     





</TEXT>
</DOC>
