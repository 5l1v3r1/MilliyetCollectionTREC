<DOC>
<DOCNO> 198860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sonspo21.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe-Beşiktaş derbisinden notlar... 
</HEADLINE>
<TEXT>

     Birinci Süper Futbol Ligi'nde Fenerbahçe ile Beşiktaş takımları arasında yapılan derbi maçta, Fenerbahçe Şükrü Saracoğlu Stadı tarihi günlerinden birini yaşadı. 
     Ligde zirve yarışını yakından ilgilendiren maç için Fenerbahçeli taraftarlar her derbide olduğu gibi yine tribünleri tıklım tıklım doldurdu. Son haftalarda kötü sonuçlar alan Fenerbahçe'nin, Beşiktaş karşısında kazanarak çıkışa geçeceği düşüncesi, taraftarları tribüne çekti. 
     Yaklaşık 2 bin 500 Beşiktaş taraftarı karşılaşmayı numaralı tribünün sağ tarafından kendilerine ayrılan bölümden izledi. İki takım taraftarları da maç öncesinde yaptıkları tezahüratlarla oyunculara destek olmaya çalıştı. 
     
     FUTBOLCULARDAN CENTİLMENLİK GÖSTERİSİ 
     Maç öncesi stat atmosferini görmek için sahaya çıkan Fenerbahçeli ve Beşiktaşlı futbolcular, centilmenlik örneği davranışlarda bulundu. 
     Sahanın ortasına gelen futbolcular, hayranlıkla stadın atmosferini izledikten sonra birbirleriyle el sıkışarak kısa süreli sohbetler etti. Futbolcular, zorlu mücadele için birbirlerine başarı dileğinde bulundu. 
     Futbolcuların sahaya çıkmasıyla, tribünleri dolduran her iki takım taraftarının takımları lehine tezahüratları da arttı. 
     Bu arada taraftarların birbirlerine de küfürlü tezahürat yaparak atıştıkları gözlendi. 
     
     OLAĞANÜSTÜ GÜVENLİK ÖNLEMLERİ 
     Derbi maçta İstanbul Emniyet Müdürlüğü olağanüstü güvenlik önlemleri aldı. 
     Sabah saatlerinden itibaren Kadıköy ve çevresinde güvenlik uygulaması başlatan güvenlik güçleri, stada yakın bölgelerde oluşturduğu güvenlik kordonlarında yaptığı sıkı aramadan sonra taraftarları stat bölgesine aldı. Bileti olmayanlar ise güvenlik çemberini aşamadı. 
     Öğle saatlerinde stat kapılarının açılması nedeniyle, kapı önlerinde büyük yığılmalar yaşanmadı. 
     Beşiktaşlı taraftarlar, güvenlik güçleri eşliğinde toplu olarak stada getirildi. Siyah-beyazlı taraftarların maçı izlediği tribün ile Fenerbahçe tribünleri arasında, güvenlik nedeniyle tampon bölge oluşturuldu. Yaklaşık 2 bin 500 seyirci alabilecek bu bölgeye yerleşen çok sayıda polis, olası olaylar için hazır bekledi. 
     
     KARABORSA BİLETLER ELDE KALDI 
     Derbi maça yoğun ilgi nedeniyle karaborsacılar yine işbaşına geçerken, taraftarların ilgi göstermemesi nedeniyle biletlerin çoğunun, satanların elinde kaldığı öğrenildi. 
     Taraftarın ilgi göstermediği karaborsacıların, biletleri kulübün sattığı fiyattan satmaya çalışması dikkati çekerken, bu konuda uygulama yapan polis, çok sayıda karaborsacıyı gözaltına aldı. 
     
     MEDYANIN İLGİSİ BÜYÜK 
     Fenerbahçe-Beşiktaş maçına medya mensupları da büyük ilgi gösterdi. 
     Karşılaşmayı izlemek için toplam 240 medya mensubunun akredite olduğu bildirilirken, 180 kişi basın tribününde, 60 kişi de sahada görev yaptı. 240 medya mensubu arasında bir de Japon gazeteci yer aldı. 
     
     DAUM, İLK KEZ BEŞİKTAŞ'A RAKİP OLDU 
     Fenerbahçe Teknik Direktörü Christoph Daum, daha önce 2 dönem görev yaptığı, lig ve kupa şampiyonlukları yaşadığı Beşiktaş'a ilk kez rakip oldu. 
     Alman teknik adam, Fenerbahçe'nin başında, Galatasaray maçının ardından ikinci kez derbi heyecanı yaşadı. 
     
</TEXT>
</DOC>
