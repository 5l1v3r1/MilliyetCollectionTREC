<DOC>
<DOCNO> 171138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sondun23.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Uday ile Kusay nasıl ölü ele geçirildi 
</HEADLINE>
<TEXT>

     Irak'taki koalisyon güçlerinin komutanı Amerikalı Korgeneral Ricardo Sanchez, Irak'ın devrik devlet başkanı Saddam Hüseyin'in ülke yönetiminde üst düzeyde yetkili oğulları Uday ile Kusay'ın Musul'da saklandıkları köşkte nasıl ölü ele geçirildiklerini anlattı. 
     Korgeneral Sanchez, Bağdat'ta bugün düzenlediği basın toplantısında, Musul'un dış semti Felah'taki üç katlı köşke dün düzenlenen baskının ayrıntılarını aktardı. 
     Operasyonda 4 Amerikalı askerin yaralandığını belirten Sanchez, Saddam'a bağlı üst düzey 4 yetkiliyi yakalamak için köşke yaklaşan Amerikan komandolarına içeriden ateş açıldığını bildirdi. 
     Uday ile Kusay dahil, ölü ele geçen 4 Iraklının bulunduğu köşke önce ''teslim ol'' çağrısı yapıldığını kaydeden Korgeneral, açılan ateşle 6 saatlik şiddetli çatışmanın başladığını söyledi. 
     Şiddetli çatışma sırasında köşke ''tedricen'' girildiğini belirten Korgeneral Sanchez, önce birinci katın ''güvenliğinin'' sağlandığını, Uday ile Kusay'ın saklandığı ikinci kata bunun ardından tam saldırı düzenlendiğini bildirdi. 
     Korgeneral, savunmanın çok şiddetli olması karşısında tank ve savaş helikopteri desteğinde köşkün bombalandığını belirtti. 
     Sanchez, tanınmayacak derecede yaralanan üst düzey 4 Iraklının cesetlerinden alınan diş örneklerinin, bunların Uday ile Kusay'a ait olduğunu teyit ettiğini söyledi. 
     
</TEXT>
</DOC>
