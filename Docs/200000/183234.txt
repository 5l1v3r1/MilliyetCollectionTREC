<DOC>
<DOCNO> 183234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sontur30.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da servis minibüsü kaza yaptı, 11 öğrenci yaralandı 
</HEADLINE>
<TEXT>

     Fatih Kocamustafapaşa Lisesi öğrencilerini taşıyan minibüsün bariyere çarparak yan yatması sonucu, şoför ile 11 öğrenci yaralandı. 
     Kocamustafapaşa Lisesi'nden aldığı 22 öğrenciyi evlerine götürmek üzere hareket eden Hasan Barman yönetimindeki 34 J 76 plakalı okul servisi, Topkapı ile Edirnekapı arasındaki Vatan Caddesi varyant üstünde, aşırı hız ve dikkatsizlik sonucu bariyere çarparak yan yattı. 
     Kaza sırasında minibüsün altında kalarak kolu kırılan şoför Barman ile çeşitli yerlerinden yaralanan öğrencilerden Nurgül Soylu, Gizem Aydın, Emine İnci, Semra Özden, Merve Bulut, Gizem Top, Deniz Can, Lütfi Enginar, Ferhat Yıldız, Onur Övüt ve İlknur Aydın, Haseki Eğitim ve Araştırma Hastanesi'ne kaldırıldı. 
     Olayın şokunu üzerlerinden atamadıkları görülen öğrencilerden Onur Övüt, her şeyin bir anda olup bittiğini belirterek, ''Ne olduğunu anlayamadım. Bir anda çığlık sesleri arasında kaldım. Çok korktuk'' dedi. 
     Kazayı duyunca hastaneye gelen Okul Müdürü Nahit Topbaş ve öğretmenlerinin nezaret ettiği 11 öğrenci, tedavilerinin ayakta yapılmasından sonra evlerine gitmek üzere taburcu edildiler. 
     Servis minibüsünün şoförü Hasan Barman'ın tedavisi ise aynı hastanede sürüyor. 
     
</TEXT>
</DOC>
