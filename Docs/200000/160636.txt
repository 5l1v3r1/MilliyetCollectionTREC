<DOC>
<DOCNO> 160636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/dunya/adun.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapmacık samimiyet 
</HEADLINE>
<TEXT>

Irak savaşının dargın liderlerini buluşturan Evian'daki G - 8 zirvesinde verilen dostluk ve birlik mesajlarına kimse inanmadı. Çünkü liderlerin vücut dili, kırgınlıkların giderilmediğini tüm çıplaklığıyla ortaya koyuyor 
     DIŞ HABERLER SERVİSİ 

     Fransa'nın kaplıcalarıyla ünlü Evian kentinde yapılan sanayileşmiş ülkeler G - 8 Zirvesi, ABD ve "eski" Avrupa arasında Irak savaşının yol açtığı yaraların tedavisi ve yeniden dostça ilişkiler kurulması için bir fırsat olarak gösterilmesine karşın liderlerin vücut dili "kırgınlıkların" h l yok olmadığını ortaya koydu. 
     Ev sahibi Fransa'nın cumhurbaşkanı Jacques Chirac, ABD Başkanı George W. Bush'u karşılarken yüzüne zoraki bir gülümseme kondurdu. Elini öylesine sıktı. 
     Chirac, öteki "şahin" İngiltere Başbakanı Tony Blair'i de benzer bir şekilde karşıladı. Chirac ve Blair'in eller buluşurken bakışlar kaçırıldı. Blair'in gergin yüz ifadesi, dostluk köprüsünün yeniden inşa edilmesinin hayli zaman alacağını gösterdi. 
     
     Sözler yetmedi 
     Serin rüzgarlar Bush - Blair ikilisinin Almanya Başbakanı Gerhard Schröder'le karşılaşmalarında da esti. Sırt sıvazlamaları ve ağızlardan zoraki dökülen birlik beraberlik sözleri ortalığı ısıtmaya yetmedi. Tüm bunlar da, İngiliz "The Times" gazetesinin zirveyi izleyen muhabirinin dikkatinden kaçmadı. 
     Chirac, yalnızca vücut diliyle değil, zirveye taşıdığı yeni fikirleriyle de taraflar arasındaki gerginliği somutlaştırdı. 
     
     Kitle imha silahları 
     Yeni tartışma kitle imha silahlarının yayılmasına karşı alınacak önlemler konusunda patlak verdi. Bush ve Blair'in kitle imha silahlarının teröristlerin eline geçmemesi için dünya deniz yollarının denetlenmesi yolundaki önerisi, Chirac tarafından soğuk karşılandı. Chirac, öneriyi incelenmeye değer bulmakla birlikte, bunun hangi hukuki otorite tarafından uygulanacağını sorguladı. Chirac çok kutuplu bir dünya analizi yaparak da tek söz sahibi olma iddiasındaki ABD'nin pozisyonunu reddetti. 
     
Omuza 'dostça' dokunuş      Chirac elini, konuğu Bush'un omzuna koymuş gazetecilere bir şeyler anlatıyor. Görüntüden çıkan mesaj klasik iki lider aralarındaki buzları eritti, eski samimi ve dostane ilişkilere dönüldü deniliyor. Ama Bush'un uzaklara kilitlenen bakışları ve ciddi yüz ifadesi, buluşmanın pek de keyif vermediğini gösteriyor. Fransa Cumhurbaşkanı'nın İngiltere Başbakanı Blair ile buluşmasında da benzer tablo çıktı. Blair, konuşmasını ilginç el hareketleriyle destekleyen Chirac'ı izlerken tıpkı Bush gibi uzaklara dalmış. Kim bilir belki de eski günleri düşünüyor. 
     
İran'a uyarı      G - 8 ülkeleri liderleri, Kuzey Kore ve İran'dan nükleer silah geliştirme programını sonlandırmalarını ve nükleer silahlar konusundaki zorunluluklara uymalarını istedi. Yayımlanan bildiride, "Kuzey Kore'den, görünür, doğrulanabilir ve geriye dönülmez şekilde nükleer silah programından vazgeçmesini ısrarla istiyoruz" denildi. İran'da nükleer programın ilerlemesine kayıtsız kalınmayacağı ve İran'ın Nükleer Silahların Yayılmasını Önleme Anlaşması çerçevesinde zorunlulukları yerine getirmesinin "önemli" olduğu da vurgulandı. 
     

</TEXT>
</DOC>
