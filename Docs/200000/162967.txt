<DOC>
<DOCNO> 162967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sonspo01.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen "Hakan Şükür ile ilgili söylediklerim abartıldı" 
</HEADLINE>
<TEXT>

     Beşiktaş'ın şampiyonluğunda büyük katkısı bulunan futbolcu Sergen Yalçın, Hakan Şükür ile ilgili yaptığı açıklamaların abartıldığını söyledi. 
     Sergen, özel bir dersanede öğrencilere imza dağıtırken, Hakan Şükür ile ilgili yaptığı açıklamaları da değerlendirdi. Sadece Hakan Şükür'le ilgili fikrini beyan ettiğini, bunu da bir futbolcu olarak yaptığını belirten Sergen, ''Bu, benim düşüncemdi. Ancak biraz abartıldı. Sonuçta ben bir futbolcuyum. Transfer konusunda kararı yönetim ve teknik heyet verir. Ben sadece Hakan'la daha iyi oynayabileceğimi söylemiştim'' dedi. 
     Bugüne kadar takıma yapılan takviyelerin tamamiyle yerinde olduğunu da vurgulayan Sergen, ''İyi transferler yapıldı. Alınan futbolcuların takıma çok yararlı olacaklarına inanıyorum'' diye konuştu. 
     Sergen, dersanedeki öğrenciler tarafından büyük ilgiyle karşılandı. 
     
</TEXT>
</DOC>
