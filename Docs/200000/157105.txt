<DOC>
<DOCNO> 157105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sonspo15.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Lakers elendi, Hido'lu Kings Mavericks'i yendi... 
</HEADLINE>
<TEXT>

     ABD Profesyonel Basketbol Ligi'nde NBA play-off konferans yarı finallerinde heyecan tüm hızıyla sürerken, Batı'da yarı finalin 6. maçında, evinde San Antonio Spurs'a 110-82 yenilen son 3 sezonun şampiyonu Los Angeles Lakers, lige erken veda etti. 
     Los Angeles Staples Center'da 19 bin seyirci önünde yapılan maçın ilk yarısını konuk ekip 54-50 önde kapadı. İkinci yarıda da etkinliğini sürdüren ve özellikle 4. periyottaki 32-13'lük ezici skor üstünlüğüyle farkı açan Spurs, maçtan 110-82 galip ayrılırken, rakibi önünde seride durumu 4-2 yaparak konferans finaline yükseldi. 
     Karşılaşmada sahanın yıldızı olan ve bu sezonun ''en değerli oyuncusu'' seçilen Spurs'dan Tim Duncan, 37 sayı, 16 ribaunt ve 4 asistlik performansıyla maça damgasını vurarak galibiyette başrolü oynadı. Konuk ekipte ayrıca Fransız oyun kurucu Tony Parker, 27 sayı ve 5 asist, Arjantinli oyun kurucu Emanuel Ginobili de 10 sayı, 5 ribaunt ve 4 asistle Duncan'a eşlik etti. 
     Evsahibi ekipte ise Shaquille O'Neal'ın 31 sayı, 10 ribaunt ve 4 blok, Kobe Bryant'ın 20 sayı ve 6 asist, Ukraynalı forvet Stanislav Medvedenko'nun da 12 sayı ve 4 ribauntluk performansları, farklı skorlu yenilgiyi engelleyemedi. 
     Rakibini önceki 2 sezonda konferans final ve yarı finalinde elemeyi başaran Lakers böylece, Phil Jackson yönetiminde play-off serilerinde üstüste 13 tur geçtikten sonra 14. rakibine elenirken, kariyerinde 9 lig şampiyonluğu bulunan antrenör Phil Jackson da üstüste 25 play-off serisi zaferinden sonra 26. rakip önünde yenilgiyi tattı. 
     Batı'daki diğer mücadelede de Sacramento Kings, Dallas Mavericks'i sahasında 115-109 yenerek, seride 3-3'lük eşitliği yakaladı. Bu eşleşmede 7. ve son maç, 18 Mayıs Pazar günü sabaha karşı Dallas'ta yapılacak. 
     Bu maçta ilk 5'te sahaya çıkan ve 30 dakika oyunda kalan Kings'den Hidayet Türkoğlu, 7 sayı, 3 savunma ribaundu ve 2 asistle oynadı. Türkoğlu, 2 sayılık atışlarda 4'de 2, 3 sayılık atışlarda da 2'de 1 isabet buldu. 
     Karşılaşmada evsahibi ekibi galibiyete taşıyan isimler olarak 24 sayı ve 10 ribauntla Sırp forvet Predrag Stojakoviç, 21'er sayıyla Bobby Jackson ve Sırp pivot Vlade Divaç, 20 sayı, 9 ribaunt ve 6 asistle Doug Christie ve 16 sayı ve 12 ribauntla da Jim Jackson oldu. 
     Konuk ekipte ise Nick Van Exel, 35 sayılık performansına karşın takımını yenilgiden kurtaramazken, Alman forvet Dirk Nowitzki, 21 sayı ve 12 ribaunt, Michael Finley, 21 sayı, 7 ribaunt ve 4 asist, Kanadalı oyun kurucu Steve Nash, 15 sayı ve 4 asist, Raif LaFrentz de 15 sayı ve 4 ribauntla oynadı. 
     Ligde Doğu Konferansı play-off yarı finalinde yarın sabaha karşı Philadelphia'da, Philadelphia 76'ers-Detroit Pistons 2-3 arasındaki 6. karşılaşma yapılacak. 
     
</TEXT>
</DOC>
