<DOC>
<DOCNO> 166686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sontur15.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gurbetçiye hırsız tuzağı Cipi, iki çocukla birlikte kaçırdılar 
</HEADLINE>
<TEXT>

     Tatil için Hollanda'dan İstanbul'a gelen ailenin aracına Küçükçekmece'de arkadan çarpan ve yaşanan kargaşada da içinde 2 çocuğun bulunduğu cipi çalan 3 kişi, daha sonra araç ile çocukları Bağcılar'da terk etti. 
     Tatillerini geçirmek üzere aileleriyle birlikte Hollanda'dan İstanbul'a gelen Hidayet Işık ve akrabası Vural Öztürk, Güneşli'ye gitmek amacıyla 54 JK-ZV plakalı cip ve 47-HG-RB plakalı otomobille yola çıktı. 
     Hidayet Işık'ın kullandığı 54 JK-ZV plakalı cipe, TEM Otoyolu Güneşli Köprüsü yakınlarında arkadan gelen ve içinde 3 kişi olan 34 HCR 67 plakalı otomobil çarptı. 
     Otomobilde bulunan 3 kişi ile Nuray ve Hidayet Işık çifti, hasara bakmak amacıyla araçlarından indi. 
     Yaşanan kargaşa sırasında otomobilde bulunan kişilerden biri, içinde 6 aylık Emre ve 5 yaşındaki Sedat'ın bulunduğu Işık çiftinin cipini çalıştırarak kaçmaya başladı. 
     Diğer 2 kişi de, Işık çifti ile yine olay yerinde duran akrabaları Vural Öztürk'ün ne olduğunu anlamaya çalıştıkları sırada kaza yaptıkları 34 HCR 67 plakalı otomobile binerek uzaklaştı. 
     Öztürk'ün kullandığı 47-HG-RB plakalı BMW marka otomobille çalınan ciplerini izlemeye çalışan Hidayet Işık, hırsızların araçla ters yöne girmeleri üzerine başarılı olamayınca durumu polise bildirdi. 
     Bunun üzerine çevrede yaklaşık yarım saat çalınan cip ve içindeki çocuklara ulaşmak amacıyla uygulama yapan polis, hırsızların izine rastlayamadı. 
     
     AİLENİN KAVUŞMA SEVİNCİ... 
     Bu sırada Bağcılar TEM Bağlantı Yolu'nda terk edilmiş bir cip ve içinde 2 çocuk olduğunu gören vatandaşlar, durumu polise bildirdi. 
     Olay yerine Işık çiftinin akrabası Vural Öztürk ile gelen polislerce yapılan incelemelerde, cipin Hidayet Işık'a ait olduğu, çocukların da Emre ve Sedat olduğu belirlendi. 
     Parmak izi incelemesi için araç olay yerinde muhafaza altına alınırken, çocuklar da polis aracıyla anne ve babasına teslim edilmek üzere Halkalı Şehit Ahmet Zehir Polis Merkezi'ne götürüldü. 
     Polis merkezine gelen Nuray ve Hidayet Işık çifti, kendilerine teslim edilen çocuklarına sarılarak sevinç gözyaşları döktüler. 
     Kaçan 3 hırsızın yakalanması amacıyla polisin başlattığı uygulamalar sürüyor. 
     
</TEXT>
</DOC>
