<DOC>
<DOCNO> 193624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/ekonomi/aeko.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beklenen istifa geldi 
</HEADLINE>
<TEXT>

   BDDK Başkanı Engin Akçakoca görevinden istifa etti. Akçakoca halefi Zekeriya Temizel gibi 6 yıllık görev süresini tamamlayamadan ayrılan ikinci başkan oldu 
      
   İki haftadır bekleniyordu 
   Bankacılık Düzenleme ve Denetleme Kurulu BDDK Başkanı Engin Akçakoca, istifa dilekçesini dün makamında ziyaret ettiği Başbakan Yardımcısı Abdüllatif Şener'e sundu. İki haftadır beklenen istifasını dün veren Akçakoca, yaptığı yazılı açıklamada da BDDK'nın yaptığı işleri Türkiye'nin aydınlık geleceği için çok önemli adımlar olarak nitelendirdi. Akçakoca "Dileğim, BDDK'nın varlığına ve bağımsızlığına sahip çıkmaya devam edilmesidir" dedi. 
   
   BDDK'nın başına Derviş getirdi 
   Bankacılıktaki kariyerine İş Bankası'nda müfettiş yardımcısı olarak 1974'te başlayan Akçakoca, BDDK Başkanlığı'na 17 Mart 2001'de ekonomiden sorumlu Devlet Bakanı Kemal Derviş tarafından getirilmişti. Akçakoca, BDDK başkanlığından önce Bank Kapital ve Demirbank'ta Genel Müdür ve Yönetim Kurulu Başkanı, Ulusal Bank da ise Genel Müdür Vekili ve Yönetim kurulu üyesi olarak görev yapmıştı. 
   
   10 bankaya el koydu 
   Akçakoca'nın, BDDK başkanı olduğu dönemde toplam 10 bankaya daha el konularak Tasarruf Mevduatı Sigorta Fonu kapsamına alındı. Akçakoca döneminde sırasıyla EGS Bank, Kentbank, Bayındırbank, Tarişbank, Sitebank, Okanbank, Atlasbank, Toprakbank, Pamukbank ve son olarak da İmar Bankası Fon yönetimine alındı. 
   
   Çukurova anlaşmasıyla eleştirildi 
   BDDK, 3 Şubat 2003'te Pamukbank'ı batıran Karamehmet'in üç yılı anapara ödemesiz, 15 yılda 6.2 milyar dolar ödeyip kurtulmasına karar verdi. Kurtarma planının açıklandığı gün BDDK Başkanı Akçakoca Pamukbank'ın devletin sırtına yıktığı yükün en az 2.5 milyar dolar olduğunu açıkladı. Akçakoca, "Kurtarma planının en iyi şekilde işlemesi halinde bile, devletin üstlendiği riskin 2.5 milyar dolar olduğunu" söyledi. 
   Öte yandan Akçakoca en büyük eleştiriyi İmar Bankası'ndan aldı. Başbakan Erdoğan'ın da çifte kaydın neden daha önce tespit edilemediğini sorduğu Akçakoca, her fırsatta BDDK'yı savundu. Hatta BDDK da 'İmar Bankası olayı' adıyla çıkarttığı raporda, Uzanlar'ın çifte kaydı nasıl kullandığını şemalarla gösterdi. 
   
   Son anlaşması Sabah'ın borcunu 15 yıla yaymak oldu 
   Engin Akçakoca, BDDK Başkanlığı'ndan istifa etmeden önce son protokolü Etibank'ın eski sahibi Dinç Bilgin ile hazırladı. BDDK eski Başkanı Zekeriya Temizel döneminden bu yana süren müzakere görüşmelerinde son aşamaya gelindiği öğrenilirken Akçakoca'nın grupla 860 milyon dolarlık ödenmeyi 15 yıl vadeye yayan protokol hazırladığı ancak protokole henüz imza atılmadığı belirtiliyor. 
   Protokolün mantığı ise, 'Sabah Grubu da SSK ve vergi barışlarından yararlanarak, borçlarını öder hale gelsin' diye açıklanıyor. 
   
   İstifa için İmar'ı bekledi 
   İstifa zamanlamanızın bir anlamı var mı    İstifa meselesini defalarca düşündüm. Hatta kimi zaman bu yönde açıklamalarım oldu. Ancak yapılacak işler vardı. Bunları tamamlamak gerekiyordu. İmar Bankası'yla ilgili tedbirler de alınınca işler tamamlandı. 
   Hakkınızda soruşturma yapılmasına yönelik müfettiş tespitleri bulunduğu doğru mu    Yok böyle bir şey. Biz doğru olanı yaptık. 
   
   Soru önergeleri kasıtlı 
   Meclis Yolsuzluk Komisyonu'nun iddiaları ve yürüyen bazı soruşturmalar istifanızda etkili oldu mu    Anlaşılan o ki bir süre daha Ankara'ya gelmeye devam edeceğiz. Bize çok söylendi. BDDK'da inceleme yapan müfettişlerin yapacağı bir şey yok. Müfettişler Meclis komisyonunun önerisi üzerine BDDK'da incelemeler yapıyor. 
   
   Anlaşılan istifanızda hükümetin dolayısıyla da Meclis'in tavrı belirleyici oldu.    Meclis'te ne olup bittiğine bakmak lazım. Bakış açısını değerlendirmek lazım. Bize geçen dönemin iktidar milletvekillerinden gelen soru sayısı ile mevcut iktidar milletvekillerinden gelen soru sayısı arasındaki fark dikkat çekicidir. Bunu doğru anlamak lazım. 
   
   Bir hafta önce istifa etti 
   Akçakoca'nın bir hafta önce Başbakan Yardımcısı Abdüllatif Şener'le görüşerek BDDK Başkanlığı'ndan ayrılmak istediğini bildirdiği öğrenildi. Şener'in isteği üzerine Akçakoca istifasını dün resmileştirmeyi tercih etti. İstifa süreci daha önceden hazırlandığı için Akçakoca ve Şener her adımda rahat görüntü verdiler. Basın toplantısında Şener ve Akçakoca'nın şakalaşmaları bu rahatlıktan kaynaklandı. 
   
   'Ankara'ya gelmeye devam edeceğim'    AHMET ERHAN ÇELİK Ankara 
   BDDK başkanlığından istifa eden Engin Akçakoca, hakkındaki soruşturmalar nedeniyle Ankara'ya sık sık gelmek zorunda kalacağını söyledi. Akçakoca istifasının gerekçesini anlatırken, adres olarak Meclis'in Yolsuzlukları Araştırma Komisyonu'nu gösterdi. "Meclis'te ne olup bitiyor buna bakmak lazım. Bakış açısı önemli" diyen Akçakoca, hükümetin BDDK'ya sahip çıkmadığı mesajını verdi. İstifası için "hayırlı olsun" demekle yetinen Akçakoca, Milliyet'in sorularını yanıtladı 
   
      Şener Kısmet bugüneymiş    ANKARA Milliyet 
   Başbakan Yardımcısı Abdüllatif Şener, BDDK Başkanı Akçakoca ile istifasını sunmasının ardından birlikte basının karşısına çıktı. "BDDK ile ve o kurumun Başkanı Engin Akçakoca ile çok uyumlu bir çalışma dönemi geçirdik" diyen Şener, uyumlu çalışmanın hukuki çerçeve tarafından belirlendiğini belirtti. 
   Şener, hükümet değişikliğinden bir süre sonra Akçakoca'nın görevi bırakma niyetlerini ifade ettiğini de belirterek, "O konjonktürde göreve devam etmelerini biz talep etmiştik. Daha sonraki süreçte de gerek bana, gerek Sayın Başbakan'a bırakma düşüncelerini birkaç kere ifade etmişlerdi. Fakat o arada o olmadı. Araya birtakım yeni dönemler girdi. Bu dönem sonrasında da çalışmaları tamamlayıp bırakmayı düşündüğünü kendisi zaten ifade etmişlerdi. Kısmet bugüneymiş" diye konuştu. 
   Akçakoca da istifasının daha önce de gündeme geldiğini belirterek, "Birtakım işleri bitirmeyi hedefliyorduk. O işleri de yaptıktan sonra istifa gündeme geldi. Bu aşamada başka bir kan ile kurumun gitmesinin, bu kurumun gelecekteki durumuna daha olumlu katkıları olacağını düşünüyorum" dedi. 
   Akçakoca, bundan sonraki görevi, herhangi bir sermaye grubuna geçip geçmeyeceği yönündeki sorular üzerine de bundan sonrası için henüz bir şey düşünmediğini ifade etti. 
   Akçakoca, istifasını açıklamasının ardından, Başbakanlık'tan Şener tarafından uğurlandı. Başbakanlık'ın önünde, makam aracı ile özel bir araç aynı anda beklerken, Akçakoca, bordo renk Wolkwagen Passat marka özel araca binerek Başbakanlık'tan ayrıldı. 
   
   'Şık'lık tartışması    Başbakan Recep Tayyip Erdoğan, Akçakoca'nın istifası ile ilgili haberleri gazetelerden okuduğunu kaydetti. Erdoğan, Akçakoca'nın bir sıkıntısı olması durumunda bunu ilgili bakana aktarması gerektiğini vurgulayarak, "Bunlar şık değil. Ne ben, ne de Başbakan yardımcısından kendisine bir baskı söz konusu değil. Siz gazetecisiniz kimlerin baskı yaptığını değerlendirebilirsiniz" dedi. Akçakoca da Erdoğan'a cevap verirken 'Neyin şık olduğunu tarih gösterir' dedi. 
   
      
   
   
</TEXT>
</DOC>
