<DOC>
<DOCNO> 194466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/guncel/gun01.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Spassi çoraplarıyla piyasaya açıldılar 
</HEADLINE>
<TEXT>

   Spastik çocuklar tarafından üretilen 2 bin 400 çift çorap reyonlarda yerini alıyor. Spassi marka çorapların geliri de kendilerine kalıyor 
      PINAR AKTAŞ İstanbul 
   
   Türkiye Spastik Çocuklar Vakfı'na bağlı Erol Sabancı Spastik Çocuklar Merkezi'nde bir atölye, 24 saat boyunca durmadan çalışıyor. Spastik çocuklar, bu atölyede her gün 2 bin 400 çift çorap üretiyor. Geliri spastik çocuklara kalan "Spassi" marka çoraplar, bugünlerde 550 bin - 3.5 milyon lira arasında değişen fiyatlarıyla Carrefour, Real gibi hipermarketlerin reyonlarını süslüyor. Onların şimdiki hedefi daha büyük. Ürettikleri çorapları, daha da büyük alanlarda sergilemek istiyorlar ve "Özgürüm, yaşıyorum, üretiyorum. Yeter ki bana şans verin" diyorlar. Galatasaray Rotary Kulübü'nün katkılarıyla kurulan ve vakfın iktisadi işletmesi olarak çalışan 2420. Bölge Rotary Özürlüler İş Atölyesi, 2001'den beri faaliyet halinde. Atölyede üçü tam zamanlı özürlü işçi çalışıyor. Vakıf bünyesinden ise dönüşümlü olarak üç spastik genç de yarı zamanlı olarak çorap yapıyor. Çoraplar, makineler tarafından üretiliyor. Spastik gençler ise, bunların çorap burun dikişlerini, eşleme ve etiket takma işlemlerini yapıyor. 
   
   
   
   
</TEXT>
</DOC>
