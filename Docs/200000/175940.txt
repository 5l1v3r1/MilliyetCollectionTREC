<DOC>
<DOCNO> 175940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/soneko33.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD Başkanı Irak'ta görev varse mutkala asker gönderilmeli 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Ali Bayramoğlu, Irak'ın bölünmezliği, yeniden yapılanması konusunda Türk askerine düşecek yönlendirici, idare edici ve lider konumunda bir görev varsa, mutlaka asker gönderilmesi gerektiğini söyledi. 
     Bayramoğlu, Konya Vali Vekili İsmail Atasoy Rıfat Ata'yı ziyareti sırasında gazetecilerin gündeme ilişkin sorularını yanıtladı. Geçmişte savaş sırasında Irak'a asker gönderilmesine ilişkin tezkereye şiddetle karşı çıktıklarını ve bu yönde kamuoyu oluşturduklarını belirten Bayramoğlu, fakat bugün gelinen noktada Irak'a asker göndermenin geçmişteki durumdan çok farklı algılanması gerektiğini söyledi. 
     Mevcut durumun çok iyi tahlil edilmesinin zorunlu olduğunu dile getiren Bayramoğlu, hem Kuzey Irak, hem Irak'ın bölünmezliği ve yeniden yapılanması konusunda Türk askerine düşecek yönlendirici idare edici ve lider konumunda bir görev varsa, mutlaka asker göndermek gerektiğini ifade eden Bayramoğlu, ''Ama ABD'li askerler 9 ay oldu çok çektiler, yoruldular. Onlar gitsin yerine sokakta gezen insanlara gerek var düşüncesiyle bir asker göndermeye hiçbir şekilde sıcak bakmayız'' dedi. 
     Bayramoğlu, bu konuda iktidarın gerekli yerlerle, gerekli görüş alışverişlerinde bulunduğunu belirterek, ''Önümüzdeki dönemde asker gönderme hakkında gerekçelerin kamuoyuna açıklanmasının ardından MÜSİAD olarak net tavrımızı ortaya koyabiliriz. Bugün düdüğün elimizde olduğu, yönlendirmenin elimizde olduğu, etki ve yetkinin elimizde olduğu bir sistem içerisinde sadece asker değil, komutan da göndermek suretiyle Irak'ın yapılandırmasında etkili bir Türkiye elzemdir'' diye konuştu. 
     Ekonomide genel havanın iyiye gitmesi ve moralin yüksek olmasının kendilerini sevindirdiğini dile getiren Bayramoğlu, fakat iş alemi olarak daha henüz ekonomik gelişmeyi net bir şekilde hissedemediklerini söyledi. 
     İyi gelişmelerin sadece rakamsal olarak, istatistiğe dayalı olması halinde bunun reel ekonomiye fazla yansımayacağını ifade eden Bayramoğlu, şöyle konuştu 
     ''Yaz dönemi bittikten sonra, sonbaharda gerçek manada ekonominin hangi raya oturacağı net bir şekilde ortaya çıkacaktır. Moral ve motivasyon iyi. İktidarın kamuoyu nezdinde iyi algılanması hala devam ediyor. İnşallah bu reel ekonomiye de olumlu yönde yansır. Fakat Türkiye'de enflasyonun eksiye düşmesi bir ekonomik istatistik olarak değerlendirilebilir. Enflasyonun eksiye inmesi kalıcı olursa, bir mana ifade eder. Eksiden sonra artı yapılacak bir enflasyon Türkiye'ye fazla bir şey sağlamaz. Ekonomide düzgünlük önemli. Turizm, tarım ve madenciliğe dayalı sektörler kan ağlıyor. 25 ay önceki kur politikası ile tahsilat yapıyorlar. 25 ay sonra yüzde 80 maliyet artışı, TL ile imalat yapıyor. Bunu dengeleme şansı yok.'' Irak'a asker gönderilmesinin Türk ekonomisine olumlu ya da olumsuz bir etkisinin olacağını zannetmediğini dile getiren Bayramoğlu, ''ABD'den gelecek kredi ve kaynağın borç geri ödemesine gitmesinin bir manası yok. Reel ekonomiye kaynak ve yatırım olarak gelirse bir katkıdan söz edilebilir'' dedi. 
     
</TEXT>
</DOC>
