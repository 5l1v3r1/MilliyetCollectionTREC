<DOC>
<DOCNO> 170235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/soneko38.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar Merkez Bankası'nın müdahalesi ile yükseldi... 
</HEADLINE>
<TEXT>

     Haftanın son işlem gününe gerilemeyle başlayan dolar, Merkez Bankası'nın alım yönündeki müdahalesinin ardından 1 milyon 400 bin lira sınırına yükseldi. 
     Kapalıçarşı'da dün 1 milyon 382 bin liradan kapanan dolar, güne 1 milyon 377 bin liradan başladı. Dolar, sabah saatlerinde bankalararası piyasada da 1 milyon 370 binli seviyelere indi. 
     Dolar, Merkez Bankası'nın, dövizdeki aşırı oynaklığı engellemek üzere, döviz piyasasına doğrudan ''alım'' yönünde müdahalesiyle birlikte yükselişe geçti. Bankalararası piyasada satışta 1 milyon 400 bin liranın üzerini gören dolar, daha sonra bir miktar gevşedi. 
     Kapalıçarşı'da doların satış fiyatı piyasa kapanışında düne göre 15 bin lira artışla 1 milyon 397 bin lira olarak belirlendi. 
     Merkez Bankası da doların bugünkü efektif kurunu alışta 1 milyon 388 bin 598 lira, satışta ise 1 milyon 398 bin 367 lira olarak açıkladı. 
     Böylece dolar, Merkez Bankası'nın dünkü kurlarına göre, alışta 11 bin 6 lira, satışta ise 11 bin 617 lira yükseldi. 
     Serbest piyasada dün 1 milyon 548 bin liradan kapanan Euro'nun kapanış fiyatı da 1 milyon 562 bin liraya çıktı. 
     
     BORSA YÜKSELDİ 
     İstanbul Menkul Kıymetler Borsası İMKB Ulusal 100 endeksi, bugün yüzde 0.98 oranında yükseldi. 
     1. seansta 13.11 puan kayıp yaşayan endeks, 2. seansta ise 118.50 puan arttı. 10,856.85 puandan kapanan endeksin günlük kazancı 105.39 puan olarak belirlendi. 
     Hisse senetleri piyasasında günlük işlem hacmi 301 trilyon 876 milyar 563 milyon lira oldu. 
     
     FAİZDE GERİLEME 
     İMKB Tahvil ve Bono Piyasası Kesin Alım Satım Pazarı'nda işlem gören 18 Ağustos 2004 vadeli bugün valörlü tahvilin bileşik getirisi 0.33 puan düştü. 
     Bu kağıdın aynı gün valörlü işlemlerinin basit getirisi yüzde 47.63, bileşik getirisi yüzde 46.78'den kapandı. Dünkü piyasa kapanışında bu kağıdın basit getirisi yüzde 48.00, bileşik getirisi yüzde 47.11 olmuştu. 
     İMKB Tahvil ve Bono Piyasası Repo Pazarı'nda, üç günlük faiz de ortalama yüzde 34.99 olarak belirlendi. 
     
</TEXT>
</DOC>
