<DOC>
<DOCNO> 152517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/yasam/yas03.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk şoförün ecel terleri 
</HEADLINE>
<TEXT>

Almanya'da Adapazarlı Mehmet Kesicioğlu'nun kullandığı, içinde 16 yolcu bulunan koca bir otobüsü kaçıran silahlı saldırgan, kansız bir baskınla ele geçirildi 
     DIŞ HABERLER SERVİSİ 

     Almanya'nın Bremen kentinde, şoförü Türk olan ve aralarında çocukların da bulunduğu 16 yolcu taşıyan bir belediye otobüsü kaçırıldı. 
     Yedi saat süren otobüs kaçırma olayı, kimliği açıklanmayan, 25 yaşlarındaki 'Güney Avrupalıya benzeyen' saldırganın, TSİ 10.00 civarında bindiği kırmızı - beyaz renkli otobüsün şoförü Adapazarlı Mehmet Kesicioğlu'nu silahla tehdit etmesiyle başladı. Onlarca polis otosuyla ambulansların da katıldığı 150 kilometrelik takipten sonra saldırgan, 'suni trafik sıkışıklığı yaratılarak' otobüsün durdurulması üzerine polisle pazarlığa başladı. 
     
     Havaya ateş etti 
     Önce 10 yolcuyu bırakan saldırgan, otobüsün kapısını açık tutarak yürüttüğü pazarlık sırasında cep telefonu, yiyecek içecek ve ikinci bir şoför daha isterken, Bremen Belediye Başkanı Henning Scherf ile de görüşme talep etti. 
     'Ruhen dengesiz' göründüğünü söyledikleri adamın isteklerinin de 'akıl karıştırıcı' olduğunu belirten Alman polisi, pazarlık sürerken otobüse baskın düzenledi. 
     Özel operasyon timlerince kan dökülmeden sona erdirilen baskında saldırganın havaya bir el ateş ettiği, ancak kimsenin yaralanmadığı ifade edildi. 
     


YAŞAM 




















</TEXT>
</DOC>
