<DOC>
<DOCNO> 179311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sondun03.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka soydurmak için göğsüne bomba bağlandı ve... 
</HEADLINE>
<TEXT>

     ABD'nin Pennsylvania eyaletinde, banka soydurmak için göğsüne bomba bağlanan bir pizza dağıtıcısı, patlayıcının infilak etmesi sonucu öldü. 
     Olay, Erie kentinde dün meydana geldi. 46 yaşındaki pizza dağıtıcısı Brian Douglas Wells'in patlama öncesi görüntüleri, WJET televizyon kanalı tarafından yayımlandı. Görüntülerde, Wells'in polisi ikna etmeye çalıştığı, ancak anlayışsızlıkla karşılandığı, bir polis aracının önünde ellerine kelepçe vurulduğu gözleniyor. ''Bana saatli bomba bağladılar. Yalan söylemiyorum. Patlamaya çok az kaldı. Neden bana inanmıyorsunuz. Bana yardım edin'' diye bağırdığı gözleniyor. 
     Polis yetkilileri, Wells'in, ''boynumdan, giysimin altına bir bomba astılar'' dediğini ve patlama öncesinde bomba uzmanlarının beklemekte olduklarını belirttiler. Patlamada başka ölen veya yaralanan olmadı. 
     Komşularının, ''müzik dinleyen, evinde kedi besleyen, güvenilir bir kişi'' olarak tarif ettikleri Wells'in bir pizza siparişi üzerine kentten uzak, kırsal bir bölgeye gittiği, aradan bir saat geçtikten sonra, soygun için PNC Bank şubesine geldiği bildirildi. Burada ''üzerimde bomba var, paraları verin'' yazılı bir notu veren Wells, bir miktar para aldıktan sonra çıktı ve bunları aracına yerleştirdi. Ancak dışarıda polis tarafından sarıldı ve kelepçelendi. 
     
</TEXT>
</DOC>
