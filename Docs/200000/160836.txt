<DOC>
<DOCNO> 160836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sonspo24.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de ''arkamdan ağlayacaklar'' diyen başkana tepki var 
</HEADLINE>
<TEXT>

     Fenerbahçe camiasından, başkan Aziz Yıldırım'ın, Şubat 2004'te görevi bırakacağı ve ''Arkamdan yalvaracaklar. Borçları gelen öder'' dediği şeklinde bugünkü gazetelerde yer alan sözlerine olumsuz tepkiler gelirken, yönetimin Daum konusundaki kararı ise genelde olumlu tepki aldı. 
     Fenerbahçe Kulübü eski yöneticisi Şadan Kalkavan, yönetim kurulunun Daum kararını saygı ile karşıladığını belirterek, ''Kariyeri belli, Türk futbolunu tanıyor. Taraftarı ateşleyecek yapıya sahip. İlk 5 maçta 15 puan yerine 9 puan alırsa, kötü tarafları medyada ve tribünlerde gündeme gelir. İlk 5 maçı alırsak, başkan da verdiği sözü yerine getirip takıma karışmazsa -ben sanmıyorum- inşallah bizi başarıya götürür'' diye konuştu. 
     Kalkavan, Başkan Yıldırım'ın görevi bırakması durumunda kulübün başkansız ve yönetimsiz kalmayacağını vurgulayarak, şunları söyledi 
     ''Başkan şubatta bırakacağını söylüyor, ama onun 'Allah bir' dediğinden başka sözüne inancım yok. Kulübü büyük borçlar altında bırakıp gitmek isterse, genel kurul onu ibra etmez. Ortega'ya 23 milyon dolar, Washington'a 9 milyon dolar vereceksin.. Burası babanın çiftliği mi O borcu kendin ödersin. Fenerbahçe'yi ipotek altına almaya kimsenin hakkı yok. Başkan dürüst olsun.'' 
     
     BAYÜLKEN ''YÖNETİM İNŞALLAH AKILLANMIŞTIR'' 

     Kadıköy Grubu Başkanı Kazım Bayülken, Daum'un takım için iyi olması temennisinde bulunarak, ''Yanlışlar, antrenörden ziyade yönetimden geliyor. İnşallah akıllanmışlardır. Umarım yönetim 5 yılda yaptıklarının tamamen tersini yapar'' dedi. 
     Başkan Yıldırım'ın yine sinirli hareket edip, söylenmemesi gereken şeyler söylediğini dile getiren Bayülken, ''Bu şartlarda arkasından ağlayacaklar tabii ki var. İyiydi de bıraktı gitti diye değil. 'Borcu gelen ödesin, muhafelet yapacağım' diyor. 100. yıl yaklaşıyor. Kimler geldi, kimler geçti. Lefter ağlıyor bugün. Başkan gidiyor diye mi ağlıyor acaba İnşallah başkan söylediklerini yapmaz'' diye konuştu. 
     
     DİĞER GÖRÜŞLER 

     1907 Fenerbahçe Derneği Başkanı Necdet Ersoy 
     ''Beni Daum'un alınması değil, alınma şekli ilgilendiriyor. Fenerbahçe Kulübü, prensipleri olan ciddi bir kulüptür. Bir açıklama yaparsan, ona göre hareket etmelisin. Yönetimin davranışıyla hayal kırıklığına uğradım. Atilla Paşa ilkeli davranmıştır.'' Fenerbahçe Birleşik Grup Derneği Başkanvekili Ali Gürel 
     ''Daum'un, kokain davası başta olmak üzere tüm sorunlarından arınarak, Fenerbahçe'de rahat bir çalışma ortamı bulabileceğini sanmıyorum. Yaptığı görüşmelerde, Aziz Yıldırım'ın takım tertibine doğrudan müdahalesini peşinen kabullenmekle, zaten dizginleri Yıldırım'ın eline bırakmış demektir. Fenerbahçe'de, Yıldırım'ın yöneteceği teknik direktör değil, masaya yumruğunu vuracak, işine başkan dahil hiç kimseyi karıştırmayacak teknik direktör başarılı olur. Sayın Kıyat'ın istifası etik açıdan doğrudur. 
     Aziz Yıldırım'ın 'Gitme diye bana yalvaracaklar' şeklindeki sözleri, Fenerbahçe başkanına yakışmaz. Bugüne kadar stat dışında hiçbir başarısı olmayan, Fenerbahçe'ye tarihinin en başarısız sonuçlarını yaşatan Yıldırım, dünya yıldızlarını dahi transfer etse, taraftar kendisini asla efsane başkan yapmayacaktır. Ayrıca 2001 yılında başkanın arkasından 'Bırakma' diye merasim düzenleyenlerin, gerçek Fenerbahçe taraftarı değil, başkanın paralı askerleri olduğunu gayet iyi biliyoruz. Bence Yıldırım bırakmak için şubat ayını bile beklememeli.'' Fenerbahçe Altyapı Derneği Başkanı Dişli 
     ''Daum, kariyeri tartışılacak bir hoca değil. Fenerbahçe camiası Alman hocaya sahip çıkmalı. Zaman muhalefet zamanı değil. Şubat ayına kadar yönetime ve teknik heyete destek verilmesi lazım.'' Şenes Erzik UEFA Asbaşkanı-Fenerbahçe Kongre Üyesi 
     ''Daum konusunda görüş bildirmek istemiyorum. Benim başka görevlerim var. Başkan Yıldırım, Daum'u getirirken, bana danışmadı.'' 
     
</TEXT>
</DOC>
