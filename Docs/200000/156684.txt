<DOC>
<DOCNO> 156684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sontur08.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer, görevde 3. yılını dolduruyor... 
</HEADLINE>
<TEXT>

     Cumhurbaşkanı Ahmet Necdet Sezer, 16 Mayıs Cuma günü görevinde 3. yılını dolduracak. 
     Anayasa Mahkemesi Başkanlığı görevini yürütürken, dönemin TBMM'de temsil edilen partilerinin liderlerinin mutabakatıyla Cumhurbaşkanı adayı gösterilen Sezer, 5 Mayıs 2000'de TBMM'de yapılan 3. tur oylamada 330 oy alarak, Türkiye Cumhuriyeti'nin 10. Cumhurbaşkanı seçildi. 
     Anayasa gereği 7 yıl görev yapacak olan Sezer, 16 Mayıs 2000 tarihinde görevi 9. Cumhurbaşkanı Süleyman Demirel'den devraldı. 
     Ahmet Necdet Sezer, 16 Mayıs 2000'den 8 Mayıs 2003 tarihine kadar, 32 kanun hükmünde kararnamenin KHK 25'ini, çeşitli konulara ilişkin 4 bin 667 Bakanlar Kurulu kararının 4 bin 659'unu, kamu görevlerine atamalara ilişkin 151 Bakanlar Kurulu kararının 145'ini, 822 vekalet tezkeresinin tamamını, 2 bin 673 ortak kararnamenin 2 bin 295'ini onayladı. 
     Sezer, aynı dönemde, Cumhurbaşkanlığı'na sunulan 289 yasanın 273'ünü yayımlanmak üzere Başbakanlığa gönderirken 16 yasa, 7 KHK, 8 Bakanlar Kurulu kararı ve 308 ortak kararnameyi iade etti. 
     Sezer, bu sürede ayrıca, 49 üniversitenin rektörünü atadı, Anayasa Mahkemesi'ne 5, Hakimler ve Savcılar Yüksek Kurulu'na 10, Danıştay'a 8 ve Askeri Yüksek İdare Mahkemesi'ne 13 üye seçti. 
     Yargıtay Cumhuriyet Başsavcılığı ile ilgili de 3 atama yapan Cumhurbaşkanı Sezer, 174 mahkumu affetti. 
     
</TEXT>
</DOC>
