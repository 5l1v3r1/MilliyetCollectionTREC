<DOC>
<DOCNO> 191687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/dunya/adun.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞOK VE DEHŞET 43 ölü, 224 yaralı 
</HEADLINE>
<TEXT>

   Irak'ta direnişçiler Ramazan saldırısı başlattı. Bağdat, Ramazan'ın ilk günü, biri Kızılhaç merkezine olmak üzere beş bombalı intihar saldırısıyla kana bulandı 
      DIŞ HABERLER SERVİSİ 

   
   Irak'ın başkenti Bağdat, Ramazan ayının ilk gününün sabahı, 5 ayrı bombalı intihar saldırıyla sarsıldı. ABD Savunma Bakan Yardımcısı Paul Wolfowitz'in kaldığı El Reşid Oteli'ne önceki gün düzenlenen saldırının ardından, dün bir saat içinde Uluslararası Kızılhaç Örgütü'nün merkezini ve dört polis karakolunu bomba yüklü araçlarla vuran saldırılarda, biri Amerikan askeri olmak üzere toplam 43 kişi hayatını kaybetti, 224 kişi yaralandı. 
   Iraklı din adamları, Ramazan'ın Iraklılar için "cihad ayı" olacağı, "Ramazan cihadı"nın, Wolfowitz'in kaldığı otele yönelik saldırıyla başladığı uyarısında bulundu. Bağdat'taki Ebu Hanife Camii'nin İmamı Şeyh Abdül Celil İbrahim, İngiliz The Daily Telegraph gazetesine, "Ramazan cihad ayıdır, biz de Müslümanız. Ramazan boyunca sadece Saddam yanlıları değil, dini duyguları kuvvetli tüm Iraklılar cihada katılacak" dedi. 
   Saddam'ın devrilmesinden bu yana Bağdat'ta meydana gelen en şiddetli saldırıların ilki, dün sabah yerel saatle 08 30'da, Kızılhaç Örgütü'nün merkezinin önünde, bir intihar eylemcisinin patlayıcı yüklü ambulansı, güvenlik bariyerlerine çarptırıp havaya uçurmasıyla meydana geldi. 
   İkisi Iraklı Kızılhaç çalışanı olmak üzere 12 kişinin öldüğü bu saldırının ardından, bir saat içinde Bağdat'ın kuzeydoğusundaki Eş Şaab, güneyindeki Ed Dura, güneybatısındaki Baya ve batısındaki Hadra bölgelerinde, 4 polis karakoluna düzenlenen saldırılarda, biri Amerikan askeri olmak üzere 27 kişi öldü. ABD askerinin öldüğü Baya'daki saldırıda altı Amerikan askeri de yaralandı. Beşinci bir saldırı ise, şüphe çeken intihar eylemcisini vuran Irak polisince engellendi. Bu kişinin üzerinden Suriye pasaportu çıkması, Irak'a sızdıkları belirtilen "yabancı savaşçılar" konusunu tekrar gündeme getirdi. 
   Saldırılarda 159'u sivil, 65'i polis olmak üzere 224 kişinin yaralandığı açıklandı. 
   
   
   3 ABD askeri pusuda öldü 
   Bağdat'ta önceki gece Amerikan askerlerine düzenlenen saldırılarda da, 3 ABD askeri öldü, 4'ü de yaralandı. 1. Zırhlı Tümeni'ne bağlı iki asker, kentte devriye gezerken yol kenarındaki bir bombanın patlamasıyla hayatını kaybetti, iki asker de yaralandı. Bağdat'ın batısındaki Ebu Garib bölgesinde de askeri polise düzenlenen havan toplu saldırıda, bir asker öldü, ikisi de yaralandı. 
   
   
   Bağdat kan gölü 
   Bir intihar eylemcisinin bomba yüklü ambulansla saldırdığı Bağdat'taki Uluslararası Kızılhaç merkezinde yaralanan bir Iraklı hastaneye kaldırılıyor. Kızılhaç merkezi patlamadan sonra cehenneme döndü. Bölgeye gelen Amerikan askerleri durum karşısında çaresiz kaldılar. 
   
   
   
</TEXT>
</DOC>
