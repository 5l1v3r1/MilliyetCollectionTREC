<DOC>
<DOCNO> 184181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sontur26.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sincan'a Mahmud Esad Coşan parkı açılıyor 
</HEADLINE>
<TEXT>

     -Sincan Belediyesi tarafından yapılan ve Nakşibendi şeyhi ''Prof. Dr. Mahmud Esad Coşan'' adı verilen park, Pazar günü hizmete açılacak. 
     Sincan Belediyesi'nden yapılan açıklamaya göre 24 bin metrekare alanı bulunan parkta, Ankara'nın en büyük yapay şelalesi bulunuyor. 
     Belediye Başkanı Rüstem Altınbaş, ''fikir babası'' olması nedeniyle parka Prof. Dr. Mahmud Esad Coşan adı verildiğini söyledi. 
     Prof. Dr. Coşan'ın bir sohbetinde Avustralya'daki parklardan söz ettiğini kaydeden Altınbaş, bu parkta da Avustralya'daki olduğu gibi çocuk emzirme ve çocuk bezi değiştirme yerlerinin bulunduğunu ifade etti. Altınbaş, ayrıca ilahiyat profesörü olan Prof. Dr. Coşan'ın çok sayıda ilim adamı yetiştirdiğini, vaazlarını severek dinlediğini, beğendiği için parka bu adı verdiklerini kaydetti. 
     Rüstem Altınbaş, belediyenin öz kaynaklarıyla gerçekleştirilen bu parkın hizmete açılmasıyla, kişi başına düşen yeşil alan genişliği konusunda Sincan'ın Avrupa standartlarını geçeceğini söyledi. 
     
</TEXT>
</DOC>
