<DOC>
<DOCNO> 177797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/yazar/uras.html </URL>
<DATE> 2003/08/24/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Otelciler "yerli yabancı farkı yok"diyor 
</HEADLINE>
<TEXT>

      Bodrum'da yabancı turiste 19 euroya oda satan ve de otellerin çoğunun yerli turistlerden daha fazla ücret istediklerini yazmıştım. 
   Turizm yayıncısı Ekin Yazım Grubu Araştırma Birimi sorumlusu Fehmi Köfteoğlu değindiğim konulara açıklık getirmek için bilgi ve rakam gönderdi. 
   Fehmi Köfteoğlu diyor ki 
   1 Her ülkede zaman zaman uygulanan "promosyonlu satış fiyatları" ile katalog fiyatları birbirine karıştırılıyor. Promosyon fiyatını esas alarak "Türkiye ucuza satılıyor" demek doğru değildir. Beş yıldızlı bir otel promosyon için her şey dahil 19 euroya özel bir fiyat uygulayabilir. Uçak ile gidiş - dönüş 5 yıldızlı tesiste bir haftalığına her şey dahil 200 - 300 dolara satılan tatil paketleri vardır. Ama bunlar özel durumlar için uygulanan "promosyon" fiyatlarıdır. 
   Aynı şekilde dünyanın en pahalı şehirlerinden Paris'e İstanbul'dan gidiş - dönüş 269, Budapeşte'ye, 229, Mısır'ın Şarm el Şeyh bölgesine ve Dubai'ye 249 euroya uçakla gidiş - dönüş 3 - 6 günlük tatil imkanı vardır. Bu tür ilanlar her gün gazetelerimizde yer almaktadır. 
   Eğer 5 yıldızlı oteller her şey dahil günlüğü 19 eurodan satılır duruma düşmüş olsa turizm sektörü nasıl ayakta kalır Her yıl nasıl yeni oteller yapılır Turizm sektörüne, turizm teşviklerinin kesildiği 1998 yılından 2002 yılına kadar geçen dönemde bünyesinde üçten fazla tesis bulunduran yerli "zincir otel" sayısı 72'ye ulaştı. 
   2 "Yabancıya ucuz, yerliye pahalı fiyat" iddiası iç turizm pazarının gelişmesini önleyen, bizim yerli turistlerin moralini bozan bir iddiadır. Ekin Yazım Grubu Araştırma Birimi, Ayvalık'tan Alanya'ya 136 tesisin 1997'den 2002'ye kadarki dönemde, yurtdışında yabancı turistlere satış için düzenlenen kataloglarda açıklanan fiyatlar ile yurtiçinde gazetelerde ilan edilen fiyatları karşılaştırdı. 
   Yabancı turiste satılan paket turlardan uçak, transfer ve benzeri harcamalar düşülerek otellere ödenen fiyat belirlendi. Buna göre 2002'de 136 tesisten 98'inde yabancı turistten alınan fiyatın, yerli turistten alınandan yüksek olduğu, 48 tesiste yerli turistten daha yüksek fiyat istenildiği ortaya çıktı. Fehmi Köfteoğlu'nun açıklamasına göre, 2002'de yabancı turistler 98 tesiste, yerliye göre ortalama 9.5 auro daha fazla öderken, yerli turist 48 tesiste yabancıya göre ortalama 10 euro daha fazla ödeme yaptı. 
   2003 yılı fiyatları ile ilgili olarak sadece 87 tesisten veri sağlanabildi. Bu verilerde 2003 yılında durumun yerli turist aleyhine geliştiği görüldü. Yurtdışı fiyatı, yurtiçinden pahalı tesis sayısı 37 iken, yerli turistten daha yüksek ücret talep eden tesis sayısının 50 olduğu belirlendi. 
   
      
   
</TEXT>
</DOC>
