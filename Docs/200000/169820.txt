<DOC>
<DOCNO> 169820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sonspo15.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Okan Galatasaray'a dönmem sözkonusu değil... 
</HEADLINE>
<TEXT>

     İtalya'nın Inter takımında forma giyen milli futbolcular Okan Buruk ile Emre Belözoğlu, İstanbul Valisi Muammer Güler'e nezaket ziyaretinde bulundu. 
     Lejyoner futbolcular, valiliğin Cağaloğlu'ndaki binasına gelerek, Vali Muammer Güler ile bir süre görüştü. Vali Güler ve futbolcular daha sonra birlikte yemek yediler. 
     Ziyaret sırasında basın mensuplarının sorularını yanıtlayan İstanbul Valisi Muammer Güler, iki futbolcunun kendisine nezaket ziyaretinde bulunduğunu söyledi. 
     Güler, Emre ile Okan'ın Türkiye'yi İtalya'da başarıyla temsil ettiğini vurgulayarak, ''İki futbolcumuz da Türk gencinin neler yapabileceğini gösteriyor. İnşallah gelecek sezon şampiyon olarak ziyarete gelecekler. Emre artık Avrupa'nın yıldız oyuncularından biri oldu'' dedi. 
     Muammer Güler, transfer konusuna da değinerek, ''İki futbolcu da Galatasaraylı, ama Fenerbahçe'ye de gelsinler'' diye konuştu. 
     Lejyoner futbolculardan Okan ise İtalya'ya gitmeden önce Vali Muammer Güler'i ziyaret etmek istediklerini dile getirdi. 
     Galatasaray'a geleceği yönünde çıkan haberlere de değinen Okan, şunları söyledi 
     ''Bu konuda bir gelişme yok. Kulübümle ve benimle bu yönde bir görüşme olmadı. Zaten yarın İtalya'ya gidiyoruz. Inter'de görevimize devam edeceğiz.'' Emre Belözoğlu da İtalya'ya gitmeden önce sevdikleri ve saygı duydukları insanlarla biraraya gelmeye çalıştıklarını ifade ederek, ''Bu tür ziyaretler bize moral veriyor. İtalya'daki hayatımdan da memnunum. Benim Inter ile 2007 yılına kadar sözleşmem var. Milano'da da güzel bir ortam bulunuyor. Hedeflerimin en başında başarı geliyor. Ancak Avrupa'nın iyi bir kulübünden teklif gelirse, bunu da değerlendirebilirim'' diye konuştu. 
     Emre ile Okan, yarın erken saatlerde İtalya'ya giderek, Inter ile yeni sezon hazırlıklarına başlayacak. 
     
</TEXT>
</DOC>
