<DOC>
<DOCNO> 165944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/ekonomi/eko04.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Arçelik, Elektra’yı Türkiye’de üretecek 
</HEADLINE>
<TEXT>

Arçelik, Avusturya’daki Elektra Bregenz’in fırın ve ocak üretimini Bolu fabrikasına, Almanya’daki tesislerini de Romanya’ya taşıyacak 
     EKONOMİ SERVİSİ 

     Arçelik, Avrupa’daki işletmelerinde rekabetçi pazar koşullarına uyum sağlamak amacıyla bir yıldan bu yana süren yeniden yapılanma çalışmalarını tamamladı. 
     Geçen yıl İngiltere, Almanya, Avusturya ve Romanya’da gerçekleştirdiği şirket alımlarıyla Avrupa’da 3 şirket ve 6 markanın sahibi olan Arçelik, yeniden yapılanmaya gitti. Şirket, Avusturya’daki Elektra Bregenz şirketinin ankastre fırın ve ocak üretim tesisini Bolu’ya, Almanya’da bulunan Blomberg’in yan ünitesi olan su ısıtıcısı bölümünü de Romanya’daki şirketi Arctic’e taşıyacak. Böylece Bolu’daki pişirici işletmesine 400 bin adet yıl ilave yapılarak toplam kapasite 1 milyon 600 bine çıkacak. Arçelik, Bolu’da ürettiği fırın, ocak, aspiratörün yüzde 70’ini ihraç ediyor. Elektra Bregenz markalı ankastre fırınlar diğer markalarla birlikte Bolu’da üretilip Avrupa’ya satılmaya devam edilecek. 
     
     Hedef 1.9 milyar ciro 
     Elektra Bregenz’in pazarlama ve servis bölümü de Schwaz’dan Viyana’ya taşınacak. Arçelik, Brandt Grubu’nun Fransa’da kapanan Selnor buzdolabı üretim tesislerini Arctic’e taşımasının ardından, Almanya’daki Blomberg çamaşır ve kurutma makinası tesislerinin ek ünitesi olan su ısıtıcısı işletmesinin üretim bölümünü de Romanya’daki Arctic işletmesine nakledecek. 
     Arçelik Grubu’nun, Avrupa ve Türkiye’deki 9 markası ve üretim tesisleriyle bu yıl konsolide cirosunu 1.9 milyar euroya çıkartmayı hedeflediği bildirildi. Arçelik’in ilk çeyrekteki net k rı geçen yılın aynı dönemine göre yüzde 89 artışla 47.4 trilyona, yurtdışı satışları da 206.3 trilyona yükseldi. 
     

</TEXT>
</DOC>
