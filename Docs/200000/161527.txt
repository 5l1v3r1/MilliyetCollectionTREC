<DOC>
<DOCNO> 161527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sonspo35.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen'e özel program Tatilde diyet... 
</HEADLINE>
<TEXT>

     Birinci Süper Futbol Ligi'nde geride kalan 2002-2003 sezonunda şampiyonluğu kazanan Beşiktaş'ta, performansıyla bu başarıda büyük pay sahibi olan Sergen Yalçın, yeni sezon öncesi özel program uygulayacak. 
     Siyah-beyazlı futbolcu, tatil boyunca özel bir çalışma programını uygulayıp, diyet yapacak. 
     Kulüp doktoru Ayhan Optur, Sergen'in sol dizinde sorun olduğunu belirterek, ''Sergen şu an İstanbul'da bulunuyor. Kendisine hem özel bir diyet uyguluyoruz, hem de sol dizindeki sorunu gidermek için tedavi ediyoruz. Bu futbolcumuz sezon öncesinde özel bir diyet programıyla yeni sezona hazırlanacak'' dedi. 
     Diğer sakat oyuncular hakkında da bilgi veren Dr. Optur, şunları söyledi 
     ''Pancu'nun sezon içinde dizinde sakatlığı vardı. Sezon sonunda ameliyat kararı almıştık. Ancak Romanya Milli Takımı'nın maçları nedeniyle şu an ameliyat olmadı. Milli maçların ardından İtalya'da ameliyat olacak. İlhan Mansız ise sezon başında iki kez artroskopi oldu. Formunu bulmak için kendisini zaman zaman zorladı. Bu nedenle dizinde ödem oluştu. Bu futbolcumuz da Lucescu'nun İtalya'da tanıdığı bir doktor tarafından kontrolden geçirilecek.'' 
     
</TEXT>
</DOC>
