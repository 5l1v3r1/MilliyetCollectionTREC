<DOC>
<DOCNO> 193724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sondun23.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
AB İlerleme raporu İngiliz basınında... 
</HEADLINE>
<TEXT>

     Avrupa Komisyonu tarafından dün yayımlanan ilerleme raporu konusunda yazı ve yorumlara yer veren İngiliz basını, daha ziyade Türkiye konusunda yapılan değerlendirmeler üzerinde durdu. 
     Haberine, ''umutlarını AB'ye bağlayanlara daha iyisini yapmaları söylendi'' başlığını atan The Times gazetesi, Türkiye ile ilgili bölüme ayrı bir haberde yer verirken, bu haberin başlığını da ''Kıbrıs kördüğümü Avrupa kulübüne girişin önüne geçti'' olarak kullandı. 
     Türkiye'nin dünkü raporda Kıbrıs sorununu çözmediği gerekçesiyle uğradığı saldırıyı büyük bir şaşkınlıkla karşıladığını ve cesaret kırıcı bulduğunu belirten gazete, ''bunun hükümet için anlamı Türkiye'nin bütün rüyalarının bir tek alana bağlandığı şeklindeydi. Bu alan da reformcu hükümetin aşırı milliyetçi kesim ve Ordu'ya rağmen ilerleme sağlaması mümkün olmayan bir alandı'' görüşünü savundu. 
     Buna karşılık Ankara'dan Kıbrıs konusunun çözümünün AB'ye girişin şartları arasında bulunmadığına dair açıklamaların geldiğine de işaret eden Times, Türkiye'nin özellikle son dönemde pek çok konudaki reformların tamamlanması ve hayata geçirilmesi için büyük çabalar verdiğine dikkati çekti. 
     
     ''CESARETLENDİRME GEREK'' 
     The Times gazetesi başyazarı da ''Daha Geniş Bir Avrupa'' başlıklı yazısında AB'nin, Türkiye'nin üyelik yolundaki ilerlemesini cesaretlendirmesi gerektiğini vurguladı. 
     Komisyon raporunda, Türkiye'de sağlanan gelişmelerin altının çizilmesini doğru bir davranış olarak değerlendiren başyazar, Türkiye'nin büyük bir stratejik öneme sahip olduğunu kaydetti. 
     Türkiye'nin doğu ile batı arasında hem coğrafi hem de kültürel bir kavşak oluşturduğunu belirten Times başyazarı, Türkiye'nin dostu olan İslam ülkelerine çoğulcu demokrasi adına önemli bir örnek oluşturduğunun da altını çizdi. 
     Recep Tayyip Erdoğan hükümetinin Türkiye'deki reformlara hız verdiğini de hatırlatan Times yazarı, Avrupa'nın uzun zamandır Türkiye konusunda ''miyop'' bir tavır içinde olduğunu, bu ülkenin üyelik macerasının tam 40 yıl önceye dayandığını da vurguladı. 
     40 yıldır Türkiye'deki büyük istekliliğe rağmen komisyonun her değerlendirmesinde yeni itirazlar ortaya koyduğunu, bu itirazların önce ekonomik zayıflıkla başladığını, sonra Türkiye'nin insan hakları karnesinin ortaya getirildiğini belirten yazar, ''şimdi de AB'nin bir başka sorunu olan Kıbrıs konusunda yeterli çaba göstermedikleri öne sürülerek Türkler dışarıda tutulmak isteniyor'' dedi. 
     Türkiye'de bunların gerçek gerekçeler olmadığı, asıl itirazın kültürel ve politik noktalardan kaynaklandığına inandığını da belirten Times yazarı, bazı Avrupalı politikacıların Müslüman bir ülkeyle egemenliklerini bölüşmek konusunda isteksiz olduklarını ifade etti. 
     Bunun siyasi açıdan yanlış ve kabul edilemez bir tavır olduğunu vurgulayan yazar, ABD'nin Türkiye ile uzun zamandır son derece stratejik bir paylaşım içinde bulunduğunu ve bu paylaşımın NATO içinde olduğu kadar Ortadoğu'da istikrar sağlayıcı bir etki konusunda da sürdüğünü hatırlattı. 
     ABD'nin de, AB'nin Türkiye'ye kucak açmasını istediğini belirten Times başyazarı, ''AB için Türkiye'nin değerini takdir etmenin tam zamanı'' dedi. 
     
     GUARDIAN-DAILY TELEGRAPH 
     Guardian gazetesi de, Türkiye'ye AB umutlarının Kıbrıs'ın birleşmesi çabalarına bağlı olduğunun söylendiği yolunda bir başlığa yer verdi. 
     Komisyon'un, bu yöndeki ifadelerin rapordan çıkartılması yönündeki çabaları görmezden geldiğini savunan Guardian, ''Türkiye'ye önümüzdeki Aralık ayı itibarıyla AB kriterlerini karşılayıp karşılamadığı söylenecek. Ama siyasi gözlemcilerin büyük çoğunluğunun, Müslüman bir ülkenin AB'ye üye olup olamayacağı yolunda kuşkuları var'' dedi. 
     Daily Telegraph gazetesi de, AB komisyonunun genişlemeyle ilgili raporuna dair gelişmelere yer verirken, Telegraph yazarı Amberin Zaman'ın Batman'da yaptığı röportajı da yayınladı. 
     Gazete, AB'nin olumlu etkisinin Batman'daki halkın yaşamını daha şimdiden olumlu etkilemeye başladığını duyurdu. 
     
</TEXT>
</DOC>
