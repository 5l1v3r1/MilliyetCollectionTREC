<DOC>
<DOCNO> 157040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sondun06.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
NBC ''Riyad'da bombalamayı bizzat Ladin emretti'' 
</HEADLINE>
<TEXT>

     Suudi Arabistan'ın başkenti Riyad'da 34 kişinin ölümüne yol açan bombalama olayını bizzat Usame Bin Ladin'in emrettiği öne sürüldü. 
     Amerikan NBC televizyonunun özel haberine göre, olayı soruşturan Amerikan istihbarat ve terörle mücadele ekipleri, bu sonuca vardılar. Amerikalı uzmanlar, önümüzdeki günlerde yaklaşık 6 kadar ülkede yeni saldırılar beklediklerini de ifade ettiler. Saldırı beklenen ülkeler arasında Liberya, Somali, Endonezya, Malezya, Suudi Arabistan ve Kenya bulunuyor. 
     NBC'ye açıklama yapan yetkililer, ''Bin Ladin'in Riyad'daki saldırıyla ilgili planları birkaç ay önce onayladığını ve nihai saldırı emrini de birkaç hafta önce verdiğini'' söylediler. 
     Amerikalı istihbaratçılara göre, ABD'nin tarihinde karşılaştığı en büyük terör yıkımı olan 11 Eylül 2001'in New York ve Pentagon'a yönelik kamikaze yolcu uçaklarının beyni olarak gösterilen Suudi asıllı Usame Bin Ladin, Afganistan-Pakistan sınır bölgesinde bulunan ve Amerikan güçlerinin kontrol edemediği kesimde saklanıyor. 
     Son saldırı Bin Ladin'in hala El Kaide örgütünü denetiminde tuttuğunu da ortaya koyuyor. Yetkililer, ''Bin Ladin'in Amerikan çıkarlarına yönelik saldırı düzenleme konusunda ilk günkü kadar kararlı olduğuna'' söylediler. 
     
</TEXT>
</DOC>
