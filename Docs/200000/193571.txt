<DOC>
<DOCNO> 193571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sonspo32.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaddafi'nin oğlu Saadi dopingli çıktı 
</HEADLINE>
<TEXT>

     Libya lideri Muammer Kaddafi'nin İtalya'da futbol oynayan oğlu Saadi Kaddafi, dopingli çıktı. 
     İtalya Olimpiyat Komitesi'nden yapılan açıklamada, İtalya Birinci Futbol Ligi takımlarından Perugia'da forma giyen Libya liderinin oğlunun, performans artırıcı ilaç kullandığının tespit edildiği bildirildi. 
     Saadi Kaddafi'nin, takımının 5 Ekim'de Reggina ile 0-0 berabere kaldığı maçta doping kontrolüne alındığı açıklandı. 
     
     YEDEK KULÜBESİNDE YAKALANDI 

     Perugia ile geçen ay sözleşme yapan Kaddafi, bugüne kadar hiçbir resmi maçta forma giymedi. Kaddafi'nin, Reggina maçında da yedek kulübesinde yer aldığı ve doping kontrolü için buradan seçildiği belirtildi. 
     Perugia Kulübü'nün internet sitesinde yapılan açıklamada, Kaddafi'nin, 5 Ekim'de yapılan Reggina ve 19 Ekim'de oynanan Bologna maçlarında yedek olarak sahaya çıktığı belirtildi. 
     Kulüp başkanı Luciano Gaucci, Saadi'nin ilk onbirde oynama ihtimali olmadığını bildiğini, bu nedenle doping yapma yoluna gitmesinin bir nedeni olmadığını belirtirken, futbolcusunun, Almanya'daki tedavisi sırasında kullandığı bir ilaç nedeniyle dopingli çıkmış olabileceğini savundu. 
     Genç Kaddafi'nin, Perugia'ya transferi de problemli olmuş, Libyalı futbolcunun Juventus Kulübü yönetiminde söz sahibi olması nedeniyle, yeni takımında forma giymesi kurallara takılmıştı. Daha sonra Juventus'taki tüm haklarından feragat eden Saadi Kaddafi, Perugia'da oynama hakkını almış, ancak bu sefer de sakatlığı buna izin vermemişti. 
     İtalya Ligi'nde, doping yaptığı tespit edilen futbolculara, 5 ile 16 ay arasında futboldan men cezası uygulanıyor. 
     
</TEXT>
</DOC>
