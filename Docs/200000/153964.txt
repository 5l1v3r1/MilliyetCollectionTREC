<DOC>
<DOCNO> 153964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sondun13.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Science dergisi "Erken uyarı Türkiye'de hayat kurtarabilir" 
</HEADLINE>
<TEXT>

     İngiliz medyası, dün sabaha karşı Bingöl'de meydana gelen Richter ölçeğine göre 6.4 büyüklüğündeki depreme geniş yer verdi. 
     İngiliz televizyonları, dün haber bültenlerinin ilk sırasında yayınladıkları deprem hakkındaki haberlerini, bugün de vermeye devam ediyor. 
     İngiliz gazeteleri de Bingöl'deki depreme geniş yer ayırdı ve ''Türkiye gibi coğrafi nedenlerden deprem ülkesi olan Japonya ve ABD gibi birçok yerde, aynı tarz depremlerin bu sonucu doğurmadığını, ancak Türkiye'de her seferinde binaların çöktüğünü, çok sayıda insanın hayatını kaybettiğini'' yazdı. 
     Bu arada, Science dergisi, depremi kısa süre önce haber veren erken uyarı sistemlerinin hayat kurtardığını belirtti. 
     Dergide yayınlanan bir yazıda, Amerikalı bilim adamlarının, erken uyarı sisteminin özellikle California ve Türkiye'deki fay hatlarında işe yarayabileceğini belirttiği kaydedildi. 
     Erken uyarı sisteminin 155 adet sismik detektörden oluştuğu anlatılan yazıda, sistemin, büyük bir deprem öncesi, güçlü ve tahribata yol açan S dalgalarından önce oluşan düşük enerjili P dalgalarını algıladığı ve depremden ortalama 40 saniye önce uyarı verdiği belirtildi. 
     Dergideki yazıya göre, 40 saniye kısa bile olsa, 15-20 saniye içinde kontrol kulesi inişe geçen uçakların yere inmesini engelleyebilir, ana gaz vanaları kapatılabilir, fabrikalarda üretim bantları, köprüler üzerindeki trafik ve trenler durdurulabilir. Ayrıca insanların, güvenli bir pozisyon almaya fırsatı olabilir. 
     Sistemi geliştiren bilim adamlarından Richard Allan, depremin merkez üssüne yakın yerdeki insanların sisteme rağmen şansının düşük olduğunu, onlar için uyarı süresinin daha kısa olduğunu söyledi. 
     Allan, ancak depremde her saniyenin değerli olduğunu da ifade etti. 
     




</TEXT>
</DOC>
