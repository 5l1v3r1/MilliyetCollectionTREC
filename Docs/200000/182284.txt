<DOC>
<DOCNO> 182284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/soneko08.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevgi Gönül, toprağa verildi... 
</HEADLINE>
<TEXT>

     Geçirdiği rahatsızlık sonucu vefat eden Koç Topluluğu'nun kurucusu merhum Vehbi Koç'un kızı ve Koç Holding Yönetim Kurulu Üyesi Sevgi Gönül, toprağa verildi. 
     Gönül'ün cenazesi, Teşvikiye Camii'nde kılınan öğle namazının ardından, Zincirlikuyu'daki aile mezarlığında yaklaşık 2 ay önce vefat eden eşi Erdoğan Gönül'ün yanına defnedildi. 
     Sevgi Gönül'ün cenaze törenine, Rahmi Koç, Mustafa Koç, Ali Koç, Ömer Koç, Semahat Arsel, Nusret Arsel, İnan Kıraç ve İpek Kıraç'ın yanı sıra İstanbul Valisi Muammer Güler, Büyükşehir Belediye Başkanı Ali Müfit Gürtuna, TÜSİAD Başkanı Tuncay Özilhan, BDDK Başkanı Engin Akçakoca, ANAP eski Genel Başkanı Mesut Yılmaz ve eşi Berna Yılmaz katıldı. 
     Törende, İsmet Sezgin, Cem Boyner, Ersin Özince, Aydın Doğan, Vitali Hakko, Aldo Kaslowski, Saffet Ulusoy, Şarık Tara, Faruk Süren, Prof. Dr. İhsan Doğramacı, Dinç Bilgin, Necdet Menzir, Ömer Dinçkök, Halis Toprak, Hasan Özdemir, Türkan Sabancı, Bedrettin Dalan, Prof. Dr. Erdal İnönü, Hülya Avşar, İzzet Günay, Tekin Akmansoy, Beyoğlu Belediye Başkanı Kadir Topbaş, Şişli Belediye Başkanı Mustafa Sarıgül, Beşiktaş Belediye Başkanı Yusuf Namoğlu ve İstanbul Üniversitesi Rektörü Prof. Dr. Kemal Alemdaroğlu'nun da aralarında bulunduğu iş ve sanat dünyasından çok sayıda kişi yer aldı. 
     Bu arada basın mensuplarının sorusu üzerine Erdal İnönü, Sevgi Gönül'ün çok özellikleri bulunan bir insan olduğunu belirterek, ''Kültür ve sanat dünyamıza katkıları önemliydi. Sanatı sevmek ve kültür varlıklarını korumak onun önderlik ettiği bir alandı'' diye konuştu. 
     Sabancı Holding Yönetim Kurulu Başkanı Sakıp Sabancı'nın eşi Türkan Sabancı da, Sevgi Gönül'ün sanatsever bir insan olduğunu ve zamansız kaybedildiğini söyledi. 
     Öte yandan camideki törende Koç ailesi, branda kurulan bölümde oluşturulan platformda taziyeleri kabul etti. ''Başsağlığı'' dileğinde bulunmak isteyenlerin, cami dışına taşan uzun bir kuyruk oluşturdukları dikkat çekti. 
     
</TEXT>
</DOC>
