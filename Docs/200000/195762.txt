<DOC>
<DOCNO> 195762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sontur02.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk'ün anlaşılır son sözü 'Aleykümesselam' oldu .. 
</HEADLINE>
<TEXT>

     Emniyet Genel Müdürlüğü, Büyük Önder Mustafa Kemal Atatürk'ün naaşının Anıtkabir'e nakledilmesinin 50. yıldönümü nedeniyle, ''906 Rakımlı Tepe'' belgeseli hazırladı. 
     Emniyet Genel Müdürlüğü'nden yapılan açıklamaya göre, ''906 Rakımlı Tepe'' belgeseli, Atatürk'ün cenazesi ve toprağa verilişi ile Anıtkabir hakkındaki yanlış bilgilere açıklık getirmek amacıyla hazırlandı. 
     1881 yılından 10 Kasım 1938'e kadar süren 57 yıllık yaşamla bir ulusun yazgısının nasıl değiştiğinin şiirsel bir dille anlatıldığı belgeselde Altan Öymen, Cemal Kutay, Prof. Dr. Utkan Kocatürk, Prof. Dr. Hamza Eroğlu, Yekta Güngör Özden, Albay Yaşar Murat Dinçer, Yarbay Doktor Ali Güler, Gülsün Bilgehan, Ömer Arda, Prof. Dr. Nezih Eldem, Prof. Dr. M. Cihat Özönder, Ecder Akışık, Prof. Dr. Zehra Odyakmaz, Erdoğan Aliveren ve Mehmet Özel ile yapılan röportajlara yer verildi. Eski Anayasa Mahkemesi Başkanı Yekta Güngör Özden, röportajında, Atatürk'ün naaşının Anıtkabir'e defni sırasında askerler haricinde mezar odasında bulunan 10 kişiden birinin kendisi olduğunu ve hissettiği duyguları anlatıyor. Özden, bu tarihi ana tanıklık edenler arasında bir tek kendisinin hayatta olduğunu belirtiyor. 
     İki bölüm halinde hazırlanan ''906 Rakımlı Tepe'' belgeselinin ilk bölümünde, Atatürk'ün ölümüne kadar olan süreç, 10 Kasım 1938'den itibaren İsmet İnönü'nün Cumhurbaşkanı seçilmesi, Atatürk'ün naaşına tahnit işleminin yapılması, cenaze namazının kılınması, naaşın Etnoğrafya Müzesi'ne nakli ve İstanbul'dan Ankara'ya getirilişi, Anıtkabir'in yerinin seçilmesi, proje yarışması ve inşaatın bitirilmesi gibi konu başlıkları işleniyor. 
     
     BÜYÜK ÖNDER'İN ÖLÜM NEDENİ VE SON SÖZÜ 
     Bu bölümde, Büyük Önder Atatürk'ün ölüm nedeni, ''Beslenme tarzı ve daimi peklikten kaynaklanan karaciğer iltihabı'' olarak açıklanıyor. Atatürk'ün anlaşılır son sözünün ''Aleykümesselam'' olduğu bildiriliyor. 
     ''Ve son Yolculuk'' başlığı altında başlayan ikinci bölümde ise 19 yılında gerçekleştirilen nakil töreni, toprağa verilmesi, mezar odasının özellikleri, Anıtkabir'in tanıtımı, 2. Cumhurbaşkanı İsmet İnönü'nün Anıtkabir'e defni, Atatürk ve Kurtuluş Savaşı Müzesi'nin tanıtımı yer alıyor. 
     Anıtkabir'in mimari özelliklerinin de aktarıldığı ikinci bölümde, mimar Emin Onat ve Doç. Dr. Orhan Arda tarafından projesi çizilen Anıtkabir'in, ilk başta kubbeli olduğu ve aslanlı yolun mozolenin tam karşısında bulunduğu kaydediliyor. 
     
     24 ASLAN, TÜRK BOYLARINI TEMSİL EDİYOR 
     Belgeselde, aslanlı yola 2'şerli gruplar halinde konulan 24 aslan heykelinin Türk boylarını temsil ettiği ve aslanlı yolda yere döşenen mermerlerin kasıtlı olarak farklı boyutlarda olduğu anlatılıyor. 
     Ayrıca, aslanlı yolda yürüyenlerin Ankara manzarasından etkilenmemeleri için yolun iki tarafına ağaç dikildiği de belirtiliyor. 
     ''906 Rakımlı Tepe'' belgeseli, Cumhuriyetin 80. yıldönümünde Anıtkabir'e gelen ziyaretçilerin görüntüleri ile sona eriyor. 
     Emniyet Genel Müdürü Gökhan Aydıner'in talimatıyla hazırlanan ve 106 dakika 40 saniye süren belgeselin, alanında bir ilk olma özelliğini taşıdığı da ifade ediliyor. 
     
</TEXT>
</DOC>
