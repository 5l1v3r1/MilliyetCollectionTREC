<DOC>
<DOCNO> 152657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur40.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Halit Refiğ 'Devlet Ana' düşünce hayatının vardığı son nokta... 
</HEADLINE>
<TEXT>

     Türkiye Yazarlar Birliği TYB , 25. yıl faaliyetleri kapsamında ''30 Yıl Sonra Kemal Tahir-Tarih, Roman, Yerlilik'' konulu bir toplantı düzenledi. 
     Sultanahmet'teki İstanbul Kültür Merkezi'nde düzenlenen toplantının açılışında konuşan TYB Genel Başkanı Nazif Öztürk, Türkiye'de sivil toplum örgütlerinin çok uzun süreli olmadığı düşünüldüğünde, birliğin 25. yıldönümünü kutlamasının önemli bir olay olduğunu ifade etti. 
     Bu amaçla 25. yılı çeşitli faaliyetlerle kutlamaya karar verdiklerini anlatan Öztürk, bu faaliyetler arasında yaşayan ve ölmüş yazarlar anısına toplantılar düzenlemenin de yer aldığını kaydetti. 
     Bu toplantılardan birinin de Kemal Tahir'e ayrıldığını belirten Öztürk, ''Kemal Tahir, sahip olduğu fikirlere bir başkasının yönlendirmesiyle ya da kendinden önceki çalışmaları baz alarak ulaşmış değil. Kemal Tahir sorgulayan bir insandır. Doğu-Batı çatışması meselesini romanlarında çok iyi irdeler'' diye konuştu. 
     Yönetmen Halit Refiğ de, Kemal Tahir'i 1957 yılında Yeni Sabah Gazetesi'nde sinema yazıları yazdığı bir dönemde tanıdığını ve ağabey gibi gördüğünü anlattı. 
     Refiğ, kendisine yönetmen olarak ilk film yapma teklifi geldiğinde de Tahir'e giderek, ondan mesleki yaşamında sürekli kullanacağı önemli fikirler aldığını dile getirdi. 
     Kemal Tahir'in evine sık sık giderek sohbetlere katıldığını anlatan Refiğ, Tahir'in evinde, başka yerde asla biraraya gelmeyecek her düşünceden insanın buluştuğu, konuştuğu bir hava olduğunu anlattı. 
     Tahir'in, ''Türkiye'de batılılaşmanın fiyaskosu''na yönelik sözlerinin kendisini çok etkilediğini ve hem meslek hayatında hem dünyaya bakışında kendisini yönlendirdiğini anlatan Refiğ, şunları söyledi 
     ''Kemal Tahir, yazarlığının olgunluk dönemine girdikçe batı meselesi üzerinde çok daha fazla durmaya başladı. Batıya eleştirel tavır geliştirdikçe, Türkiye entelektüel hayatında düşmanları çoğalmaya, dostları azalmaya başladı. Onun Devlet Ana romanı, bütün düşünce hayatının vardığı son noktadır. Bugün tek bir gün nezarethanede kalan bile devlet düşmanı olup çıkarken, Kemal Tahir 12 yıl hapiste kalmıştır. Tahir'e duyduğum büyük hayranlığın bir kaynağı da bir gün bile ağzından 'devlet bana kötü davrandı' sözünü işitmedim.'' 
     





</TEXT>
</DOC>
