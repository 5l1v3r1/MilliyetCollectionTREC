<DOC>
<DOCNO> 183931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sonspo05.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Tekke Villarreal'le gollü beraberlik bizim için iyi sonuç... 
</HEADLINE>
<TEXT>

     Trabzonsporlu futbolcular Villarreal karşılaşmasından iyi bir sonuçla dönmenin hesabını yapıyor. 
     Takım kaptanı Fatih Tekke, genç bir takım olduklarını ve uyum düzeylerinin üst düzeyde olmadığını belirterek, ''Çok zor bir maç olacak. Gollü beraberlik bizim için çok iyi sonuç olur. Böyle bir sonuçla dönersek, turu geçme şansımız daha da yükselecektir'' dedi. 
     Villarreal maçının bordo-mavili takım için çok önemli bir karşılaşma olduğunu ifade eden Fatih, şunları söyledi 
     ''Çok güçlü ve iyi oynayan bir takım. Ancak Villarreal maçından alacağımız sonuç takımın gidişatını etkileyebilir. Bu karşılaşmayı bir dönüm maçı olarak görüyoruz. Eğer iyi sonuçla dönersek, Beşiktaş maçına iyi bir biçimde çıkarız. Villarreal'i elememiz ligdeki gidişimize çok olumlu yansıyacaktır.'' 
     
     YATTARA ''GEÇEN YILKİ TAKIM İÇİN OYNAYACAĞIZ'' 
     Trabzonspor'un Gineli oyuncusu İbrahim Yattara, Trabzonspor'un UEFA Kupası'na katılmayı büyük zorluklarla elde ettiğini söyledi. 
     Kendilerinin bu bilinçle sahaya çıkacağını belirten Yattara, ''Geçen yıl Türkiye Kupası'nı almış takım için oynayacağız. Benim ve takımım adına bu maç önemli. Kupada gidebildiğimiz kadar üst turlara çıkmak istiyoruz. Zorluklarla elde edilen bir kupaya katılıyoruz. Hemen kupadan elenmeyeceğiz'' diye konuştu. 
     
     HASAN ''TEDİRGİNLİK YAŞAMIYORUZ'' 
     Trabzonspor'un kalecisi Hasan Sönmez, Villarreal maçı öncesi bir tedirginlik yaşamadıklarını söyledi. 
     Hasan, Villarreal'in zor bir rakip olduğunu belirterek, ''Samsunspor maçındaki iyi oynumuzu sürdürüp Villarreal karşılaşmasından en az beraberlikle dönmek istiyoruz. Bunu da yapacak kapasitemiz var. Hayatımın en önemli maçlarından birine çıkacağım. Herhangi bir tedirginlik yaşamıyoruz. Bu maçların ordaki konsantrasyonu ve havası çok farklı olur'' dedi. 
     
     ERDİNÇ ''İYİ SONUÇLA DÖNECEĞİMİZE İNANIYORUZ" 
     Trabzonspor'da savunmanın değişmez oyuncusu Erdinç ise, Villarreal maçından iyi bir sonuçla döneceklerine inandıklarını söyledi. 
     Erdinç, savunmanın her geçen gün daha iyiye gittiğini kaydederek, ''Bizde bu maçta üzerimize düşenin en iyisini yapmaya çalışacağız. Bu maçların havası çok farklı olabilir. Yüksek bir tempoda maçın geçmesini bekliyoruz. Tüm takım olarak bu maça kilitlendik. 5 yıl aradan sonra katıldığımız UEFA Kupası'nda başarılı olmak istiyoruz'' diye konuştu. 
     
</TEXT>
</DOC>
