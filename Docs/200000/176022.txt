<DOC>
<DOCNO> 176022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur47.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçiler, Alman temsilcileri kovaladı.. 
</HEADLINE>
<TEXT>

     Özelleştirme kapsamında incelemelerde bulunmak amacıyla Batman Rafinerisi'ne gelen bir Alman firmasının iki temsilcisi, Petrol-iş sendikası yöneticileri ve rafineride çalışan yaklaşık 250 işçinin tepkisi üzerine çareyi kaçmakta buldu. 
     Edinilen bilgiye göre, bir Alman firmasının 2 temsilcisi, incelemelerde bulunmak amacıyla özelleştirme kapsamındaki TÜPRAŞ Batman Rafinerisi'ne geldi. Firma temsilcileri rafineri kapısı önünde toplanan işçilerin tepkisiyle karşılaştı. 
     Alman firma temsilcileri, işçilerin ''TÜPRAŞ bizimdir, bizim kalacak'', ''TÜPRAŞ'a uzanan eller kırılsın'' şeklindeki sloganları arasında TÜPRAŞ sahasına girdi. TÜPRAŞ Müdürü ile birlikte TÜPRAŞ sahasında incelemelerde bulunmaya başlayan iki Alman temsilciyi işçiler, araçlarla kovalamaya başladı. 
     İşçiler tarafından kovalanan 2 temsilci çareyi, kaçarak, TÜPRAŞ Rafinerisi Misafirhanesi'ne sığınmakta buldu. Bir süre de burada slogan atan işçiler, daha sonra ayrıldı. 
     Petrol-iş sendikası Batman Şube Başkanı Nizamettin Sözen, TÜPRAŞ'ı almak için gelen her heyete karşı koyacaklarını belirterek, Türkiye'de bulunan 4 rafinerinin satılmaması için genel merkez tarafından karar alındığını söyledi. 
     Sözen, Ekim ayında özelleştirilmesine çalışılan TÜPRAŞ'ı yabancılara peşkeş çektirmeyeceklerini kaydederek, şöyle dedi 
     ''Bu konuda kararlıyız. İki gün önce de bir firma gelerek incelemelerde bulunmak istedi. Müdür beyle görüşmek isteyen firma yetkililerini yakalayamadık. Biz gitmeden TÜPRAŞ'tan ayrılmışlardı. Bu konuda kararlıyız. TÜPRAŞ'ı kesinlikle sattırmayacağız. Gerekirse üretimden gelen gücümüzle daha büyük eylemlere imza atacağız.'' Alman firması yetkilileri, inceleme yapamadan döndü. 
     
</TEXT>
</DOC>
