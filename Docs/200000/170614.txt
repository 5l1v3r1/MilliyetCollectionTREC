<DOC>
<DOCNO> 170614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sontur22.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczacılardan "gücümüz tükendi" ilanı... 
</HEADLINE>
<TEXT>

     Bursa Eczacı Odası, ödemelerdeki gecikmenin sürmesi halinde kurumlara ilaç satılmayacağını bildirdi. 
     Bursa Eczacı Odası, kurumlara satılan ilaç bedellerinin ödenmesinde yaşanılan sıkıntıları, yerel gazetelere verdiği tam sayfa ilanla duyurdu. 
     Eczacılık sektörünün 2 yıldan beri büyük zorluklar yaşadığı belirtilen ilanda, ''Eczacılar olarak, sorumlu vatandaşlık bilinciyle bu sıkıntılı süreçte hep özverili davrandık. Devletimize duyduğumuz güvenle tüm uygulamalara sağduyu ile yaklaştık. Bunlar yetmezmiş gibi eczacılığı can çekişme noktasına getiren bir sağlık bakanına bile sonsuz sabır gösterdik'' denildi. 
     Sektörde yeni hükümetle birlikte rahatlama beklentisi oluştuğu vurgulanarak, son 2 ay içinde yaşanan ödeme gecikmelerinin Irak Savaşı, deprem felaketleri veya ekonomik krizler sırasında dahi yaşanmadığı öne sürüldü. 
     Kar marjı brüt yüzde 16.6, vadesi 30 gün olan bir ilacı, yüzde 2.5 ıskonto ve 150 gün geri ödeme ile kurumlara fatura ettikleri ifade edilerek, eczacılık sisteminin ''dünyanın hiçbir yerinde bu şekilde yürüyemeyeceği'' belirtildi. 
     İlanda, koşulların değiştirilmemesi halinde, sattıkları ilacı yerine koyamadıkları için eczane raflarının tamamen boşalacağı savunularak, şunlar kaydedildi 
     ''Hastalar eczanelerden elleri boş dönecek. Daha önceki yıllarda Bağ-Kur kaynaklı yaşanan tatsız olaylar tekrar edecek, ilaçsızlıktan durumları ağırlaşan hastalar, hatta ölümler dahi görülebilecek. Eczacılar üstlendikleri sorumluluğun gereklerini yerine getiriyor, insan sağlığını her şeyin üzerinde tutmaya devam ediyorlar. Artık gücümüz tükendi. Durumun ciddiyetini göz önüne alarak hükümet göreve davet ediyoruz. Vatandaşın ilaç parası ödenmeyecekse, kamuoyuna açıkça ilan edilmelidir. Eczacı ile halkı karşı karşıya getirmenin anlamı yoktur. Aksi takdirde olacaklardan, eczacıların ve eczacı örgütlerinin en ufak bir sorumluluğu olmayacaktır. Yaşatmak için yaşamak zorundayız.'' 
     
</TEXT>
</DOC>
