<DOC>
<DOCNO> 168612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/ekonomi/eko07.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da ikinci hamlesi telekom şirketi almak 
</HEADLINE>
<TEXT>

6.2 milyar dolarlık borcunu 15 yıla yayan Pamukbank'ın eski sahibi Karamehmet, Cirio Holding'i kurtarmaya soyunurken, bir de telekom şirketi almaya çalışıyor 
     İtalyan gıda şirketi Cirio Holding'e bağlı olan Cragnotti Partners Capital Investements C P ile imzaladığı niyet mektubunu resmi ortaklığa dönüştürmek için görüşmelerine devam eden Çukurova Holding, bir başka İtalyan şirketi Edison'a bağlı telekomünikasyon şirketi Edisontel'i almak için de girişimde bulundu. Pamukbank'ı batıran ve 6.2 milyar dolarlık borcunu 15 yıl vadeye yayan Çukurova Grubu, Turkcell'in de sahibi. 
     Mehmet Emin Karamehmet'in başında bulunduğu Çukurova Grubu, İtalyan elektrik ve gaz şirketi Edison bünyesinde bulundurduğu telekomünikasyon şirketi Edisontel'e talip olan iki firmadan biri. 120 yıllık geçmişi olan Edison'un, elektrik ve gaz sektörüne daha fazla yoğunlaşmak için bünyesindeki diğer şirketleri satarak, toplam 9 milyar euroluk gelir elde etmeyi planladığı açıklandı. 
     Öte yandan Çukurova ile C P arasındaki ortaklığın sonucu bağlanmasına ilişkin görüşmeler dün de kredi bankası Meliorbanca'nın Roma'daki şubesinde devam etti. 
     

</TEXT>
</DOC>
