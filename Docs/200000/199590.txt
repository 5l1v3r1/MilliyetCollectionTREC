<DOC>
<DOCNO> 199590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sontur06.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Nezarethanede ölüm davasında 'beraat' kararı... 
</HEADLINE>
<TEXT>

     ''Terör örgütü DHKP C adına kamu kurum ve kuruluşlarına yönelik intihar saldırısı düzenlemeyi planladığı'' iddiasıyla gözaltına alınan Yunus Güzel'in emniyet nezarethanesinde ''intiharına'' ilişkin ''görevi ihmal'' suçundan yargılanan 2 polis müdürü ile 5 polis memuru, beraat etti. 
     Fatih 5. Asliye Ceza Mahkemesi'ndeki duruşmaya, tutuksuz olarak yargılanan dönemin terör olaylarından sorumlu İstanbul Emniyet Müdür Yardımcısı Şefik Kul, Terörle Mücadele Şube Müdürü Mehmet Artunay ile aynı şubede görevli polis memurları Osman Kurşun, Saldıray Öztürk, Celil Ziyaoğlu, Yücel Ceylan ve Ahmet Asım Işık katılmadı. 
     Duruşmada söz alan müdahil avukatı Behiç Aşçı, Yunus Güzel'in boyunun 182 santimetre, ranzanın boyunun ise 195 santimetre olduğunu belirterek, 70 kilogram ağırlığındaki Güzel'in kendisini söylenen şekilde asmasının mümkün olmadığını savundu. 
     Bilirkişi incelemesinin nezarethanenin daha önceki orijinal şekline göre değil değişen şekline göre yapıldığını kaydeden Aşçı, bilirkişi incelemesini kabul etmediklerini bildirdi. 
     Sanıklara ''görevi ihmal'' suçundan ceza verilmesinin önemli olmadığını söyleyen Aşçı, ''tam olarak araştırma yapılmadan iddianame düzenlendiği kanısında olduklarını ve bu nedenle dosyanın savcılığa iade edilmesini istediklerini'' söyledi. 
     Sanıkların avukatı İlhami Yelekçi ise Yunus Güzel'in ''intiharı'' ile ilgili müvekkillerinin sorumluluğunun bulunmadığını ifade etti. 
     Kararını açıklayan hakim, tüm sanıkların beraatını kararlaştırdı. 
     Bu arada duruşmanın ardından bir grup, Yunus Güzel'in fotoğraflarıyla adliye önünde eylem yaptı. Grup, ''TAYAD'lı aileler'' imzalı basın açıklamasının okunmasından sonra dağıldı. 
     Yunus Güzel'in, gözlem altında tutulduğu İstanbul Emniyet Müdürlüğü Terörle Mücadele Şubesi'nin nezarethanesinde, 23 Ekim 2001 tarihinde kendini ranzaya asarak intihar ettiği belirtiliyordu. 
     
</TEXT>
</DOC>
