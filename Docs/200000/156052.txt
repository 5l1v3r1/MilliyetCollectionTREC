<DOC>
<DOCNO> 156052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/guncel/gun02.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Okul yoksa, hizmet de yok 
</HEADLINE>
<TEXT>

     ŞENOL ÇAKIR Samsun DHA 

Vezirköprü Kaymakamı, kızlarını okula göndermeyenlere kızdı...      Kız çocuklarının liseye gönderilmemesine kızan Samsun'un Vezirköprü ilçesi Kaymakamı Şevket Cinbir, kızlarını okutan köylere yol, su ve kanalizasyon şebekesi yapma sözü verirken aksi halde tüm yatırımların durdurulması tehdidinde bulundu. Vezirköprü'nün 139 köyünde kız çocuklarının ilköğretimden sonra liseye gönderilmemesine kızan Cinbir, Kuyaş, Büyükkale ve Kızılcakoru köylerinde meydanda toplanan halka seslenerek, "Eğer çocuklarınızı kız yurduna gönderip lise öğrenimini sağlarsanız, yol, su ve kanalizasyon şebekenizi hemen yaptırırım. Eğer inat edip yine kızlarınızı okula göndermezseniz, köyünüzün sorunlarını askıya alırım" dedi. 
     Bunun üzerine bazı köylüler, tarlada iş olduğu gerekçesiyle kızlarını okutmak istemediklerini söyledi. Ailelerle tek tek görüşen Cinbir, "Sizden allahın emri peygamberin kavliyle kızlarınızı okutmak üzere istiyorum. Köyün her türlü sorununu gidermek için anında çalışma başlatacağım" vaadinde bulundu. Bu söz üzerine aileler kızlarını okula göndermeye razı oldu. 
     

</TEXT>
</DOC>
