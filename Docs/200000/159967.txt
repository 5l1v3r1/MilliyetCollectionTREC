<DOC>
<DOCNO> 159967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/soneko24.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Pi Makina, Amerikan Hummer'dan esinlendi, ''Humımog''u üretti 
</HEADLINE>
<TEXT>

     Körfez ve ardından Irak savaşı ile Türk kamuoyunun tanıdığı ünlü Amerikan Hummer ciplerinden esinlenen Pi Makina, beşte bir fiyata mal ettiği cipleri ''Humımog'' adıyla üretmeye başladı. 
     ATO Başkanı Sinan Aygün, bugün Pİ Makina'nın Gölbaşı'ndaki fabrikasına giderek, ''Humımog'' adı ile üretilen ancak Aygün tarafından ''Türk hamuru'' olarak adlandırılan cipi arazi koşullarında bir süre denedi. 
     Daha sonra bir açıklama yapan Aygün, cipin arazideki tepeleri, taş ve toprak yığınlarını nasıl aştığına kendisinin de şaştığını belirterek, üretilen cipin bir dünya harikası olduğunu kaydetti. Daha önce hiç böyle kapsamlı bir cip kullanmadığını da belirten Aygün şöyle dedi 
     ''Bu cip yerli üretim. Buna destek vermemiz gerekiyor. Fiyatının da diğer ciplerin beşte biri oranında olmasının bu cipe ilgiyi artıracağını düşünüyorum. Cip tutkunu, cipten başka şey kullanamaz. Bu cip biraz daha toparlanır, daha lüks hale getirilirse Türkiye'de bundan başkası satılmaz diye düşünüyorum.'' 
     
     ''MAKAM ARACI OLARAK KULLANACAĞIM'' 

     Söz konusu cipi bir hafta süreyle makam aracı olarak kullanacağını belirten Aygün, ''Hem kendim kullanacağım hem de etrafımdakilere kullandırmayı düşünüyorum'' diye konuştu. 
     Pi Makina'nın Araştırma Geliştirme AR-GE bölümü tarafından üretilen cip ile ilgili bilgi veren Pi Makina Proje Müdürü Serdar Gegin, söz konusu cipin üretimine, Gölbaşı'ndaki fabrikanın bir bölümünde yaklaşık bir buçuk yıl önce başlandığını ve bu süre içerisinde sürekli geliştirildiğini anlattı. 
     105 beygir gücünde 2 bin cc turbo dizel motoru bulunan cipin 6 ileri, 2 geri olmak üzere 8 vitesli olduğunu belirten Gegin, çift arazi şanzımanlı cipin düz hatlara sahip bulunduğunu ifade etti. Cipin dış görünüşünde Amerikan Hummer ciplerinden esinlenildiğini belirten Gegin, aracın eninin Hummer'dan 10 santim dar, boyunun 20 santim daha kısa ancak, içinin, ondan daha geniş ve kullanışlı olduğunu anlattı. 
     Cipi, ERG İnşaat tarafından Artvin'de yapılan ve dünyanın en yüksek üçüncü barajı olan Deriner Barajı'nın arazi koşullarında kullanmak için ürettiklerini anlatan Gegin, oradaki zor arazi yapısında piyasadaki ciplerin yetersiz kaldığını söyledi. 
     
     CİP, 40 BİN DOLAR CİVARINDA SATILACAK 

     Gegin, söz konusu cipi aynı zamanda neler yapabileceklerini göstermek amacıyla da ürettiklerini ancak, ticari amaç için başka bir model üzerinde çalıştıklarını bildirdi. Bu aracın teknik özelliklerinin daha üstün olacağını belirten Gegin şöyle dedi 
     ''Hedefimiz kendi cipimizi üretmek. Öncelikle bu doğrultuda neler yapabiliyoruzu görmek istedik. Humımog'un yürüyen aksamı yabancı mercedes-unimog , ancak kaportası ile bazı aksamları yerli.'' Ticari amaçla üretmeyi düşündükleri cipin ebatlarının Humımog ile aynı ancak, dış dizaynının tamamen kendilerine ait olacağını kaydeden Gegin, şunları söyledi 
     ''Ticari amaçla üreteceğimiz cip 8 silindirli, 4 ileri, 4 geri olmak üzere toplam 8 vitesli ve 4 kişilik olacak. Bu cipin sadece motoru yabancı, diğer bütün kısımları yerli üretim, lastikleri ise daha büyük olacak.'' Orijinal Hummer marka ciplerin fiyatları yaklaşık 218 bin dolar civarında bulunurken kendi ürettikleri cipin bunun beşte bir fiyatı olan 40 bin dolar civarında olacağını belirten Gegin, Humımog adını verdikleri bu cipin vagon tipinin yanı sıra bir de pikap tipini ürettiklerini, vagon tipinde bir başka cipin üretiminin ise halen devam ettiğini bildirdi. Gegin, bu üç cipin üretimi ve geliştirilmesi için 1 milyon dolar harcandığını bildirdi. 

     
</TEXT>
</DOC>
