<DOC>
<DOCNO> 189673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sondun16.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Nikolodimos Hedefimiz Girne Kalesi'ne bayrak dikmektir 
</HEADLINE>
<TEXT>

     Rum Milli Muhafız Ordusu RMMO Komutanı Korgeneral Atanasios Nikolodimos, orduyu ve siyasi liderliği kastederek, ''Herkes tarafından yürütülen mücadele Girne Kalesi'ne bayrak dikmektedir'' dedi. 
     Mahi gazetesinin haberine göre, RMMO Komutanı Korgeneral Nikolodimos, yeni komandolara yeşil bereleri dağıtılırken yaptığı konuşmada, ''Herkes tarafından yürütülen mücadelenin Girne Kalesi'ne bayrak dikmek'' olduğunu, askeri ve siyasi liderliğin amacının bu olduğunu söyledi. 
     Asker ailelerinin bunlara tepki gösterdiğini yazan gazete, Rum asker ailelerinin, RMMO liderliğinin kendileriyle alay ettiği düşüncesinde olduğunu belirtti. 
     Gazeteye konuşan Rum aileler, ''Herkes Türklere taviz verilerek bir çözümden bahsederken, hatta Milli Muhafız Ordusu'nun lağvedileceğinden söz ederken, Milli Muhafız Ordusu Komutanı çocuklarımızla nasıl bu şekilde alay edebilir'' görüşünü dile getirdi. Rum aileler, ''Halkla bu şekilde alay edilmesi yerine hükümet edenlerin, tüm siyasilerin halka gerçeği söylemesini'' istediler. 
     Gazeteye göre, ismi belirtilmeyen bir yedek tabur komutanı albay da Rum askerlere, ''Sizler mi savaşacaksınız Kimse buna niyetli değildir. İyi yiyip iyi içelim, vatanperverliği bir tarafa bırakın'' dedi. 
     Albayın bu sözlerine birçok yedek askerin tepki gösterdiğini yazan gazete, haberini manşetten, ''Albay teslim olmaya çağırıyor Milli Muhafız Ordusunda çifte dil. Komutan Girne'de Yunan bayrağı görüyor'' başlığıyla verdi. 
     RMMO'nun birkaç yıl önce yaptığı Nikiforos tatbikatı sırasında ise telsizden askerlere talimat veren bir Rum komutan, ''Tankların paletlerini Girne sahilinde ıslatacağını, Girne Kalesi'ne Yunan bayrağı dikeceğini ve Türk kanı içeceğini'' söylemişti. 
     
</TEXT>
</DOC>
