<DOC>
<DOCNO> 199817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sonspo32.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor'da Faruk sakatlandı 
</HEADLINE>
<TEXT>

     Galatasaray maçı hazırlıklarını sürdüren İstanbulspor'un bugünkü çalışmasında Faruk sakatlandı. 
     Sarı-siyahlı takımın sol kanat oyuncusu Faruk, idmanın son bölümündeki taktik ağırlıklı yarım alan çift kale maçta Nuri ile girdiği ikili mücadele sonrası sol bileğinden sakatlanarak, idmanı bıraktı. 
     Kulüp doktoru Mehmet Ünal tarafından bileğine bandaj yapılan Faruk, sekerek görevlilerin yardımıyla sahadan çıkabildi. Dr.Ünal, Faruk'un durumunun yarın netlik kazanacağını söyledi. 
     Teknik direktör Aykut Kocaman yönetiminde Ataköy Tesisleri'nde gerçekleştirilen çalışmada, oyuncuların oldukça neşeli oldukları dikkati çekti. 
     Kondisyon ve pas çalışmasının ardından taktik ağırlıklı yarım alan çift kale maç yapılan idmana, sakatlığı nedeniyle ilk yarıyı kapatan Boliç katılmazken, hafif sakatlıkları bulunan Cem ve Emre ise takımdan ayrı çalıştı. 
     İstanbulspor, hazırlıklarını yarın yapacağı idmanla tamamlayarak kampa girecek. 
     
</TEXT>
</DOC>
