<DOC>
<DOCNO> 173130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/spor/spo05.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Onlara kulak verin 
</HEADLINE>
<TEXT>

   Türk hakemliğinin ağır topları yeni sezon öncesi Milliyet'in konuğu oldular, "Duyarlı, bilinçli ve centilmence bir lig için futbolun tüm birimlerinden destek bekliyoruz" diye konuştular 
      CEMAL ERSEN 

   
   SÜPER Lig'in "ağır topları" 2003 - 2004 sezonu öncesi Milliyet'in konuğu oldu, futbolculara, teknik adamlara, yöneticilere ve taraftarlara önemli mesajlar verdi, fair - play çağrısı yaptı. Futbolun tüm birimlerinin bu sezon daha duyarlı, bilinçli ve centilmence mücadeleye destek olması gerektiğini savunan süper ligin FIFA kokartlı yedi hakemi düşüncelerini, dileklerini ve beklentilerini şöyle sıraladı 
   ALİ AYDIN Artık futbol maçları bir eğlence olarak görülmeli. Küfür, kötü tezahürat, kurallara aykırı davranışlar sahalardan çıkmalı. Çıkmalı ki biz hakemler futbolun güzelleşmesine katkıda bulunalım. Bu sezon fair - play yılı olsun. Herkesin bize yardımcı olmasını, pırıl pırıl bir sezon yaşanmasını diliyorum. 
   BÜLENT UZUN Ligimizin kalitesi her geçen gün artıyor. Biz hakemler de çağın gerisinde kalmıyoruz. Tansiyonu yüksek bir sezon olacak gibi görünsede herkes sağduyu ile davrandığı takdirde, keyifli bir mücadele olacağına eminim. Verilen talimatlar doğrultusunda, görevimizi eksiksiz yapmakla yükümlüyüz. 
   MUSTAFA ÇULCU Kaliteli oyuncuların sayısının artması, rekabetin güçlenmesi süper lige heyecan getirecek. Bu da biz hakemlerin sorumluluğunu artıracak. Hakemlerin artık bu oyunun içinde eleştirilen değil, takdir edilen ve alkışlanan unsur olarak görülmesini istiyoruz. 
   MUHİTTİN BOŞAT İşimizin kolay olacağını söyleyemem. Çünkü kim ne derse desin Avrupa'nın en zor liglerinden birinde görev yapıyoruz. Mücadele, çekişme, tansiyon yüksek olacak. Keyifli bir sezon yaşanacak. Bizim bu oyuna katkımız, futbolun kurallarının adeletli ve tavizsiz bir şekilde uygulanmasıdır. 
   SELÇUK DERELİ Türk hakeminin özgüveni, bilgisi ve aldığı eğitimle altından kalkamayacağı zorluk yoktur. Bizim ligimizde emeğe saygı ve centilmenlik ön planda olmalı. Ben ve arkadaşlarım yaptığımız işe sımsıkı sarılıyoruz. Kimse hakkında önyargımız, olumsuz düşüncemiz yok. Bize saygı gösterilmesini bekliyoruz. 
   KUDDUSİ MÜTFÜOĞLU Futbol, dünyanın en güzel seyir oyunu. Ne mutlu ki biz de bu oyunun birer parçasıyız. Biz hakemler değerimizi, işlevimizi biliyor, sorumluluğumuzun ne denli ağır olduğunu her dem yaşıyoruz. Saha içinde kimse belirlenen ve uyulması gereken kuralları ihlal etmezse işimiz kolaylaşır. 
   İSMET ARZUMAN İnsan sevgisi, emeğe saygı, kurallara uymak futbol oyununu basitleştirecek, güzelleştirecek temel faktörler. Biz süper lig hakemleri maç içerisinde artık verilen, verilmeyen kararlarımız ile değil, futbol oyununu nasıl güzelleştirdiğimiz yorumu ile anılmak istiyoruz. Bunu yapmak zor değil. 
   
   'Hakemlerimiz lige hazır'    MHK Başkanı Bülent Yavuz da, hakemlere gerekli eğitimin verildiğini, hepsinin lige en iyi şekilde hazır olduğunu söyledi. Yavuz, "Psikolojik ve moralman yeterli düzeydeler. Ne yapmaları gerektiğini biliyorlar. Yapmadıkları takdirde uygulanacak yaptırımları da. Talimatlar son derece açık. Kimse kimsenin işine engel olmayacak. Herkes görevini rahatça yerine getirecek ve tertemiz, tartışmasız bir sezon geçireceğiz" dedi. 
   
   Hata yapma, Kıbrıs'a uç    Süper Lig hakemleri ilk yarıyı başarıyla tamamlarsa, eşleriyle birlikte bir haftalık tatil kazanacaklar 
   MHK Başkanı Bülent Yavuz, süper lig kadrosunda bulunan hakemlere, 2003 - 2004 sezonunun ilk yarısını başarıyla tamamlamaları halinde ödül olarak eşleriyle birlikte KKTC'de bir haftalık tatil yaptıracağını açıkladı. Yavuz seminerin son günü yaptığı konuşmada, "Federasyon size her türlü imkanı veriyor. Karşılığında sizden başarılı ve hatasız bir sezon bekliyoruz" dedi. 
   HAKEMLERE yeni sezonda yapılacak zam konusu ise gelecek hafta Futbol Federasyonu yönetim kurulu tarafından ele alınacak. Maç tazminatları ve antrenman ücretlerine yapılacak zammın yüzde 10 civarında olacağı belirtilirken, 3 bin euro ödenen Almanya ile 2 bin 500 paund verilen İngiltere'nin Türkiye için örnek teşkil etmeyeceği vurgulandı. 
   
   
</TEXT>
</DOC>
