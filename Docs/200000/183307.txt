<DOC>
<DOCNO> 183307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/yasam/yas03.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Isabel, evine dön 
</HEADLINE>
<TEXT>

   ABD'nin doğu sahilinde binlerce kişi evlerini boşalttı. Washington'da devlet daireleri 'Isabel tatili'ne çıkarken, Bush, hafta sonu evine çekildi 
      YASEMİN ÇONGAR WASHINGTON 
   
   Atlantik Okyanusu üzerinden günlerdir Kuzey Amerika kıyılarına ilerleyen Isabel kasırgası, dün öğlenden itibaren ABD'nin North Carolina, Virginia, West Virginia, Maryland, New York ve New Jersey eyaletlerini etkisi altına aldı. Kıyı kentlerinde geniş alanların su altında kalması, nehirlerde su taşkınları, yer yer hortumlar ve sel baskınlarının beklenmesi, özellikle okyanusa yakın yerlerde oturan binlerce kişinin evlerini boşaltmasına neden oldu. 
   Başkent Washington ve çevresindeki yerleşim birimlerinde de akşam saatlerinden itibaren yoğun yağış, sel ve şiddetli rüzg ra yol açması beklenen kasırga, siyasi hayatı da tatile soktu. 
   
   Türkiye toplantıları iptal 
   ABD başkentinde, metro ve kent içi otobüsler dün yerel saatle sabah 11.00'den sonra çalışmadı, bölgedeki okulların büyük bölümü ve federal hükümete bağlı tüm ofisler kapalı kaldı. Bakanlıklar ve mahkemelerin yanı sıra, Kongre'nin de tatil yapması, Temsilciler Meclisi'nde dün yapılması planlanan Türk - Amerikan ilişkileri konulu iki ayrı özel oturumun da iptaline neden oldu. Washington Belediye Başkanı Anthony Williams da, kentte olağanüstü hal ilan etti. Meteoroloji tahminleri, dün gece saatlerinden itibaren ABD başkentinde rüzg rın saatte 120 kilometre şiddete ulaşabileceği ve kent ile Virginia eyaletindeki çevre yerleşim birimlerini ayıran Potomac Nehri'nin sularının, iki metre kadar yükselebileceği yönündeydi. 
   
   Bush, Camp David'e 
   ABD Başkanı George W. Bush ise Isabel'in etkisini daha az hissetmek amacıyla Maryland dağlarındaki hafta sonu evi Camp David'e taşındı. Bush'un, Ürdün Kralı Abdullah'la burada yapması planlanan görüşmenin takvimi de erkene alındı. North Carolina'da 100 bin kişi elektriksiz kalırken, yaklaşık 200 bin kişi bölgeden ayrıldı. Binlerce kişi ise kendini sığınaklara kapattı. 
   
   
</TEXT>
</DOC>
