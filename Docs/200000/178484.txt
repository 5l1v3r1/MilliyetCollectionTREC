<DOC>
<DOCNO> 178484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sonspo04.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
55 yaş ve üstü taraftara ücretsiz maç... 
</HEADLINE>
<TEXT>

     İkinci Futbol Ligi B Kategorisi C Grubu takımlarından Erzurumspor'un maçlarını 55 yaş üstü taraftar ücretsiz izleyebilecek. 
     Erzurumspor Başkanı Abdülmenef Karagöz, hedeflerinin takıma küskün taraftarla barışmak olduğunu belirterek, ''Amacımız taraftarımızla bütünleşmek ve 1997-98 sezonunda olduğu gibi yeniden şampiyonluk ipini göğüslemek'' diye konuştu. 
     Kendilerinden önceki yönetim döneminde taraftarın kulübe küstürüldüğünü iddia eden Karagöz, şunları kaydetti 
     ''Bizden önceki yönetimde yapılan en yanlış iş taraftarla kulübün bağının koparılmasıdır. Biz bu soğukluğu gidereceğiz. Amacımız taraftarımızla yeniden bütünleşmek. Hafta sonu sahamızda oynayacağımız Batman Petrolspor maçına tüm taraftarımızı davet ediyoruz.'' Karagöz ayrıca, daha önce de yine taraftarla ilişkileri düzeltmek amacıyla Cemal Gürsel Stadı'na gelen bayan taraftarlardan ücret almayacaklarını açıkladıklarını hatırlatarak, yeni sürprizlerinin de olacağını söyledi. 
     
</TEXT>
</DOC>
