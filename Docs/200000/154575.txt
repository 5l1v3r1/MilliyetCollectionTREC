<DOC>
<DOCNO> 154575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sondun17.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basını "Rum tarafı hazırlıksız yakalandı" 
</HEADLINE>
<TEXT>

     Almanya'da yayınlanan Frankfurter Allgemeine Zeitung gazetesinde yer alan yorumda, Kuzey Kıbrıs Türk Cumhuriyeti'nin adanın güneyinde yaşayan Rumlara sınırlarını açması karşısında Rum yönetiminin hazırlıksız yakalandığı kaydedildi. 
     ''Bekleme kuyruğunda iyi hava'' başlığıyla yayınlanan imzalı yorumda, tamamen hazırlıksız bir şekilde yakalanan güneydeki yerleşik siyasi tabakanın sınırın açılmasını kabullenmekte zorlandığı kaydedildi. 
     Yorumda, Rum yönetiminin yeni lideri Tasos Papadopulos'un önce destek aranırcasına adadaki Rumların vatanseverlik duygularını etkilemeye çalışarak, kuzeye seyahat etmelerinin önüne geçmeye çalıştığı hatırlatıldı. Yorumda, şu görüşlere yer verildi 
     ''Zira Türk tarafı, pasaportları kontrol etmek istiyordu ve bu davranış Rum hükümetince meşru değildi. Ancak bu durum bir işe yaramayınca, bu siyasi şaşırtmaca oyununa uymak zorunda kaldı ve güçlü sınır trafiğine en azından organizasyon açısından hızla ayak uydurdu. Yunanistan Dışişleri Bakanı Yorgo Papandreu'nun sınırın açılmasından övgüyle söz etmesinin ardından, ses tonu da biraz daha onaylayıcı bir hal aldı.'' Yorumda, yeni seyahat imkanının 1 Mayıs'ta çok özel bir gösterinin gerçekleşmesini de sağladığı belirtildi. Adada etnik huzursuzlukların başlamasından iki yıl önce, yani 1958 yılından beri Kıbrıslı Rum ve Türk sendikaları ilk kez 1 Mayıs'ı birlikte kutladılar. 
     Kutlamaya katılanların her iki tarafın politikacılarına, gelecek yıl 1 Mayıs'ta sadece Rumların hakimiyetindeki güney kesminin değil, yeniden birleşmiş bir Kıbrıs'ın AB'ye üye olması taleplerini ilettikleri ifade edilen yorumda, ''Bir hafta öncesine kadar bunu düşünmek bile mümkün değildi'' denildi. 
     
</TEXT>
</DOC>
