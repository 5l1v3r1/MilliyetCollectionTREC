<DOC>
<DOCNO> 190020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/guncel/gun05.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çavuşoğlu'na esrar gözaltısı 
</HEADLINE>
<TEXT>

   Uyuşturucuyu tedavi amaçlı aldığını belirten ÇBS Yönetim Kurulu üyesi Oğuz Çavuşoğlu serbest bırakıldı 
      ERDAL KILINÇ, ESRA ALUS İstanbul 

   
   ÇBS Boya Yönetim Kurulu üyesi Oğuz Çavuşoğlu 44 , evinde 20 gram esrar bulunduğu iddiasıyla gözaltına alındı. Mahkemede "kullanıcı" olduğunu söyleyen Çavuşoğlu, serbest bırakıldı. 
   İstanbul Narkotik Şube Müdürlüğü ekipleri bir ihbar üzerine, Çavuşoğlu'nun Beşiktaş Etiler'deki evine baskın düzenledi. Evinde 20 gram esrar bulunduğu öne sürülerek gözaltına alınan Çavuşoğlu'nun, esrarı aldığını öne sürdüğü Murat Uzunoğlu da gözaltına alındı. Yüksek miktarda uyuşturucuyla yakalandığı iddia edilen Uzunoğlu'nun sorgusunun sürdüğü belirtildi. 
   
   Kelepçesiz getirildi 
   Çavuşoğlu'nun ifadesinde, satıcı olmadığını, uzun süredir esrar kullandığını söylediği öne sürüldü. Narkotik Şubesi'ndeki sorgu ve işlemleri tamamlanan Çavuşoğlu, Sultanahmet'teki İstanbul Adliyesi'ne sevk edildi. 
   Kelepçesiz olarak adliyeye getirilen Çavuşoğlu, çıkarıldığı nöbetçi mahkemede verdiği ifadede, evinde 13 gram esrar bulunduğunu söyledi. Çavuşoğlu, "Annem ÇBS Holding'in sahibidir. Benim de yüzde 2 hissem var. Üzerime atılan suçu kabul etmiyorum. Evimde bulunan esrar maddesi özel tüketim amaçlıdır" dedi. 
   10 dakikalık duruşmanın ardından serbest bırakılan Çavuşoğlu'nun hazırlık soruşturmasının ardından hakkında dava açılabileceği bildirildi. 
   
   
   
</TEXT>
</DOC>
