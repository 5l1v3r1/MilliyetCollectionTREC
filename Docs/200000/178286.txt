<DOC>
<DOCNO> 178286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sontur22.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Duruşma salonundaki kavga dışarı sıçrayınca... 
</HEADLINE>
<TEXT>

     Eskişehir'de damattan ''ayak bastı parası istemek için'' iki grup arasında çıkan kavgada 1 kişiyi öldürdükleri iddiasıyla yargılanan 2 gencin yakınları, duruşma salonunda damadın ailesi ile gazetecilere saldırdı. Polis, adliye binası dışında da devam eden kavgayı güçlükle yatıştırdı. 
     Ağır Ceza Mahkemesi'nde görülen davanın ilk duruşmasında, tutuklu sanıklar Erkan Bayraktar 22 ve Erhan Kocabıyık 20 hazır bulundu. 
     Mahkeme heyeti, savcının iddianameyi okumasının ardından, tutuklu sanık Erkan Bayraktar'a savunma yapması için söz verdi. 
     Erkan Bayraktar, hakkındaki iddiaları kabul etmeyerek, suçsuz olduğunu öne sürdü. Erhan Kocabıyık da bıçaklama olayıyla ilgisi bulunmadığını söyledi. 
     Mahkeme heyeti, Erkan Bayraktar'ın tutukluluk halinin devamına, Erhan Kocabıyık'ın da tutuksuz yargılanmak üzere tahliyesine karar verdi. 
     Öte yandan, Erhan Kocabıyık, bu sırada duruşma salonuna giren gazetecileri görünce bağırıp küfretmeye başladı. Kocabıyık, duruşma salonunda jandarma tarafından güçlükle sakinleştirildi. 
     Daha sonra duruşma salonunda bulunan Erkan Bayraktar ve Erhan Kocabıyık'ın yakınları, damat Bülent, ağabeyi Hüseyin Kütükkıran ve bu sırada görüntü almaya çalışan gazetecilere saldırıp darp girişiminde bulundu. 
     Jandarma 2 grubu duruşma salonundan dışarı çıkarırken, kavga, Adliye binası önünde de devam etti. Çevik kuvvet ekiplerinin de müdahale ettiği kavga, güçlükle yatıştırıldı. 
     
     OLAY 
     Bülent-Aysel Kütükkıran çiftinin 23 Temmuz'da Sivrihisar Caddesi'nde düzenlenen düğününde, mahalle gençleri arasında, damattan ''ayak bastı parası isteme'' meselesi yüzünden tartışma çıkmıştı. 
     Şevki Oymak 19 ve Erkan Bayraktar arasında başlayan tartışma, tarafların da katılmasıyla kavgaya dönüşmüştü. Erkan Bayraktar, arkadaşı Erhan Kocabıyık'ın yardımıyla Şevki Oymak ve kavgayı ayırmaya çalışan damadın ağabeyi Hüseyin Kütükkıran'ı yaralamıştı. 
     Ağır yaralanan Şevki Oymak, kaldırıldığı Devlet Hastanesi'nde yaşamını yitirmişti. Olaydan sonra yakalanan Erkan Bayraktar ve Erhan Kocabıyık tutuklanmıştı. 
     
</TEXT>
</DOC>
