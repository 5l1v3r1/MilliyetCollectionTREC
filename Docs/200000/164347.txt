<DOC>
<DOCNO> 164347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sondun21.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz milletvekili Irak'a askere gidiyor... 
</HEADLINE>
<TEXT>

     İngiltere Parlamentosu'nun Muhafazakar Parti milletvekillerinden eski ordu mensubu Desmond Swayne, Irak'ta görev yapmak üzere askere çağrıldı. 
     Ordudan ayrılmadan önce binbaşı olan New Forest milletvekili Desmond Swayne'in, birkaç gün içinde Irak'taki piyade birliğindeki görevine başlayacağı belirtildi. 
     Partisine mensup bir milletvekilinin Körfez Bölgesi'nde görev alacağını öğrenen Muhafazakar Parti lideri Ian Duncan Smith'in, haberi alır almaz milletvekilini arayarak kutladığı bildirildi. 
     Kendisi de eski asker olan Smith, Desmond Swayne'in Körfez'de olacağı süre içinde Parlamento'daki hizmetlerinden mahrum kalacakları için üzgün olduğunu, ancak onunla gurur duyduklarını kaydetti. 
     Desmond Swayne'in, önemli ve tehlikeli bir görev için ülkesinden uzak kalacağını da belirten Smith, ''Ona ve onunla birlikte görev yapan askerlerimize başarı diliyorum ve hepsinin ülkelerine salimen dönmeleri için dua ediyorum'' dedi. 
     New Forest milletvekili Swayne'in, Irak'taki görevinin yaklaşık 6 ay sürmesi bekleniyor ve onun Irak'ta bulunduğu süre içinde Parlamento'daki ve seçim bölgesindeki görevlerini milletvekili arkadaşlarının yürüteceği kaydedildi. 
     
</TEXT>
</DOC>
