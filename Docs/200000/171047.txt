<DOC>
<DOCNO> 171047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/guncel/gun02.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya komşunun hakları 
</HEADLINE>
<TEXT>

   Gençlerin yüzde 61'i Türkiye'de insan haklarına saygı gösterilmediğini düşünüyor. Aynı gençler Yahudi, Hıristiyan, eşcinsel komşu istemiyor... 
   
   Herkes İçin İnsan Hakları Projesi kapsamında yapılan "Gençliğin İnsan Haklarına Bakışı" araştırmasının sonuçları dün açıklandı. Arı Hareketi bünyesinde faaliyet gösteren Toplumsal Katılım ve Gelişim Vakfı'nın AB desteğiyle yürüttüğü araştırmaya katılan gençlerin yüzde 61'i Türkiye'de insan haklarına saygı gösterilmediğini düşünüyor. Ancak aynı gençlerin yüzde 49.5'u Yahudileri, yüzde 43.8'i Hıristiyanları, yüzde 67.5'i ise homeseksüelleri komşu olarak görmek istemiyor. 
   12 ildeki 16 - 27 yaş arası 1223 kişiyle görüşüldüğünü anlatan proje yöneticisi Özgür Ünlühisarcıklı, üç yıl sürecek projenin toplam maliyetinin 720 bin euro olduğunu belirterek, AB'nin 600 bin euro destek sağladığını belirtti. 
   
   AB DESTEKLİ ARAŞTIRMA 
   Strateji GFK araştırma şirketinin yöneticisi Selim Oktar'ın verdiği bilgiye göre, gençlerin yüzde 92'si "Kız çocuklarının ihtiyaç duymayacakları için okutulmamasını", yüzde 91'i "Parası olmayanların temel sağlık hizmetlerini alamamasını", insan hakları ihlali olarak görüyor. Araştırmadan çıkan bir başka sonuç da gençlerin yüzde 94'ünün başka insanlara güvenmediği. 
   
   KOMŞU SEÇMEYE GELİNCE... 
   "Komşularınız olarak görmek istemeyeceklerinizi belirtir misiniz " sorusuna katılımcı gençlerin verdiği yanıtlar şöyle "Yüzde 67.5'i homoseksüelleri, yüzde 67.4'ü uyuşturucu bağımlılarını, yüzde 65.3'ü çok içki içenleri, yüzde 61.7'si AIDS hastalarını, yüzde 54.5 sabıkalıları, yüzde 49.5'u Yahudileri, yüzde 43.8'i Hıristiyanları, yüzde 35'i de göçmenleri komşu olarak istemiyor..." 
   
   
</TEXT>
</DOC>
