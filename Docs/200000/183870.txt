<DOC>
<DOCNO> 183870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sondun04.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta patlama 2 ölü, 12 yaralı... 
</HEADLINE>
<TEXT>

     Irak'ın başkenti Bağdat'ta, BM merkezi olarak kullanılan Kanal oteli yanındaki otoparkta bombalı araçla düzenlenen intihar saldırısında 2 kişinin öldüğü, 12 kişinin yaralandığı bildirildi. 
     Amerikalı Yüzbaşı Sean Kirley, saldırıda ölenlerden birinin aracın şoförü, diğerinin de Iraklı polis olduğunu söyledi. 
     Irak polisinin arabalarını park ettiği otoparkta meydana gelen patlamada 18 aracın tahrip olduğunu belirten yüzbaşı, aracın, kontrol noktasındaki arama sırasında infilak ettiğini kaydetti. 
     Öte yandan Iraklı polis yetkilileri, saldırıda ölenlerin sayısını 3 olarak bildirdiler. 
     Yetkililer, patlamadan sonra olay yerinde yapılan incelemede Iraklı polis Salih Muhammed Sahi'nin cesedinin, başı olmayan bir diğer cesedin ve Said Fazıl Ali adına ait bir kimlik bulunduğunu kaydettiler. 
     25 kiloluk patlayıcı kullanıldığı tahmin edilen patlama, yarım metre derinliğinde çukur açtı. 
     
</TEXT>
</DOC>
