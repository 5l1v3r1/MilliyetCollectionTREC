<DOC>
<DOCNO> 171736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/spor/aspo.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Enke Fenerbahce'de 
</HEADLINE>
<TEXT>

   Sarı-Lacivertliler, Rüştü'yü verdikleri İspanyol Barcelona'nın Alman kalecisini kiraladı. Bir yıllık anlaşma yapılan tecrübeli file bekçisinin 600 bin euro alacağı öğrenildi 
      
   Daum tercih etti 
   FENERBAHÇE Yönetimi, Teknik Direktör Daum'un "üçüncü kaleciyi isterim" talimatı üzerine uzun süren arayışlar sonucu Barcelona'nın file bekçilerinden Robert Enke ile anlaştı. Rüştü'nün İspanyol ekibine transfer olmasından sonra Fenerbahçe'nin kaleci aradığını öğrenen Barcelona yöneticileri Enke ve Bonano'yu Sarı - Lacivertliler'e önerdi. Christoph Daum'un iki kaleciden Enke'yi tercih etmesi üzerine harekete geçen yöneticiler Alman file bekçisinin işini bitirdi. 
   
   Kulübüne ödeme yok 
   YÖNETİCİ Hakan Bilal Kutlualp Barcelona ile el sıkıştıktan sonra önceki gün de Almanya'da Enke ile masaya oturdu. İki gün süren görüşmelerin ardından Enke Fenerbahçe'nin teklifini kabul etti. Hakan Bilal Kutlualp, "Enke ile bir yıllığına kiralık olarak anlaştık. Gerek duyulursa bir sene daha sözleşmesi uzatılabilir" dedi. Alman kaleci için Barcelona'ya herhangi bir ödeme yapılmayacağı, Enke'nin yıllık 600 bin euro alacağı öğrenildi. Alman kaleci kampa katılmayıp direkt İstanbul'a gelecek. 
   
   Robert Enke kimdir 
   Doğum Yeri Jena Almanya 
   Doğum Tarihi 24 08 1977 
   Boy 1.87, Kilo 78kg 
   Oynadığı Takımlar 
   1995 - 96 Carl Zeiss Jena 
   1996 - 99 B.Moenchengladbach 
   1999 - 02 Benfica 
   2002 - 03 Barcelona 
   
   
</TEXT>
</DOC>
