<DOC>
<DOCNO> 192376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/spor/spo02.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortega'ya önlem 
</HEADLINE>
<TEXT>

   Fenerbahçe, Arjantinli yıldızın transferi nedeniyle River Plate'e verdiği teminat mektubunun bozdurulmaması için harekete geçti. Mahkemeye başvurup, ihtiyati tedbir kararı aldırdı 
      
   Gerekçeler sunuldu 
   İSTANBUL Asliye Ticaret Mahkemesi'ne başvuran Fenerbahçe'nin avukatı Servet Yeşil'in hazırladığı dilekçede, River Plate'den transfer edilen Ortega'nın, Hollanda - Arjantin milli maçına gittiği, ancak daha sonra dönmediği hatırlatıldı. Bu konuda FIFA'ya gerekli başvuruların yapıldığı, Ortega'nın da tazminat ödemeye mahkum edildiği ifade edildi. Ariel Ortega'nın ayrılmasında eski kulübü River Plate'in de etkisinin olduğu vurgulandı. 
   
   1.2 trilyon ödenecek 
   SARI - Lacivertli kulübün avukatı, FIFA'nın da Arjantin kulübünü tazminat ödemeye mahkum edebileceğine dikkati çekti. Bu aşamada daha önce River Plate'e verilen 2 milyon dolarlık teminat mektubunun kulüp tarafından paraya çevrilmemesi için ihtiyati tedbir konulmasını talep etti. Dosyayı inceleyen mahkeme, teminat olarak bu rakamın yüzde 40'ını oluşturan 800 bin doların 1 trilyon 220 milyar lira yatırılması karşılığında başvuruyu kabul etti. 
   
   Rüştü'ye tavsiye    YÖNETİCİ Hakan Bilal Kutlualp, Rüştü'nün sabır göstermesi gerektiğine işaret edip, "Dönmek istiyorum demekle dönülmez" yorumunda bulundu. Barcelona'da oynayan milli kalecinin Valdes'ten eldivenleri devralacağına inandığını belirten Kutlualp, "Hak ettiği şu anda verilmiyor olabilir. Ama mutlaka alacak. Bence Rijkaard gider, ancak Rüştü kalır" dedi. 
   
   Sakatlardan müjde    FENERBAHÇE, Akçaabat Sebatspor maçının hazırlıklarını dün basına kapalı olarak yaptığı çift idmanla sürdürdü. Sabahki idmana sakatlıkları nedeniyle bir süredir tedavileri süren Yusuf ve Servet de katılırken, iki oyuncu takımdan ayrı çalıştı. Sağ ayak bileğinin dış yan bağlarında problem olan Yusuf'a günde iki kez tedavi uygulanıyor. 
   
   Gençler süper    BULGARİSTAN'IN Kırcali kentinde bir turnuvaya katılan Fenerbahçe Genç Takımı şampiyonluğa ulaştı. Rakip kalelere 19 gol bırakan Sarı - Lacivertli gençler, ilk gün Bulgar Haskovo'yu 11-1, ikinci gün Yunan Ferex'i 7-1 mağlup etti. Finalde Kırcali Arda ile 1-1 berabere kalmasına rağmen birinciliği yakaladı. 
   
   Vakıfbank hizmetinizde    SARI - Lacivertli kulüp ile Vakıfbank arasında taraftarlar için kredi kartı hazırlanması konusunda özel olarak protokol imzalandı. Törene Başkan Aziz Yıldırım ve Vakıfbank Genel Müdürü Ahmet Kacar'ın yanı sıra, Asbaşkan Murat Özaydınlı, Daum ve futbolcular da katıldı. Başkan Yıldırım, "Fenerbahçeliyim diyen herkesin bu karta sahip olmasını diliyorum" dedi. Günün neşe kaynağı Daum'un, "Frank De Boer, Bülent, Ümit ve Hooijdonk'u bir başka bankanın reklamında gördük. Ancak Fenerbahçe'nin gerçek bankası burada" sözleri gülüşmelere yol açtı. 
   
   
</TEXT>
</DOC>
