<DOC>
<DOCNO> 171160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/soneko20.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
TEDAŞ 22 bin kaçak elektrikçiyi savcılığa verdi... 
</HEADLINE>
<TEXT>

     Türkiye Elektrik Dağıtım A.Ş'nin TEDAŞ sürdürdüğü kaçak tarama çalışması sonucunda, bugüne kadar taranan 3 milyon 367 bin aboneden, 166 bin 598'inin kaçak elektrik kullandığı belirlendiği, bu abonelerden 21 bin 900'ünün savcılığa verildiği bildirildi. 
     TEDAŞ'tan yapılan açıklamada, Kurumun alacaklarının yeniden yapılandırılması kapsamında başlattığı ve Mayıs ayı sonunda biten kampanyada, bugüne kadar 300 trilyon lira tahsilat yapıldığı bildirildi. 
     Kampanyanın tahakkuk rakamının ise 1 katrilyon 114 trilyon 645 milyar 322 milyon 488 bin lira olarak belirlendiği ifade edilen açıklamada, şu bilgiler verildi 
     ''Mayıs ayında sonuçlanan kampanya sonrasında 1 milyon 161 bin 243 abonenin TEDAŞ'a borcunu peşin olarak ödediği, 408 bin abonenin de taksitlendirme talebinde bulunduğu belirlendi. Peşin ve ilk taksit olarak abonelerden alınan miktar 300 trilyon lira olurken, taksitlendirme sonucu Haziran ayı içinde abonelerin ödediği rakam da 30 trilyon lirayı buldu. 
     TEDAŞ kaçakla mücadele ekiplerinin yaptıkları çalışmada ise kaçak olarak elektrik kullandıkları belirlenen 166 bin 598 aboneye toplam 115 trilyon 250 milyar lira para cezası tahakkuk ettirildi. Ekipler, tahakkuk ettirilen bu tutarın 38 trilyon 554 milyar lirasını nakit olarak tahsil ettiler.'' 
     
</TEXT>
</DOC>
