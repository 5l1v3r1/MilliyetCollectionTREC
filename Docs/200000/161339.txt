<DOC>
<DOCNO> 161339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/ekonomi/eko07a.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırımda yerli, yabancı ayrımı kalktı 
</HEADLINE>
<TEXT>

Meclis’ten geçen yabancı yatırımın özendirilmesine ilişkin kanunla "İzin ve onay" yerine sadece "bilgilendirme" yeterli olacak 
     ANKARA Milliyet 

     Yabancı yatırımın özendirilmesine ilişkin "Doğrudan Yabancı Yatırımlar Kanunu Tasarısı", TBMM Genel Kurulu’nda kabul edildi. Artık izin veya onay yerine sadece bilgilendirme sistemine geçilecek. 
     
     Para transferi serbest 
     Yasada yabancı yatırımcılar arasında, yabancı ülkelerin vatandaşlığına sahip gerçek ve tüzel kişilerle uluslararası kuruluşlar yanında, yurtdışında ikamet eden Türk vatandaşları da sayılıyor. 
     Yabancı yatırımcı tarafından yurtdışından getirilen döviz türünden sermaye, devlet tahvilleri dışındaki şirket menkul kıymetleri, makine ve teçhizatla sınai ve fikri mülkiyet hakları da doğrudan yabancı yatırım olarak kabul edilecek. 
     Uluslararası anlaşmalar ve özel kanun hükümleriyle aksi öngörülmedikçe yabancı yatırımcıların Türkiye’de doğrudan yabancı yatırım yapması serbest olacak. Yabancı yatırımcı, yatırım sözleşmelerinden doğan uyuşmazlıkların çözümünde yetkili mahkemelerin yanı sıra milli veya milletlerarası tahkim ya da diğer uyuşmazlık çözüm yollarına başvurabilecek. 
     Yapılan bir değişiklikle bu hak, özel hukuka tabi olan yatırım sözleşmelerinden kaynaklanan uyuşmazlıkların çözümü için de tanındı. 
     
     Kamulaştırma olmayacak 
     Yabancı yatırımcılar yerli yatırımcılarla eşit muameleye tabi tutulacak. Doğrudan yabancı yatırımlar, kamu yararı gerektirmedikçe ve karşılıkları ödenmedikçe kamulaştırılamayacak,. Yabancı yatırımcıların Türkiye’deki net k r, temettü, satış, tasfiye ve tazminat bedelleri, lisans, yönetim ve benzeri anlaşmalar karşılığında ödenecek meblağlarla dış kredi ana para ve faiz ödemeleri, banka veya özel finans kurumları aracılığıyla yurtdışına serbestçe transfer edilebilecek. 
     

</TEXT>
</DOC>
