<DOC>
<DOCNO> 168804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sontur11.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye tanıtım filmleri MTV'de... 
</HEADLINE>
<TEXT>

     Kültür ve Turizm Bakanlığı'nın Türkiye'nin tanıtımı için hazırladığı reklam filmleri Unilever'in desteğiyle Temmuz ayı boyunca MTV ekranlarında yayınlanacak. 
     MTV ile birlikte Avrupa Dans yarışması düzenleyen Unilever grubu, Türkiye'nin tanıtımına sponsor oldu. 
     Unilever'in dondurma markası Algida'nın sponsor olduğu Türkiye tanıtım filmi yayınları Türk televizyonlarında gösterilmeye başlanırken, önümüzdeki günlerde de MTV'den tüm dünyaya ulaşacağı bildirildi. 
     Türkiye tanıtım filmini MTV'den reklam yeri satın alarak Avrupalı izleyicilere ulaştıracak olan Algida, genel olarak Türkiye'yi ve yalnızca İstanbul'u tanıtan iki ayrı tanıtım filmini Temmuz ayı boyunca MTV'de yayınlatacak. Bu film, Avrupa'daki tüm yarışmacıları yarı final için Türkiye'ye davet ederken, aynı zamanda tüm Avrupa'yı da Türkiye'ye çağıracak. 
     
     BAKANLIK DESTEKLİYOR 
     Kültür ve Turizm Bakanlığı, Türkiye'nin tanıtımı konusunda güçlü bir fırsat yaratan bu projeye tam destek verirken, projeye büyük bir inanç ve güven duyulduğu bildirildi. 
     Eurovision şarkı yarışmasında Türkiye'yi yılların özlemi olan başarıyla kucaklaştıran Sertab Erener de yarışmada Türkiye'nin tanıtımına destek verecek. Dans yarışmasının Türkiye yarı finalinde hem jüri üyesi olacak, hem de konser verecek olan Erener, Portekiz'de gerçekleşecek finalde de sahne alacak. 
     Uluslararası bir yarışma olan ''Algida MTV Shakedown Dans Yarışması'' yarı finalleri Türkiye, Polonya, İrlanda ve İngiltere'de gerçekleştirilirken, yarışmanın finali Portekiz'de 31 Eylül 2003'te yapılacak. 
     Yarışmaya katılmak isteyenler 31 Temmuz'a kadar başvurularını yapabilecek. 
     
</TEXT>
</DOC>
