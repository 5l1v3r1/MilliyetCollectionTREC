<DOC>
<DOCNO> 170987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sontur01.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanakkale'deki orman yangını hala kontrol altına alınamadı... 
</HEADLINE>
<TEXT>

     Çanakkale'nin Ayvacık İlçesi'ne bağlı Gülpınar Beldesi ile Behramkale Köyü arasındaki tarım alanı, makilik ve orman alanında çıkan yangının kontrol altına alınamadığı bildirildi. 
     Çanakkale Orman Bölge Müdürlüğü yetkilileri, yangının söndürülmesi için tüm çabalarların azami olarak sarf edildiğini belirttiler. 
     Yangına, gece boyunca arazöz ve iş makineleri müdahalede bulunurken, havanın aydınlanmasıyla birlikte 10 uçak ve 1 helikopterin de tekrar söndürme çalışmalarına katıldığı kaydedildi. 
     Öte yandan dün gece kuvvetli rüzgarın etkisiyle Babakale tarafına yönelen alevler nedeniyle, yazlıkçıların kaldığı bölgenin elektrikleri TEDAŞ tarafından tedbir amacıyla kesilirken, turist ve yazlıkçılar geceyi karanlıkta geçirdi. 
     Yetkililer, yangını kontrol altına alma çalışmalarının sürdüğünü belirttiler. 
     
</TEXT>
</DOC>
