<DOC>
<DOCNO> 173088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/ekonomi/eko11.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Arçelik ve Beko Maximum'lu oldu 
</HEADLINE>
<TEXT>

   Türkiye'nin en büyük beyazeşya üreticilerinden Arçelik ve Beko, İş Bankası'nın 'Maximum kart' anlaşmalı kuruluşları arasına girdi 
   EKONOMİ SERVİSİ 
   
   İş Bankası, "Maximum" kart anlaşmalı üye kuruluşları arasına Arçelik ve Beko'yu da kattı. Maximum üye anlaşması, İş Bankası Genel Müdürü Ersin Özince ve Arçelik Genel Müdürü Nedim Esgin tarafından imzalandı. 
   Anlaşma gereği, İş Bankası kredi kartı sahipleri Arçelik ve Beko bayilerinden 12 aya varan taksitlerle alışveriş yapabilecek, alışverişleri sırasında ister taksitle ister tek ödemede yüzde 1 oranında Maxipuan kazabilecekler. İş Bankası, Arçelik'in İş Bankası da dahil 6 bankayla yaptığı işbirliği çerçevesinde geliştirdiği çift taraflı veri alışverişini sağlayan sistemi de ilk uygulayacak banka oldu. Sisteme göre, Arçelik ve Beko bayilerinde bulunan PC'lere yüklenecek bir yazılım ve kart okuyucusu sayesinde POS aletlerine gerek kalmadan işlem yapmak mümkün olacak. 
   
   17 milyon kart var 
   İş Bankası Genel Müdürü Ersin Özince, imza töreni öncesi yaptığı konuşmada, Türkiye'de şu an 17 milyon kredi kartı bulunduğunu, geçen yıl toplam 22 katrilyon lira civarında gerçekleşen kartla alışveriş cirosunun, bu yılın ilk yarısında 15.5 katrilyon lirayı geçtiğini belirterek, müşterilerinin taksit ve puan toplama-bozdurma olanağı sağlayan kredi kartlarını giderek benimsediğini söyledi. 
   
   Alışverişe yeni bir boyut geldi    Arçelik Genel Müdürü Nedim Esgin, Arçelik ve Beko'nun Türkiye genelindeki 5 bin satış noktasında tek tip uygulamaya geçilebilmesi için yazılım ve teknik altyapının, Arçelik, Koçnet ve banka işbirliğiyle oluşturulduğunu söyledi. Esgin, anlaşmalı bankalar arasında teknik altyapıyı ilk tamamlayanın İş Bankası olduğunu belirterek, şöyle konuştu 
   "Bu sistemle tüketicinin ödeme seçenekleri artacak. Müşterilerin vadeli ödeme araçlarına, kefil bulmalarına ihtiyacı olmayacak. Alışveriş süreci kısalacak.'' 
   
   
</TEXT>
</DOC>
