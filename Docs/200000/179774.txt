<DOC>
<DOCNO> 179774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/soneko12.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank, Irak Ticaret Bankası yönetimine girdi... 
</HEADLINE>
<TEXT>

     Akbank, Irak Ticaret Bankası'nın yönetimine giren tek Türk bankası oldu. 
     Akbank'dan yapılan açıklamaya göre, savaş sırasında ağır hasara uğrayan Irak'ın yeniden inşasına finansman sağlaması amaçlanan The Trade Bank of Iraq'ın Irak Ticaret Bankası kuruluş ve yönetimi ile ilgili olarak açılan ihaleyi J. P. Morgan Chase Co. konsorsiyumu kazandı. 
     Konsorsiyumu oluşturan dünyanın önde gelen 13 bankası arasında Akbank da yer alırken, Irak Ticaret Bankası bu ay faaliyete geçecek. 
     Türkiye'den sadece Akbank'ın katıldığı konsorsiyumdaki diğer bankalar şunlar 
     ''ABD'den J.P. Morgan Chase Co, İngiltere'den Standard Chatered Bank, Kuveyt'ten National Bank of Kuwait SAK, Polonya'dan Bank Millenium SA, Avustralya'dan ANZ, Japonya'dan The Bank of Tokyo-Mitsubishi Ltd., İtalya'dan Sanpaolo IMI SpA, Kanada'dan Royal Bank of Canada, Fransa'dan Credit Lyonnais, İspanya'dan Caja de Ahorros Y Pensiones De Barcelona, Güney Afrika Cumhuriyet'inden Standard Bank Group Ltd., Portekiz'den Banco Commercial Portugues.'' Akbank Genel Müdürü Zafer Kurtul, Akbank'ın uluslararası saygınlığa sahip dünyanın önde gelen bankalarıyla önemli bir işbirliğine gittiğini belirterek, şunları kaydetti 
     ''Savaş nedeniyle ağır hasara uğramış Irak'ın yeniden inşasında çok kritik rol oynayacak Irak Ticaret Bankası'nın kuruluş ve yönetiminde Akbank'ın Türkiye'yi temsil edecek olmasından büyük gurur duyuyoruz. 
     Irak'ın yeniden yapılanmasına ve ülkemiz ile Irak arasındaki dış ticaret hacmine önemli katkı sağlayacak Irak Ticaret Bankası'nı, Akbank'ın da içinde bulunduğu dünyanın önde gelen 13 bankasının yer aldığı konsorsiyumun yönetecek olması, hem bankamız hem de Türkiye ekonomisi açısından büyük önem taşımaktadır.'' Akbank'ın güçlü finansal yapısı, uluslararası saygınlığı ve uluslararası deneyime sahip güçlü ekibiyle bu görevi en iyi şekilde yerine getireceğini vurgulayan Kurtul, ''Akbank olarak bu görevimiz dolayısıyla Irak'ın yeniden inşası sürecindeki potansiyel iş hacminden müşterilerimizin de pay almasına katkı sağlayacağımız için çok mutluyuz'' dedi. 
     
     IRAK TİCARET BANKASI 
     Açıklamaya göre Irak Ticaret Bankası, Irak ekonomisinin ihtiyaç duyacağı finansal hizmetleri sunmanın yanı sıra, dış ticaret işlemlerine aracılık edecek. Geçici Hükümet Konseyi'nin ve bakanlıkların ülkenin yeniden inşası için ihtiyaç duyacağı büyük çaplı ithalatlara finansman sağlayacak. 
     Konsorsiyumun önemli üyelerinden birisi olan Akbank, Irak Ticaret Bankası'nda, ''Irak ile yapılacak tüm ticari işlemlere aracılık etmek, Irak Ticaret Bankası lehine akreditif açmak veya teyit etmek, Irak Ticaret Bankası'na finansal teknik destek ve eğitim vermek'' görevlerini üstlendi. 
     
</TEXT>
</DOC>
