<DOC>
<DOCNO> 189296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/soneko09.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Şu anda doğru yoldayız 
</HEADLINE>
<TEXT>

     Maliye Bakanı Kemal Unakıtan, Türkiye'de son zamanlarda takip edilen sıkı maliye disiplinine riayet eden politikalardan dolayı, güzel gelişmeler başladığını vurgulayarak, ''Şu anda doğru yoldayız'' dedi. 
     Active Academy tarafından düzenlenen 1.Uluslararası Finans Zirvesi'nin açılışında konuşan Unakıtan, Başbakan Recep Tayyip Erdoğan'ın yurtdışında olması ve Başbakan Yardımcısı'nın da yoğun programı nedeniyle açılışa katılamadığını ifade ederek, ''Gele gele kısmet bana geldi. Açılış konuşmasını yapmak benim gibi bütçesi açık veren bir Maliye Bakanına düştü. Kusura bakmayın, beni dinlemek zorunda kaldınız'' dedi. 
     1980'den önce Türkiye'de ve dünyada uluslararası finans sektörünün bugünkü kadar gelişmediğine dikkat çeken Unakıtan, ''Hele bizim ülkemize bakınca cebinde 1 dolar bulunan adamı yakalayıp içeri atıyorlardı. O günlerden bugünlere geldik. Artık sermaye, uluslararası finans sınır tanımaz hale geldi'' görüşünü dile getirdi. 
     
     SERMAYE, EKONOMİ VE SİYASİ İSTİKRARA ÖNEM VERİR 

     Tüm ülkelerin uluslararası sermayeyi kendi ülkesine daha fazla çekme çabası verdiğini söyleyen Unakıtan, uluslararası sermayenin ise daha iyi getiriyi nerede elde edeceği hesabını yaptığına işaret etti. 
     ''Sermaye, para önemli, tiko çok önemli'' diyen Unakıtan, şöyle devam etti 
     ''Gelişmekte olan ülkeyseniz çok önemli. Onların gelmesi lazım. Buyrun bize gelin demekle olmuyor. Onların gelmesini sağlayacak ortamı hazırlamanız lazım, onun için altyapı ve mevzuatı hazırlayacaksınız. Ondan daha önemlisi ekonominizi istikrarlı hale getireceksiniz. Sermaye iki şeye çok önem verir siyasi ve ekonomik istikrar... Kalkınmanız için de hele hele sermaye birikiminin az olduğu, gelişmekte olan ekonomilerde sermaye çok önemli. Havuzdaki suyun artması lazım. Havuzdaki su artmadıktan sonra yeni kaynak üretmedikten, yeni kaynak getirmedikten sonra ekonominizi büyütemezsiniz. Ekonomik istikrarı yakalayacaksınız, siyasi istikrardan katiyen vazgeçmeyeceksiniz. Sermayenin kendini emin hissetmesi lazım. Emin hissetmedikten sonra kuş gibi uçar gider, ama emin hissettikten sonra Eminönü'nde, Yeni Camii'nin önündeki kuşlar gibi hiç ayrılmaz.'' 
     
     MALİ DİSİPLİN ÖNEMLİ 

     Ekonominin istikralı hale gelmesi için mali disipline riayet eden politikaların uygulanmasının önemine işaret eden Unakıtan, mali disipline riayet etmek için yüzde 6.5 faiz dışı fazlayı yakalamak için harcamalara disiplin getirmek, gelirlerin disiplin altına alınması ve kamu borç stoğunun da küçültülmesi gerektiğini anlattı. 
     Kamu borç stoğunu kısa vadede yüzde 60'ın altına indirmek gerektiğini anlatan Unakıtan, şunları kaydetti 
     ''Bunun için ne gerekiyorsa onu yapmak lazım. Bunun başı da popülist politikalardan vazgeçmekten geçiyor, eğer popülist politika yapacaksanız bu işe hiç başlamayın. Efendim şunu da isterim bunu da isterim O zam ister, öteki niye vergi koydun demeye başlarsa bu iş yürümez. Buna hiç taviz vermeden devam etmek lazım. Çok şükür Türkiye'de son zamanlarda takip edilen sıkı mali disipline riayet eden politikalardan dolayı güzel gelişmeler başladı.'' Bu politikalara milletin inanması gerektiğini ve toplumsal dayanışmanın şart olduğunu vurgulayan Unakıtan, sözlerini şöyle tamamladı 
     ''Toplumun her kesiminin fikirlerini alarak, kendimizi Ankara'ya hapsetmeden Türkiye'nin her yerinde ve dışında Türkiye ile ilgili yerlerle görüşerek bu politikalarımıza devam ediyoruz. Şu anda doğru yoldayız. Neden doğru yoldayız Neticelerini alıyoruz, görüyoruz artık. Çok şükür faizlerimiz yüzde 30'ların da altında, yüzde 28'leri görmeye başladı. Enflasyon da çok önemli, enflasyonu düşürmeden bir yere varamayız. Eskiden çok anlamsız, artık anlamsızlığı her gün daha da anlaşılacak bir konu vardı. Enflasyonsuz büyüme olmaz Enflasyon ekonominin bir hastalığıdır, hastalık içinde bir insan büyüyebilir mi Büyüse de ona büyüme mi denir Ondan dolayı iki senedir yük, üçüncü sene küt aşağıya... Son 10 yıldır büyüme trendi 2.7... İstikrarlı büyümelerin istikrarlı olması lazım.'' 
     
     "RİSKİMİZ DÜŞÜYOR" 

     Maliye Bakanı Kemal Unakıtan, artık Türkiye'ye kredi verilebileceğini anladıklarını ifade ederek, şimdi borçlanmanın eskiye göre daha iyi yapılandırıldığını söyledi. 
     Unakıtan, ''Bundan dolayı ülke riskimiz düşüyor. Ülke riskimiz düştüğü müddetçe de biz, uluslararası sermayeden daha iyi pay alacağız'' diye konuştu. 
     Enflasyonun düşerek Avrupa kriterlerine gelmesi gerektiğini kaydeden Unakıtan, konuşmasını şöyle sürdürdü 
     ''Eğer ekonomik kriterlerimizi onların seviyesine getiremezsek hiç kıymeti yok. Ama oraya geldikten sonra AB'ye bizi alırlar, almazlar bu kendilerinin vereceği siyasi bir karardır. Biz o ölçülere gelmeliyiz. Mühim olan odur. Bütün gayretimiz, ekonomi yönetimi içindeki bütün birimlerin çabası o kriterlere gelmektir. Yani enflasyonumuzu tek haneli rakamlara çekmektir. Bunu yaptıktan sonra diğerleri gelir. Bunu yapabilmemiz için bütçe mali disiplinine riayet etmemiz gerekir. IMF dedi diye değil, IMF ister olsun ister olmasın, ister gelsin ister gelmesin bizim buna devam etmemiz lazım. Buna devam ettiğimiz zaman tünelin ucundaki ışığa kavuşacağız. Etmezsek daha önceki istikrarsızlıkları yeniden yaşarız.'' 
     
     ''ŞİRKETLER İÇİN ESKİ KARLAR YOK, OLMAZ'' 

     Maliye Bakanı Unakıtan, enflasyonun düşmesiyle birlikte özel sektöre, finans sektörüne çok büyük görevler düştüğünü ve bu sektörde yer alanların kendilerini yeni duruma göre ayarlamaları gerektiğini belirterek, ''Yöneticilerin, hesaplarını ona göre yapması lazım. Mesela özel sektördeki şirketler için eski karlar artık yok, olmaz'' şeklinde konuştu. 
     Kemal Unakıtan, hesabın buna göre yapılması durumunda uluslararası sermayeden de ona göre pay alınacağını, artık Türkiye'nin uluslararası sermayeden doğrudan pay alması gerektiğini vurgulayarak, bunun için gereken teşviklerin sağlanacağını söyledi. 
     2004 yılında uygulanmaya başlanacak enflasyon muhasebesiyle fiktif kazançtan vergi ödeme mecburiyetinin kalkacağını anımsatan Unakıtan, ''Maalesef enflasyon muhasebesi olmadığı için kendi müteşebbislerimizi koruyamadık. Onların fiktif kazançlarından vergiyi ala ala sermayelerini işletmelerinin dışına ittik. Sermayesini işletmesine koysaydı her gün eriyecekti. Maalesef onları illegal davranışlara biz, kurduğumuz yanlış sistem itti'' diye konuştu. 
     
     FİNANS SEKTÖRÜNE VERGİ MÜJDESİ 

     Maliye Bakanı Unakıtan, bundan sonra bütün işletmelerin sermayelerini güçlendirmek mecburiyetinde olduğunu vurgulayarak, şöyle devam etti 
     ''Bankalar daha da güçlendirilmek mecburiyetinde. Bizdeki finans sektörü bundan sonra ayağını daha sağlam basmak mecburiyetinde. Hesaplarını ona göre yapsınlar. Banka sahipleri doğrudan sermayelerini koysunlar. Artık Türkiye'de herkes kendi ayağı üzerinde durmak mecburiyetinde. Durabilen gider. Devlet de kimsenin ayakta durması için destekçisi değil. Devleti de daha efektif hale getirip daha küçülteceğiz, ekonomik faaliyetlerden çekeceğiz, çekiyoruz.'' Konuşmasında özelleştirmeye de değinen ve bu konunun geciktiği yönünde eleştiriler geldiğini anlatan Unakıtan, ''Ayakkabı satmıyorsun kardeşim. Koskoca şirketleri satıyorsun. Milyarlar var, vakit alıyor'' dedi. 
     Kemal Unakıtan, bazen belli bir takvim yapıldığını, ancak alıcıların fazla olması nedeniyle mecburen 1 ay uzattıklarını belirterek, şunları kaydetti 
     ''Bazen daha iyi bir fiyat alabilmek için bazı belirsizlikleri kaldırmak lazım. Şirketini niye almıyorlar Şirketini satılır hale getirmemişsin. Kendini alıcı yerine koyarsan niye almadıklarını anlarsın. Bankanı niye almıyorlar Niye almamışlar Bir sürü borçların içinde ne olduğu belli olmayan, temizlenmemiş bir bankayı kim alır Önce onun içini temizleyeceksin. Satılır bir hale getireceksin. Bunları da yapmak için çok kuvvetli bir siyasi irademiz var, yapacağız, adım adım gerçekleştireceğiz.'' Önümüzdeki günlerde finans sektörünü daha kuvvetli hale getirebilmek için üzerindeki vergileri azaltacaklarını bildiren Unakıtan, ''Gönül arzu ederdi ki çok iyileştirme yapalım. Ama bizim de bütçemiz hassas. Yani birşey yaparken ne getiriyor, ne götürüyor Bunu hesaplama mecburiyetimiz var. Ama yavaş yavaş bunları indireceğiz'' diye konuştu. 
     Türkiye'deki finans sektörünü, diğer ülkelerdeki sektörlerle rekabet edebilir düzeye getireceklerini belirten Unakıtan, ''İnşallah son zamanlarda finans sektörünün yaşadığı problemler sona erer ve bundan sonra problemsiz bir şekilde daha güçlenerek yoluna devam eder. Hükümet olarak buna çok önem veriyoruz'' dedi. 
     Unakıtan, İstanbul'u finans merkezi yapmayı istediklerini anımsatarak, bu yöndeki altyapı çalışmalarını başlattıklarını ve kentin uluslararası finanstan hakettiği payı alacağını umut ettiğini sözlerine ekledi. 
     
</TEXT>
</DOC>
