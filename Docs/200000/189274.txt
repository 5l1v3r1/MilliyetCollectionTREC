<DOC>
<DOCNO> 189274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sondun38.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak aşeretleri liderinden Türk askerine açık davet 
</HEADLINE>
<TEXT>

     Irak halkının dörtte üçünü temsil ettiğini belirten Irak Aşiretler Konfederasyonu Başkanı Abdülmenaf El Mübarek, Irak'ta Türk askerini görmekten memnuniyet duyacaklarını söyledi. 
     Irak'taki aşiretleri bünyesinde bulunduran Konfederasyon'un Başkanı El Mübarek, Irak halkının büyük bölümünün Türk askerini istemediği şeklindeki iddiaların gerçeği yansıtmadığını belirterek, ''Bu araştırmayı yapan kişiler, bu soruyu kimlere sordular. Ben, Irak halkının dörtte üçünü temsil eden bir konfederasyonun başkanıyım. Böyle bir soru öncelikle bana sorulmalıydı. Biz Türk askerinin Irak'a gelmesini istiyoruz'' dedi. 
     El Mübarek, Türk askerinin Irak'a gelmesi halinde her türlü desteği sağlamaya hazır olduklarını vurgulayarak, ''Hemen hemen bütün komşularımızla sorunlar yaşadık. Ancak Türkiye hep yanımızda yer aldı ve dostumuz oldu. Türk askerini sevinçle karşılarız. Her türlü yardım ve ihtiyaçlarını karşılamaya da hazırız'' diye konuşutu. 
     Türkiye'nin Bağdat Büyükelçiği'ne düzenlenen intihar saldırısını şiddetle kınayan El Mübarek, saldırıyı düzenleyenlerin amacının, Irak'ta istikrarın sağlanmasını engellemek olduğunu belirtti. 
     Irak Aşiretler Konfederasyonu Başkanı Abdülmenaf El Mübarek, Irak Geçici Yönetim Konseyi'nin, Türk askerinin Irak'a gelmesini kabul etmesi durumunda istifa edeceğini açıklayan Irak Kürdistan Demokrat Partisi IKDP lideri Mesud Barzani ile ilgili olarak da, ''Türk askerinin Irak'a gelmesi konusunda uzlaşma sağlanır ve Irak'a Türk askeri gelirse, Sayın Barzani'nin böyle bir davranışta bulunmamasını temenni ederim'' dedi. 
     
</TEXT>
</DOC>
