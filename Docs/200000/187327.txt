<DOC>
<DOCNO> 187327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sontur01.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İki aile arasındaki kan davası yüzünden öğrenciler okula gidemiyor 
</HEADLINE>
<TEXT>

     Erzurum'un Narman İlçesi'ne bağlı Şekerli Beldesi'nde iki aile arasındaki kan davası nedeniyle, Han ailesinden öğrenciler halen okula başlayamadı. 
     Milli Eğitim Müdür Vekili Ahmet Er, geçtiğimiz ay Şekerli Beldesi Belediye Başkanı Nihat Akbulut ve beraberindeki iki kişinin, kavgalı oldukları Han ailesi tarafından öldürülmesinin ardından, beldede bulunan Han ailesi öğrencilerinin eğitim ve öğretime başlayamadıklarını bildirdi. 
     Narman İlçesi'ne müfettiş gönderdiklerini anlatan Er, ''Müfettişlerimiz olayı incelediler. Aileler arasındaki bu kavganın çocukların eğitimlerini olumsuz etkilememesi için çalışıyoruz'' diye konuştu. 
     Okula gidemeyen öğrencilerin kayıtlarının yakın ilçelerdeki yatılı bölge ilköğretim okullarına alınması için çalıştıklarını ifade eden Er, sorunun en kısa sürede çözümleneceğini söyledi. 
     Narman İlçesi'ne bağlı Şekerli Beldesi'nde geçtiğimiz ay Belde Belediye Başkanı Nihat Akbulut ve yeğenleri Tarık Akbulut ile Erkan Kılıç, aralarında kan davası bulunan Han ailesi fertlerinin silahlı saldırısında hayatlarını kaybetmişlerdi. 
     Olayla ilgili soruşturma sürdürülürken, Erzurum Valisi Mustafa Malay, Emniyet Müdür Vekili Vadi Çiçekli ile Milli Eğitim Müdür Vekili Ahmet Er, Akbulut ve Han ailelerini barıştırmak için bir süre önce ilçeye gitmişler ancak olumlu sonuç alamamışlardı. 
     
</TEXT>
</DOC>
