<DOC>
<DOCNO> 198114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/spor/ygokce.html </URL>
<DATE> 2003/11/27/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Luce'nin bayramı 
</HEADLINE>
<TEXT>

   
   Maçın sonucu Beşiktaşlılar'ın tümünü değil, ama Lucescu'yu tam anlamıyla mutlu edebilir. Çünkü kontrol ve savunma futbolunun ustası Lucescu, takımının kaçırdığı onca golden sonra hiç değilse yenilmediği için sevinmekte haklı. 
   Beşiktaş, Roma Olimpiyat Stadı'ndaki maçta sorunlarla uğraşan, Lopez ve Mihailoviç'in yokluğundan dolayı sıkıntı çeken Lazio karşısında maça sıkıntısız bir başlangıç yaptı. Lazio bastırıyor, ama özellikle Inzaghi'nin vurduğu kötü şutlarla Beşiktaş rahatlıyordu. Kontrol ve savunma futbolu Beşiktaş'ın genlerine işlemiş. O nedenle Giunti ve Tayfur ilk yarının normal süresi tamamlanıncaya kadar savunmaya destek verdiler, ama ofansif aksiyonları ihmal ettiler. Kanatlarda Okan ve İbrahim de beklenen etkinlikte değildi. Malum savunma saplantısı Yine de gol pozisyonlarına girdiler. Pancu'nun, Sergen'in kaptıkları ya da buluştukları toplar tek santrfor İlhan'ı buluyor, ama şut cesareti vermiyordu. Bunun ötesinde, Beşiktaşlı futbolcular galiba birbirlerine güvenemediklerinden yardımlaşma yerine bireysel şut tercihlerine yöneldiler. Olacak şey değil... Pancu, İbrahim ve yardımlaşacak adam arayan İlhan dahi bu bireyselliği fazlasıyla gösterdi. İlhan'ın özel bir şaşkınlık notunu düşelim 32. dakikada Sergen'in verdiği pası Peruzzi'ye vurdu. Sonra yine Sergen'den aldığı topu 52. dakikada şaşkın bir duruşla, "Acaba bu top benim mi " şokuyla kullanamadı. İlhan'ın kendi kritiğini yaparak her maça psikolojik hazırlıkla çıkmasını öneririm 
   Beşiktaş'a bayramlık sevinç perdelerini açan Markus Merk oldu. Stam'ın Sergen'e çizginin önünde - üstünde yaptığı müdahale penaltıyı oluşturdu. Bizim ligimizde de, Avrupa Kupaları'nda da bu penaltıyı vermek o kadar kolay değil. Markus Merk'e teşekkür etmeli. 
   Lazio, yedek antrenörle Fernando Orsi maça başladı. Orsi ikinci yarıya iki değişiklikle başladı. Buna karşılık Lucescu anlayamadığımız biçimde tutucuydu. İlk değişikliğini ancak 83. dakikada Sergen - Tümer yapabildi. Yorulan takımın kendi ceza alanı içinde ıstırap çekmesini buz gibi duruşla seyretti. 
   Yine de Lucescu'yu suçlayamıyoruz. Takımının konsantrasyon yoğunluğundaki eksiklik onu da etkilemiş olabilir. Beşiktaş bulduğu 7 puanla şimdi hem ikinci tura yakın, hem de kötü olasılıkla UEFA güvencesini elinde tutuyor. Grupta son maçını berabere bitirir, Lazio da Prag'ı yenerse puan eşitliğinden İtalyanlar ikinci tura çıkarlar. O zaman da herhalde en çok Lucescu ağlar. 
   
      
   
</TEXT>
</DOC>
