<DOC>
<DOCNO> 171918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/yazar/pulur.html </URL>
<DATE> 2003/07/27/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Deniz Baykal haklı, ama şanssız... 
</HEADLINE>
<TEXT>

   
   BAZILARINDA bir sevinç, sanki kırk yıllık hasret sona eriyor, gibi... 
   Neymiş 
   Bundan önceki hükümetin başbakanı, iki yardımcısı ve 22 bakanı bu sefer yakalanmışlar... 
   Haberler öyle sunuluyor, öyle yorumlar yapılıyor ki, Ecevit, Bahçeli, Mesut Yılmaz ve 22 bakan bugün yataklarını, yorganlarını denk edip, yarın cezaevine girecekler. 
   
   BÖYLE sananlardan birine, Nasreddin Hoca'yı anlattık... 
   Alacaklı, Hoca'ya gelmiş "Şu borcunu öde " demiş... 
   Hoca da, başlamış anlatmaya 
   "Şu yolun kenarına bak, çalı, çırpı diktim, koyun sürüleri buradan geçerken, tüyleri çalılara takılıp kalacak, yünleri toplayıp, yıkayacağım, tarayacağım, hanım eğirecek, iplik yapacak, çorap örecek, ben de pazara gidip, çorapları satacağım, borcumu ödeyeceğim " 
   Alacaklının kıs kıs güldüğünü gören Nasreddin Hoca, kızmış 
   "Seni gidi köftehor seni Peşin parayı gördün, gülersin değil mi " demiş. 
   
   DOSTUMUZ "Ne alakası var " deyince biz de anlattık... 
   "Araştırma komisyonunun raporu, Meclis'e gelecek, bu rapora göre soruşturma komisyonu kurulup kurulmayacağı tartışılacak, eğer kabul edilirse, yani bu bakanların Yüce Divan'da yargılanmaları gerekir sonucuna varılırsa, bu defa yeni rapor Meclis'e gelecek, Meclis bunu da uygun görürse, bakanlar, Yüce Divan olarak görev yapan Anayasa Mahkemesi'nde yargılanacaklar." 
   
   "OOOOOOO, işler uzun desenize " diyenler çıkabilir. 
   Uzun ya 
   Hem zaten, niyet üzüm yemek değil de, bağcı dövmek olursa... 
   Bu da, şu demek... 
   Yolsuzluklarla mücadele ediyoruz diyenler, önce milletvekillerinin dokunulmazlığını kaldırırlar, o zaman İstanbul Belediyesi'ndeki iddialar ortaya çıkar, hem de çoğu yargıda, duruşmalar başlar... 
   
   HİK YEYİ bilir misiniz 
   Kapı çalmış, kadın açmış, kocasının askerlik arkadaşı, buyur etmiş, akşam adam gelmiş, arkadaşını görünce çok sevinmiş, sarılmış, sonra karısına seslenmiş 
   "Yemek çıkardın mı " 
   Kadın boynunu bükünce başlamış bağırmaya 
   "Tabak mı yok, çanak mı yok, çatal mı yok, kaşık mı yok, bardak mı yok, sürahi mi yok " 
   Kadının tepesi atmış, misafire dönmüş 
   "Bak, hiç yağın, unun, pirincin, tuzun, makarnanın, etin lafını ediyor mu " 
   Bu da o hesap 
   Önümüzdeki yerel seçime kadar, "Biz yolsuzluklarla mücadele ediyoruz " havasını basmak... 
   
   CHP Genel Başkanı Deniz Baykal, geçen gün anlatıyordu 
   "Hazine'yi emanet ettiğimiz insan bu, kaçak bina yapmış, komşuları ihbar etmiş... Belediye binayı yıkmak zorunda, yıkmazsa suç oluşacak. Belediye, aracım gerecim yok, demiş, yıkma işini ihaleye çıkarmış, kimse ihaleye katılmamış... Belediye, görüyorsunuz, kimse ihaleye de katılmadı, bu durumda yıkamam, demiş..." 
   Deniz Baykal bunları anlattıktan sonra soruyordu 
   "Böyle Maliye Bakanı olur mu 
   Böyle Maliye Bakanı olursa, yolsuzlukların önüne geçilir mi " 
   Haksız mı 
   Yerden göğe kadar haklı da, biraz şanssız, yarın, öbür gün, AKP'liler de bir dosyayı açıp "Böyle milletvekili olur mu " derlerse, bir hayli başı ağrır da... 
   
      
   
</TEXT>
</DOC>
