<DOC>
<DOCNO> 179987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sondun12.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da operasyon bilançosu 124 Taliban öldü 
</HEADLINE>
<TEXT>

     Afgan ve Amerikan güçlerinin, 1 haftalık yoğun bombardımanının ardından, Taliban savaşçıları güneydeki Zabul'da bulunan Dey Çopan'dan çıkardıkları bildirildi. 
     Zabul istihbarat yetkilisi Halil Hotak, Dey Çopan'daki operasyonun dün gece bittiğini, tüm kontrolü ele aldıklarını, 25 Ağustos'ta başlayan operasyonda bölgedeki dağ ve mağaralarda 2'si Arap olmak üzere 124 Taliban savaşçının cesedinin bulunduğunu açıkladı. 
     Komşu eyaletlerdeki yetkililerin kaçmaya çalışan Taliban savaşçıları tutuklamak üzere bölge sınırlarına yönlendirdiklerini belirten Hotak, ayrıca kuzeydeki Uruzgan'ın bazı kısımlarında çatışmalar olduğunu kaydetti. 
     Bu arada, ülkenin güneyinde, dün gece kız çocuklarının da gittiği bir ilkokul yakıldı. 
     Logar eyalet komutanlığı sözcüsü Emir Han, Logar'ın Muhammed Ağa bölgesinde, gece yarısı kız çocuklarının da gittiği karma bir ilkokulun kundaklandığını, ancak kısmi zarar gören binada 2 oda ile sınıf olarak hizmet veren 2 çadırın yandığını söyledi. 
     Saldırının Taliban tarafından düzenlendiğine inanan Han, kundakçıların amacının kız çocuklarının okula gitmesini engellemek olduğunu ve öğretmenleri tehdit ettiklerini açıkladı. 
     Bu arada, Celalabad'da Cumartesi günü Hindistan Konsolosluğu'na düzenlenen bombalı saldırıyla ilgili 7 kişi yakalandı. 
     Yetkililer, şüphelilerin olaydan kısa süre sonra polisin durdurduğu 2 kamyonda olduklarını belirtti. 
     
</TEXT>
</DOC>
