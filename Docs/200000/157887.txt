<DOC>
<DOCNO> 157887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sontur12.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan Teknik Direktör Sacala, Beşiktaş'a 375 bin dolar ödeyecek 
</HEADLINE>
<TEXT>

     Sözleşmesi feshedilen Teknik Direktör Nevio Scala'nın, Beşiktaş Jimnastik Kulübü BJK tarafından kendisine yapılan ödemeden 375 bin dolarlık bölümü geri vermesi kararlaştırıldı. 
     İstanbul 10. Asliye Hukuk Mahkemesi'ndeki duruşmaya, davalı Nevio Scala'nın avukatı Batur Taşman ile davacı BJK'nın avukatı Şebnem Gül Bedük katıldı. 
     Duruşmada son savunması sorulan avukat Bedük, dava konusuna ilişkin hazırlanan bilirkişi raporunu kabul ettiklerini belirterek, ''Raporda, Scala'nın hastalığının aktif olduğu ve fiziki performansını olumsuz etkileyeceği açık olarak yer almıştır. İddialarımız doğrulanmıştır'' dedi. 
     Bedük, ''Bu nedenle, Scala'nın, haksız olarak aldığı 725 bin doları geri ödemesi'' yönünde karar alınmasını istedi. 
     Scala'nın avukatı Taşman ise sadece bir kişi tarafından hazırlanan bilirkişi raporunun geçerli olmadığını savunarak, müvekkilinin durumunu kesinleştirecek heyet raporu hazırlanmasını talep etti. 
     Tarafları dinledikten sonra davayı karara bağlayan hakim, Nevio Scala'nın kendisine yapılan ödemeden 375 bin dolarlık bölümü BJK'ya geri ödemesini kararlaştırdı. 
     İÜ Cerrahpaşa Tıp Fakültesi Öğretim Üyesi Doç. Dr. Özer Açbay tarafından hazırlanan bilirkişi raporunda, ''Nevio Scala'nın hastalığının aktif durumda olduğu kaydedilerek, hastalığın fiziki performansını etkileyebileceği, ancak kesin tanı için tetkik ve testlerin kendisi üzerinde yapılması gerektiği'' bildirilmişti. 
     BJK'nın avukatlarınca hazırlanan dava dilekçesinde, sağlık sorunları nedeniyle sözleşmesi feshedilen teknik direktör Scala'nın, kendisine daha önce ödenen 1 milyon 250 bin doların, çalıştığı süre göz önüne alınarak 725 bin dolarlık bölümünü geri ödemesi istenmişti. 
     
</TEXT>
</DOC>
