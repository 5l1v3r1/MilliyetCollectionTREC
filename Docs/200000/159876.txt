<DOC>
<DOCNO> 159876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/yasam/yas01.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Polis amca bizi ailemiz terk etti' 
</HEADLINE>
<TEXT>

Babalarından sonra annelerinin de Adana'da yolda bırakıp ortadan kaybolduğu 6 küçük kardeş, el ele karakola sığındı 
     FATİH KARAÇALI Adana DHA 

     Adana'da anne babalarının terk ettiği 6 - 13 yaş arasındaki 6 kardeş, hayatta kalabilmek için önce birbirlerine, sonra da polis amcalarına sarıldı. 
     Mersin Tarsus'ta oturan baba Semih Kurt 38 , bir ay önce eşi ve çocuklarını terk ederek evden ayrıldı ve kendisinden bir daha haber alınamadı. Kocasının gitmesinin ardından anne Nazlı Kurt 35 da, çocukları Kadir 6 , Ekrem 7 , Hakkı 9 , Servet 11 , Yasin 12 ve Rüstem 13 ile önceki gün Adana'ya geldi. Kurt, bir süre caddelerde dolaştığı çocuklarına sarılarak "Sizlere bakamayacağım, İstanbul'a gidiyorum" dedi ve küçükleri yol ortasında gözleri yaşlı bırakıp gözden kayboldu. 
     
     Anne baba aranıyor 
     Babalarının ardından annelerinin de terk ettiği 6 kardeş, kaldırımda bir süre oturdu, ardından çareyi polise sığınmakta buldu. 
     El ele tutuşan kardeşler, Şehit Erdoğan Çıtak Karakolu'na gitti. Polislerin şaşkın bakışları altında içeri giren çocuklar, başlarından geçenleri bir bir polis amcalarına anlattı. Polislerin önce karınlarını doyurduğu 6 talihsiz kardeş, sonra karakol bahçesinde oyun oynadı, daha sonra minibüsle Çocuk Şubesi'ne götürüldü. İşlemlerin tamamlanmasından sonra çocukları yuvaya teslim edeceklerini belirten yetkililer, anne babanın peşine düştü. 
     

</TEXT>
</DOC>
