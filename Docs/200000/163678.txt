<DOC>
<DOCNO> 163678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sondun24.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam döneminde el konulan mülkler eski sahiplerine verilecek 
</HEADLINE>
<TEXT>

     Irak'ta Saddam Hüseyin döneminde el koyulan mülklerin eski sahiplerine geri verileceği bildirildi. 
     Saddam Hüseyin rejiminin devrilmesinin ardından, Irak'ta 35 yıl süren Baas Partisi iktidarının aldığı baskıcı kararların bazıları kaldırılıyor. 
     Saddam'ın emriyle çıkarılan kararlar doğrultusunda, ülkeden kovulan ya da siyasi nedenlerle ayrılanlara ait mülklere devlet el koyup, bunları istediği gibi kullanabiliyordu. Bu mülklerin bazıları Baas Partisi bürosu olarak hizmet veriyordu. 
     Adalet Bakanlığı Mülk Kayıtları Dairesi Genel Müdürü Zeyran Halas Ettai, basına yaptığı açıklamada, Saddam'a, ailesine, yakınlarına ve Baas Partisi'nin tüm mülklerine el koyulduğunu söyledi. 
     Ettai, koalisyon yönetiminin, parti adına kayıtlı mülklerin devlete geri verilmesini kararlaştırdığını belirtti. 
     Bu arada, Pazar gecesi Irak'ın kuzeybatısında, Suriye sınırlarında başlayan ''çöl akrebi'' operasyonu devam ediyor. 
     Koalisyon kuvvetleri, operasyonun hangi bölge ya da kentte sürdüğü konusunda açıklama yapmadılar. 
     Irak basınına göreyse Zuuluiyye'den başlayan, Dicle ile Fırat arasına düşen Sersar gölünden Kadisiye gölü yakınına uzanan bölge operasyon kapsamında bulunuyor. 
     
</TEXT>
</DOC>
