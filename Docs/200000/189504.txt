<DOC>
<DOCNO> 189504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sondun13.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye, ABD ile diyaloğu sürdürmek istiyor... 
</HEADLINE>
<TEXT>

     Suriye, ABD Temsilciler Meclisi'nin ekonomik ve diplomatik yaptırımlar uygulanmasını öngören bir tasarıyı kabul etmesine karşın, bu ülkeyle diyaloğu sürdürmek istediğini bildirdi. 
     Suriye resmi radyosunun yorumunda, ''İsrail'in ırkçı hükümetiyle işbirliği içinde olan, Amerikan yönetimi içindeki yeni muhafazakarların inanılamayacak iddialarına dayanan'' Temsilciler Meclisi'nin kararından üzüntü duyulduğu belirtildi. 
     Yorumda, ''Suriye, bu haksız ve sert karara karşın, güç kullanımı yerine diyalog ilkesine ve uluslararası hukuk çerçevesinde bütün konularda ABD ile diyaloğun sürdürülmesine bağlı kalacaktır'' denildi. 
     ABD Temsilciler Meclisi, 15 Ekim'de, teröre destek veren örgütler listesindeki Suriye'ye ekonomik ve diplomatik yaptırımlar uygulanmasını öngören bir tasarıyı kabul etti. 
     Kongre'nin alt kanadı olan Temsilciler Meclisi'nde kabul edilen tasarının yasalaşabilmesi için, üst kanat Senato'da da kabul edilmesi ve Başkan George W. Bush tarafından onaylanması gerekiyor. 
     
</TEXT>
</DOC>
