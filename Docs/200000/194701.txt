<DOC>
<DOCNO> 194701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/spor/spo00.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
SPOR PANORAMA 
</HEADLINE>
<TEXT>
   Bu kez hatasız 
   Bu sayfada bir çok kez futbolun önüne geçti hakem hataları. Neyse ki, bu hafta durum öyle değil Çok şükür hata yok sonuçlara etki edecek. Kural ihlali var sadece O da nasılsa halledilir 
      TAMER BAĞLAN 

   
   Lideri, Ankara'da zor bir karşılaşmanın beklediği önceden belliydi. Her ne kadar geçen sezonki randımanını aratsa, perşembenin yorgunu da olsa, Gençlerbirliği bu ligin en güçlülerindendi. Ne var ki, kimse ikinci devredeki tek kalelik oyunu tahmin edemezdi. Beşiktaş'ı neredeyse kendi ceza sahasına mahkum eden Gençler baskısının yenilgiye dönüşmemesi ise, misafirin savunma başarısından değil, evsahibinin son vuruş beceriksizliğindendi. Oyun devam ederken, taraflı tarafsız belki de herkes, bu sezon ilk kez "Beşiktaş yenilgiyi haketti" görüşünde birleşti. Maç sonrası görüşler, "Bunu da kaybetmediler ya, artık yenilmezler" şeklinde değişti... 
   Lig ikincisi Galatasaray'ın ise, Ankaralı rakibinden daha önemli sorunları vardı. Rüzgar, soğuk ve ilgisizlik... İlk ikisinin nedeni iklim ve coğrafi şartlarsa eğer, sonuncusununki sarı - kırmızılılar'ın ta kendisiydi. Kötü futboldan bıkanların aklı, "Dört sene üst üste şampiyon olduk..." şarkılarıyla hala eskilerdeydi. Galibiyetle bile tatmin olmayanlar, maziye gönderme yapmaktan da sıkılınca, son dakikalar "Yıldıray Baştürk" ve "Gökdeniz" nidalarıyla geçti. Anlaşılan, Cim Bom kazansa bile böyle oynamaya devam ettikçe, değil bilet fiyatlarını birbuçuk milyona çekmek, üste para bile verse İkitelli'ye ilgiyi arttıramayacak... 
   Dürüst olmak gerekirse, Trabzonspor'un şu ana kadar ki randımanına sürpriz denilebilir. Bir kere, büyük bir kaos ve buna bağlı sorunlar var kulüpte. Ayrıca, oynadığı futbol da öyle ahım şahım değil. Eh Futbolun güzel tarafı bu belki de. Top yuvarlak ne de olsa, kimin ne olacağı belli değil 
   Kadıköy'de bu kez hakem hatası yerine, kural ihlali vurdu maça damgasını. Ali Aydın yerine başkası olsa, çoktan kurmuşlardı idam sehpasını. Demek ki yapılan ihlal, basit bir hata ve Ali Aydın kadar önemli değil. Nedir yani alt tarafı maç tekrar edilir .. 
   Üç büyükler ve Trabzonspor... Ardından Malatyaspor, Denizlispor, Gaziantepspor, İstanbulspor ve Gençlerbirliği... Diyarbakırspor ve Ankaragücü'nün de ilk on için bu takımları zorlayacağı belli. Ya diğerleri Elazığspor'un 11, Adanaspor'la Konyaspor'un 7 haftadır kazanamadığı, Akçaabat Sebatspor'un 6 hafta sonra üç puana kavuştuğu ligin alt sıralarında durum hiç de iç açıcı değil. Sebatspor'un iki haftada kazandığı 4 puan, ligimizin selameti açısından çok ama pek çok önemlidir. Çünkü, kümede kalma barajı ve bu tedirginliği yaşayan takım sayısı olabildiğince yükselmelidir. 
   Aksi halde, henüz ilk yarı bittiğinde düşecek takımların en azından ikisi belirlenip, aday sayısı bir ya da iki takımla sınırlı kalacak. Şampiyonluğun en büyük favorisi Beşiktaş zaten zirvede almış başını gidiyor. Cimbom, Trabzon, Fener aslında Kartal'ı değil, Şampiyonlar Ligi'ni kovalıyor. Üstüne bir de alt sıralarda kopma yaşanırsa, Süper Lig'in ne tadı ne tuzu kalır. Formalite maçlarıyla geçecek lige ilgi de ister istemez azalır... 
   
   Haftanın karması 
   Cordoba Beşiktaş 
   Hasan Yiğit Diyarbakırspor 
   Şenol Samsunspor 
   Çağdaş Denizlispor 
   İbrahim Ege Trabzonspor 
   Marek A.Sebat 
   Sabri Galatasaray 
   Giunti Beşiktaş 
   Musa İstanbulspor 
   Mikka Denizlispor 
   Murat Hacıoğlu Diyarbakır 
   
   Haftanın portresi 
   Oscar Cordoba Beşiktaş 
   Sezon sonunda transfer girdabı içine girdi, bazı hesaplar tutmayınca Kartal'ın alıştığı kanatları onu sahiplendi, belirsizlik sona erdi. Yaşadığı keşmekeş nedeniyle maratonun başında pençeleri güçsüz düştü, ancak toparlanması kısa sürdü. Başkent'te özellikle on kişi kalmalarının ardından artan baskıları, kendinden emin, sakin kişiliğiyle eritti, bir numaranın üstlenebileceği sorumlulukları kusursuz yerine getirdi. Beşiktaş'ın bekçisi, Gençlerbirliği'nin puan çalmaya çalışan forvetlerine geçit vermeyip, galibiyetin muhafazası için verilecek "Oscar"ı hak etti. 
   
   Haftanın takımı 
   DENİZLİSPOR Ligde Ankaragücü ve UEFA'da Lens önünde fırtına estiren Gaziantepspor'un hızını kestiler, sürekli golü düşünen mücadeleci futbollarıyla lige ayrı bir hava getirdiler. Üst üste üçüncü kez deplasmandan üç puanla dönüp, bir anlamda evdeki desteğin yetersizliğini protesto ettiler, taraftarlarına da ince mesaj gönderdiler. 
   
   Haftanın hocası 
   Giray BULAK Denizlispor Hırsını takıma aşılayıp, golü tetikleyen bir mekanizma kurdu. Her cephede korku salan, hedefe doğru dört nala koşan bir birlik oluşturdu. Diyarbakırspor yenilgisi sonrası ağzından "bu futbol bize yakışmadı" sözleri dökülmüştü. Gaziantepspor maçının ardından yüzü gülüyordu, helvada istediği kıvam tutturulmuştu. 
   
   Haftanın hakemi 
   Mustafa ÇULCU Diyarbakır - Malatya Yağmurun balçık haline dönüştürmeye yüz tuttuğu zeminin en hafif atletiydi, pozisyonları yerinde gözlemledi. Canla başla mücadele eden oyuncuların futbolu güzelleştirme çabalarına gölge düşürmedi. Dördüncü hakem olduğu Galatasaray - Fenerbahçe maçından sonra dinlendirilmişti, eskisinden daha güçlü şekilde sahaya indi. 
   
   Gol krallığı Futbolcu Takım Maç Gol Tuncay Şanlı Fenerbahçe 10 10 İlhan Mansız Beşiktaş 8 8 Serkan Aykut Samsunspor 8 8 Van Hooijdonk Fenerbahçe 11 7 S.Youla Gençlerbirliği 11 7 
   
   Gol pası Futbolcu Takım Maç Gol Pası A.Yordanov İstanbulspor 10 6 M.Yozgatlı İstanbulspor 12 6 Ali Tandoğan Gençlerbirliği 10 5 Serhat Akın Fenerbahçe 11 5 Miika Aleksi Denizlispor 12 5 
   
   Altın eldiven Futbolcu Takım Maç Gol Oscar Cordoba Beşiktaş 10 5 Recep Biler Fenerbahçe 10 10 A.F. Mondragon Galatasaray 12 12 S.Hamidou Denizlispor 12 13 Ömer Çatkıç Gaziantep 12 15 
   
   Kart cezalıları 
   Kırmızı kart Emre Aşık Beşiktaş 
   Sarı kart Baki Mercimek Gençlerbirliği , Musa Aydın Samsunspor , Timur Yanyalı Adanaspor 
   
   Haftanın Sonuçları 
   Trabzonspor - Bursaspor 2 - 0 
   İbrahim Ege Dk.62 , Yattara Dk.64 
   Gaziantepspor - Denizlispor 1 - 2 
   Lazarov Dk.38 Pen. , Çağdaş Dk.73 , Mikka Dk.76 
   Elazığspor - İstanbulspor 1 - 1 
   Boliç Dk.19 Pen. , Depnar Dk.41 
   Diyarbakırspor - Malatyaspor 2 - 0 
   Hasan Yiğit Dk.21 , Kais Dk.45 
   Gençlerbirliği - Beşiktaş 1 - 2 
   İlhan Dk.14 , El Saka Dk.37 Ken.kal. , Youla Dk.51 
   Galatasaray - Ankaragücü 2 - 1 
   Hakan Keleş Dk.14 , Bratu Dk.18 , Cihan Dk.56 
   Konyaspor - Samsunspor 0 - 0 
   Adanaspor - Akçaabat Sebatspor 1 - 2 
   İbrahim Dk.30 , Necati Dk.84 Pen. , Orhan Dk.90 
   Fenerbahçe - Çaykur Rizespor 1 - 1 
   Murat Sözkesen Dk.67 , Semih Dk.76 
   
   Alkış alanlar 
   Aydın'lık yarınlar için 
   Kirlenmişliğin, yozlaşmışlığın bulaşmadığı, karanlık bir gücün çomak sokmadığı, tartışmalardan uzak MHK düşlüyoruz, iyimserlik katsayımızı artırmayı umut ediyoruz. Değerlerine sadık, meslek etiğine bağlı, doğruluktan şaşmayan, üzerine leke sıçramamış hakemler istiyoruz, sevinçler ve üzüntüleri "adalet kantarı"yla yaşamayı arzuluyoruz. Biz Ali Aydın'ı kaybetmek istemiyoruz. Eleştirileri göğüsleyip, kılıf uydurmaya çalışmadan, "Evet hatalıyım" diyen onurlu duruşuna saygı duyuyoruz. Yürekliliğine alkış tutuyoruz, örnek olmasını diliyoruz. Türk hakemliğindeki kredisinin limitsiz olduğunu bilmesini istiyoruz. 
   
   Kara tahta 
   Şimdi sıra sende Koray 
   Futbolcu için kontrolsüzlük en büyük tehlikedir, bazen söz şiddetiyle duvarı yıkabilir, düşüncesizce atılmış bir adım üstüne koyarak yükseldiğiniz binanızın temellerini sarsabilir. Rizesporlu Koray'ın, Fenerbahçe maçında ikinci kartın Victoria yerine, itiraz nedeniyle kendisine gösterildiğini savunması bilinçsizlik eseridir. İyi kurulan bir senaryoda olası kurtuluş hesapları için tüyo vermektedir. Ancak unuttuğu gözlerin şahit istemediğidir. Ümit milli olmuş, cansiperhane mücadelesi ve kişiliğiyle saygı görmüş bir oyuncuya yakışan, şimdi özür dilemektir. Önce gönüllerde aklanmak gerekir. 
   
   Haftanın sözü 
   Biz 5 - 0 kazansaydık bile itiraz ederdik. 
   Murat Özaydınlı Fenerbahçe Asbaşkanı 
   
   
</TEXT>
</DOC>
