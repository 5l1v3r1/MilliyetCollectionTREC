<DOC>
<DOCNO> 168101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur17.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum'daki orman yangını kontrol altında, Marmaris sürüyor 
</HEADLINE>
<TEXT>

     Muğla'nın Dalaman, Milas ve Bodrum ilçelerinde çıkan orman yangınları kontrol altına alınırken, Marmaris'teki yangın sürüyor. 
     Muğla Orman Bölge Müdürlüğü'nden alınan bilgiye göre, Dalaman İlçesi'ne bağlı Akbel Oyuktepe mevkiinde, henüz bilinmeyen nedenle çıkan orman yangınına Dalaman ve Köyceğiz orman işletmeleri ekipleri, çevre belediyelerden gelen itfaiye araçlarının desteğiyle müdahale etti. Kontrol altına alınan ve soğutma çalışmaları süren yangın, 5 hektarlık alanda etkili oldu. 
     Milas'ın Kazıklı Köyü yakınında çıkan ve kontrol altına alınan yangında, 12 hektarlık ormanlık sahayla 60 hektarlık tarım arazisi tahrip oldu. 
     Bodrum'un Göltürkbükü mevkiinde dün çıkan orman yangını, 12 hektarlık ormanlık alan ve 60 hektarlık tarım arazisinde etkili oldu. Tamamen kontrol altına alınan yangının soğutma çalışmaları devam ediyor. 
     Göltürkbükü mevkiindeki yangının, şiddetli rüzgarın etkisiyle Tedaş'a ait elektrik tellerinin birbirine temas etmesi sonucu çıkan kıvılcımların kuru otları tutuşturması üzerine meydana geldiği belirlendi. 
     Bodrum'un Torba Beldesi'ndeki çöp toplama merkezinde, çöplerin tutuşması sonucu çıkan alevlerin yakındaki ormanlık alana sıçraması üzerine meydana gelen yangın, 8 hektarlık alanda etkili oldu. 
     Muğla İl Merkezi Gülağzı Köyü'nde sigara izmaritinden çıkan yangında, 1 hektarlık makilik alan tahrip oldu. 
     
</TEXT>
</DOC>
