<DOC>
<DOCNO> 152631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur14.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Acı gerçek... Öğrenciler okumuyor, oynuyor... 
</HEADLINE>
<TEXT>

     Boğaziçi Üniversitesi'nce yapılan araştırma, internet ve okuma konularında çarpıcı sonuçlar ortaya koydu. 
     Boğaziçi Üniversitesi Eğitim Fakültesi Bilgisayar ve Öğretim Teknolojileri Eğitimi Bölümü Öğretim Üyesi Yrd. Doç. Dr. Yavuz Akpınar, 14 büyükşehirdeki devlet ve özel ilköğretim okullarında öğrenim gören 1150 öğrenci üzerinde ''bilgi teknolojileri ve okuduğunu anlama profili'' konulu araştırma yaptı. Araştırmada, bilgisayar ve internet bağlantısına sahip olan ve olmayan 8. sınıf öğrencilerinin ''okuduğunu anlama'' düzeyleri karşılaştırıldı. 
     Öğrencilere, yaş, cinsiyet, okul, bilgisayara sahip olma, internet bağlantısı bulunma, bilgisayar programları, kitap okuma ve kitap dünyasını takip etme gibi bilgiler içeren sorular yöneltildi. 
     Buna göre, öğrencilerin yüzde 57'sinin evinde bilgisayar bulunuyor ve bu öğrencilerin yüzde 44'ü kişisel bilgisayarlarından internete bağlanabiliyor. Bu rakam, genele oranlandığında her 4 öğrenciden birinin internet bağlantısı bulunuyor. Ancak öğrencilerin yüzde 57'si herhangi bir konuda bilgisayardan yardım almıyor. En çok yardım alınan alanları ise sırasıyla resim, yabancı dil, fen bilimleri, müzik, matematik, sosyal bilgiler ve Türkçe oluşturuyor. 
     Öğrencilerin yüzde 56'sı hiçbir internet sitesine girmiyor. İnternete bağlananlar ise en çok ''bilim, oyun ve magazin sitelerini'' tercih ediyor. En az ''haber ve eğitim'' sitelerine ilgi gösteriliyor. 
     ''Günde ortalama ne kadar süre bilgisayarda vakit geçiriyorsunuz '' sorusuna öğrencilerin yüzde 31'i günde ortalama 2 saate kadar zamanlarını bilgisayar karşısında geçirdiklerini bildirdi. 
     
     HABER VE EKONOMİ SAYFALARI OKUNMUYOR 
     Gençlerin kitap okuma profillerinde de ilginç sonuçlar ortaya çıktı. 
     Öğrencilerin yüzde 6'sı son bir yıl içinde hiç kitap okumadığını ifade ederken, yüzde 28'i 1-2, yüzde 28'si 3-4, yüzde 7'si 5 ve yalnız yüzde 31'i 5'den fazla kitap okuduğunu kaydetti. 
     Katılımcıların yüzde 59'u son yıl içinde Türkiye'de popüler olan hiçbir kitap ismi yazamazken, yüzde 29'u 1-2, yüzde 12'si 3-4 kitap ismi verebildi. 
     İlköğretim 8. sınıf öğrencilerinin yüzde 3'ünün evine hiç gazete alınmıyor. Yüzde 21'inin evine arada sırada, yüzde 16'sının ise yalnız hafta sonlarında gazete giriyor. Yüzde 59'unun ise her gün gazete okuma şansı bulunuyor. 
     Öğrencilere ''gazetenin hangi bölümlerini okudukları'' sorulduğunda, yaklaşık yarısı tüm sayfaları, geri kalan bölümü de sırasıyla spor-magazin sayfaları ile ekleri tercih ettiğini belirtiyor. Katılımcıların küçük bir bölümü ise haber ve ekonomi sayfalarına ilgi gösteriyor. 
     
     ÖNERİLER 
     Araştırma, ''internet'' ve ''okuduğunu anlama'' ilişkisi açısından olumlu veriler sağladı. 
     Sonuçlar karşılaştırıldığında, internete giren öğrencilerin, diğerlerine göre okuduğunu anlama düzeyinin daha yüksek olduğu belirlendi. 
     Araştırmayı yürüten uzmanlar öğrencilerin okuduğunu anlama becerisinin artırılması için şu önerilerde bulundular 
     -Türkçe ve yabancı dil derslerinde öğrencilerin düzeyine uygun çok sayıda öykü, roman, makale ve diğer materyalleri okumaları sağlanmalı, -Roman, öykü gibi bütün olarak okunması gerekli materyallere dayalı ödev projeler hazırlatılmalı, -Ödevler, projeler ve sınıf etkinliklerinde öğrencilerin okuduklarını sorgulamaları sağlanarak, öğrencilerin sorgulama stratejileri geliştirmeleri desteklenmeli, -İnternet ortamında resim ve ses ile desteklenmiş kısa elektronik kitaplar hazırlanarak, öğrencilerin hem elektronik ortamdan okuma becerileri geliştirilmeli hem de okuma cazip kılınmalı. 
     





</TEXT>
</DOC>
