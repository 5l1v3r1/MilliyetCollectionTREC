<DOC>
<DOCNO> 185437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/siyaset/siy05.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erken seçim tehdidi 
</HEADLINE>
<TEXT>

   AKP'li Fırat, Kapusuz ve Meclis Başkanı Arınç, Yargıtay'ın DEHAP kararının seçim sonucunu değiştirmeyeceğini savundu. AKP yöneticileri erken seçimden söz etti 
      ABDULLAH KARAKUŞ Ankara SADİ NERGİZDAL Antalya DHA 

   
   AKP Genel Başkan Yardımcısı Dengir Mir Mehmet Fırat, DYP'nin başvurusunu YSK'nın kabul etmesi ve seçimlerle ilgili kısmi bir karar vermesi halinde erken seçime gideceklerini belirterek, "Bu defa 450 milletvekiliyle geliriz" dedi. Fırat, Yargıtay'ın kararının genel seçimlerle ilişkilendirilmesinin yanlış olduğunu ve seçim yasalarına göre sonucun ilan edildiğini savundu. DYP'nin itiraz süresinin geçtiğini iddia eden Fırat şöyle konuştu 
   "Seçim yasaları katıdır. Süresinde itiraz etmezsen, sahtek rlık yapsan da mümkün değil. Süresi geçince itiraz edersen o zaman seçim bitmez, devamlı iptal olur. YSK'nın DEHAP'ın oylarını dağıtma gibi bir irade kullanması hukuken söz konusu olamaz." 
   YSK'nın DYP'nin başvurusunu kabul etmesi halinde seçime gideceklerini kaydeden Fırat, "Biraz noksanımız vardı, onu da tamamlamış oluruz. Korkumuz yok, Erken seçim kararı çıkar" dedi. 
   
   AKP'de YSK telaşı 
   Kurmaylarına bir süre önce "Erken seçimle çok daha güçlü geliriz" diyen Başbakan Recep Tayyip Erdoğan'ın da, seçimin kısmi iptaliyle DYP'ye 66 milletvekili vermek yerine erken seçime gitmeye sıcak baktığı belirtildi. 
   AKP Grup Başkan Vekili Salih Kapusuz da, YSK'nın kararının ardından parti yetkili kurullarında durumu değerlendireceklerini söyledi. Erken seçim kararı alınması halinde Nisan 2004'teki yerel seçimlerin öne alınacağını ve iki seçimin birleştirilebileceğini belirten Kapusuz, "YSK mutlaka DYP'nin başvurusunu reddetmelidir. 'Özür dilerim, yanlış yaptım' diyemez. Usulen başvuruyu geri çevirmelidir" dedi. 
   TBMM Başkanı Bülent Arınç da, eski DEHAP'lılara cezanın ceza hukuku açısından verildiğini ve seçim hukukunu etkilemeyeceğini savundu. 
   
   'YSK, üçüncü yanlışın eşiğinde'    CHP Genel Başkanı Deniz Baykal YSK'yı eleştirdi. Baykal, YSK'nın Yargıtay'ın uyarısına rağmen DEHAP'ın genel seçimlere girmesine göz yumduğunu, daha sonra Çorum'daki yerel seçimlere katılmasına izin vermediğini belirterek, "YSK, ya genel seçimlerde ya da Çorum seçiminde yanlış yaptı. Şimdi de üçüncü yanlışın eşiğinde. YSK'nın alacağı karar hukuki bir karar olmayacak, siyasi değerlendirme olacak" diye konuştu. Baykal, " YSK'nın kararını bekliyoruz. YSK, alacağı karar ne olursa olsun izahta zorlanacaktır" dedi. 
   
   
</TEXT>
</DOC>
