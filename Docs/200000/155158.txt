<DOC>
<DOCNO> 155158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sonspo37.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da Elazığspor maçı hazırlıkları... 
</HEADLINE>
<TEXT>

     Bursaspor, hafta sonu oynayacağı zorlu Elazığspor maçının hazırlıklarını sürdürüyor. 
     Vakıfköy Orhan Özselek Sosyal Tesisleri'nde yapılan ve yaklaşık 1,5 saat süren antrenman, dar alanda çabukluk ve pas-pres çalışmasıyla başladı. 
     Teknik Direktör Erdoğan Arıca, ikinci bölümde yapılan taktik ağırlıklı çift kale maç öncesi gazetecilerin yanına gelerek, görüntü almamalarını istedi. Arıca, antrenmanların yarıdan itibaren basına kapalı olacağını bildirdi. 
     Sakatlıkları süren Murat, Tayfun ve Mustafa Şahintürk antrenmana katılmadı. Bursaspor, Elazığspor maçının hazırlıklarına yarın yapacağı antrenmanla devam edecek. 
     Bu arada, Uygar Görme Engelliler Derneği üyeleri, antrenmanı ziyaret ederek yeşil-beyazlı teknik heyet ve futbolculara başarı diledi. 
     Dernek üyeleri, yanlarında getirdikleri baklavayı da futbolculara ikram etti. 
     
</TEXT>
</DOC>
