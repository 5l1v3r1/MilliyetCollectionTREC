<DOC>
<DOCNO> 193461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sondun18.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçici Hükümete göre binlerce terörist Irak'a girdi 
</HEADLINE>
<TEXT>

     ABD tarafından atanan Irak Geçici Hükümet Konseyi'nin üyesi Nasır El Çadırcı, binlerce teröristin kendilerine saldırmak için Irak'a girdiğini iddia etti. 
     Avustralya Dışişleri Bakanlığı tarafından düzenlenen bir toplantıya konuşmacı olarak katılan Irak Sünni Ulusal Demokratik Parti üyesi Nasır El Çadırcı, Irak'ta Amerikan askerlerine düzenlenen saldırılardan üzüntü duyduklarını belirterek, ''Irak'a gelen binlerce terörist bu eylemleri yapıyor'' dedi. 
     Bu arada, Konsey'de Tarım Bakanlığı görevini yürüten Abdulamir El Abud ise Avustralya'nın başkenti Canberra'da yaptığı açıklamada, ölen asker sayısı artmasına rağmen, on yıllarca süren diktatörlük döneminin izlerinin silinmesi, savaş ve yaptırımlar yüzünden harap olan Irak'ın yeniden yapılanması için Amerikan askerlerinin Irak'ta kalmaya devam etmeleri gerektiğini söyledi. 
     El Abud, ''Hiç kimse ülkesinde işgal gücü olmasını istemez, fakat onların Irak'ta olmalarına ihtiyacımız var. Eğer şimdi ayrılırlarsa kaos çıkar'' dedi. 
     El Abud, Irak'a giren teröristlerin eski devlet başkanı Saddam Hüseyin yandaşlarına katıldığını ifade etti. 
     Avustralya, Irak'taki ittifak güçlerine 2000 asker göndermiş, ayrıca insani yardım için 71 milyon dolar vermeyi taahhüt etmişti. 
     
</TEXT>
</DOC>
