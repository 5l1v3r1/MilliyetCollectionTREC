<DOC>
<DOCNO> 185681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/siyaset/siy20.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Baykal 1 yıl sonra dönüş olmaz    CHP Genel Başkanı Deniz Baykal, YSK'nın kararının siyasi olacağını savunarak, "7 kişi bu kadar yoruma açık bir konuda siyaseti allak bullak edecek bir karar alamaz" dedi. Baykal, "Ciddi bir ülkede seçimden bir yıl sonra geriye dönülerek iptal kararı alınmaz. Vatandaşın milli iradeye katılma kararını nasıl yok sayarsınız " diye konuştu. 
   
   Arınç Uçuk kaçık düşünceler var    TBMM Başkanı Bülent Arınç, DEHAP yöneticileri hakkındaki cezanın kesinleşmiş olmasının sadece yöneticilerin eylemleriyle ilgili olduğunu vurgulayarak, "Olayın bugün ortaya çıkması Meclis'in saygınlığına hiçbir gölge düşürmez" dedi. Arınç, "Uçuk kaçık düşüncelerle Meclis'in üzerinde gölge dolaşmasını kabul edemeyeceğini" de kaydetti. 
   
   Kuzu 3 Kasım süreci bitmiştir    TBMM Anayasa Komisyonu Başkanı Burhan Kuzu, seçim sürecinin tamamlandığını savunarak, YSK'nın talepleri reddetmesi gerektiğini söyledi. Yargıtay'ın verdiği kararla YSK'nın vereceği kararı birbirinden ayrı tutmak gerektiğini belirten Kuzu, DEHAP yöneticilerinin yaptığı bir yanlış nedeniyle partinin cezalandırılamayacağını savundu. 
   
   Çelik'ten 'aç tavuk' benzetmesi    Kırıkkale ziyareti sırasında öğrencileri seven Milli Eğitim Bakanı Hüseyin Çelik, DYP'yi kastederek, "Halkın oylarıyla vermediğini kimse yargı yoluyla alamaz" dedi. Çelik, "Kimse boşuna hesap yapmasın. Biliyorsunuz, aç tavuk, rüyasında kendisini darı ambarında zanneder" diye konuştu. 
   
   İmam hatipliye jet yasa    BAHAR ATAKAN Ankara 

   Hükümet, ilahiyat fakültelerini tercih etmemeleri durumunda imam hatip lisesi İHL mezunlarının puanlarını düşüren uygulamaya son verecek tek maddelik bir metin hazırladı. Öğrenci Seçme ve Yerleştirme Merkezi'nin bu ay sınav takvimini hazırlayarak ÖSS çalışmalarına başlayacak olmasını dikkate alan hükümet, taslağı 8 Ekim'de Meclis'e göndermeyi planlıyor. 
   Milli Eğitim Bakanlığı bürokratları, İHL mezunlarının ÖSS'de kendi alanları dışında program seçtiklerinde puanlarının düşük katsayı olan 0.3 ile çarpılmasını kaldıran tek maddelik taslağı tamamladı. Taslağa göre, meslek ve İHL mezunları ÖSS'de genel lise mezunlarıyla eşit haklara sahip olacak. İHL mezunları, puanlarının tutması halinde istedikleri herhangi bir yükseköğretim programına girebilecek. 
   Milli Eğitim Bakanı Hüseyin Çelik, Yükseköğretim Kanunu Tasarı Taslağı'nı 27 Ekim'de Bakanlar Kurulu'na sunacak. 
   
   
</TEXT>
</DOC>
