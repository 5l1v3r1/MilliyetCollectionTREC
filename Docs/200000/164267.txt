<DOC>
<DOCNO> 164267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/guncel/gun20.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Parasız Yatılılık sınavı yarın...      Milli Eğitim Bakanlığı'nca gerçekleştirilecek 2003 Devlet Parasız Yatılılık ve Bursluluk Sınavı yarın yapılacak. Sınava, ilköğretim okullarının 4-5-6-7 ve 8. sınıfları ile ortaöğretim kurumlarının 9-10 ve 11. sınıflarında okuyan 510 bin 546 öğrenci katılacak. Sınav saat 10.00'da başlayacak, 4. ve 5. sınıf öğrencilerine iki saat, diğer öğrencilere de 100 dakika süre verilecek. Sonuçlar ağustosun ilk haftası açıklanacak. 
     
Akdağ Mecburi hizmet yerine gönüllü hizmet      Sağlık Bakanı Recep Akdağ, sağlık personelinin ülke çapındaki dengesiz dağılımının hizmetlerde aksamalara neden olduğunu, kalkınmada öncelikli 26 ili kapsayan "verimlilik ve gönüllülük" esasına dayalı tasarıyla mecburi hizmetin kaldırılacağını söyledi. Eleman temininde güçlük çekilen yerlerde sözleşmeli sağlık personeli çalıştırılmasını öngören yasa tasarısı TBMM Sağlık, Aile, Çalışma ve Sosyal İşler Komisyonu'nda kabul edildi. 
     Sağlık Bakanı Akdağ, söz konusu bölgede çalışan sağlık personeline tatmin edici maaş verileceğini, yılda dörde ulaşacak ikramiyeyle döner sermayeden daha fazla pay almasını sağlayacaklarını kaydetti. 
     
Hafta sonu kararsız yağışlar geliyor ..      Yurdun iç ve kuzey kesimlerinde bugün ve hafta sonu yer yer sağanak yağış bekleniyor. Yağışlarla azalacak olan hava sıcaklıkları, hafta başından itibaren 4 - 6 derece artacak. Yağışlar, mevsime uygun kararsızlık yağışları şeklinde görülecek. Yarın Doğu Karadeniz'in iç kesimleri, Doğu Anadolu'nun kuzeydoğusu, Güney Ege ve Akdeniz'in iç kesimleriyle İç Anadolu'nun güneyinde sağanak yağış görülecek. Pazar günü ise Marmara'nın doğusu, Karadeniz ile İç ve Doğu Anadolu'nun kuzeyinde yer yer sağanak ve gök gürültülü sağanak yağış bekleniyor. 
     
     
     

</TEXT>
</DOC>
