<DOC>
<DOCNO> 192709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/sontur03.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Türkiye'nin AB'ye katacağı çok şey var" 
</HEADLINE>
<TEXT>

     Başbakan Recep Tayyip Erdoğan, ''Türkiye Avrupa Birliği'nden bir şeyler alırken, AB'ye katacağı çok şey var. Bunların en önemlisi, demokrasi ile İslam kültürünü buluşturan bir model ülkedir Türkiye'' dedi. 
     TGRT'de canlı yayınlanan ''Ankara'nın Gündemi'' programına katılan Başbakan Erdoğan, Hükümet'in bugüne kadarki çalışmaları anlatırken, 2002 Ekim ayında Türkiye'nin tamamen içine kapanmış, dışa kapalı ve dünyayla ilişiğini kesmiş, içeride ise ekonomik krizlerin art arda geldiği bir ülke durumunda olduğunu anlattı. 
     Ekonomik parametrelere bakıldığında bir gecede yüzde 7 bin faizlerin ödendiğini, görevi devraldıklarında bileşik faizin yüzde 70'lere dayandığını anlatan Erdoğan, bugün faiz oranlarının yüzde 31'e indiğini kaydetti. 
     ''Enflasyonda artık herkes hemfikir ki, yüzde 20'yi, bu hükümet yakaladı'' diyen Erdoğan, borsanın rahatladığını, kaybedilen istikrar ve güvenin geri kazanıldığını ifade etti. 
     ''Artık halkından kaçan bir hükümet yok, şu an halkıyla içiçe olan bir hükümet var'' şeklinde konuşan Erdoğan, ihracatın geçen yıla göre yüzde 35 arttığını, kapasite kullanımının yükseldiğini kaydetti. Erdoğan, kapasite kullanımının artması ve yeni yatırımlarla ülkenin en önemli sorunu istihdam konusunun çözümleneceğini dile getirdi. 
     Göreve geldiklerinde ülkenin en önemli sorunu olarak gördükleri eğitim, sağlık ve adalette ciddi adımlar attıklarını kaydeden Başbakan Erdoğan, eğitime destek kampanyası başlattıklarını, SSK ve Sağlık Bakanlığı'na bağlı hastaneleri aynı çatıda toplamaya yönelik adımlar attıklarını söyledi. 
     Erdoğan, hastane ve okul yaptıranlara kolaylıklar sağlandığını, adliye ve cezaevlerinde fiziki rahatlamayı sağlamaya yönelik çalışmalar yaptıklarını anlattı. 
     Başbakan Erdoğan, çiftçi, işçi ve Bağ-Kur emeklilerine yönelik iyileştirmeler olduğunu, işçi kesiminin toplu sözleşmeden kaynaklanan sıkıntılarını gidermeye çalıştıklarını belirterek, ikramiye konusunun da Ramazan'ın en geç ortasında çözüleceğini bildirdi. 
     Türkiye'nin bu dönemde artık borcunu rahatlıkla ödeyebilen bir ülke olduğunu belirten Erdoğan, bankalar nedeniyle mağdur olan halkın mağduriyetinin belli bir plan içinde giderileceğini, ancak mevduata yüzde 100 devlet güvencesi anlayışını da devam ettirmeyeceklerini vurguladı. 
     Geçen 10-11 aylık sürede elektriğe zam yapmadıklarına, doğalgazda fiyatlarının sürekli düştüğüne dikkati çeken Erdoğan, vatandaşlara farkında olmadan kazandırdıklarını kaydetti. 
     Başbakan Erdoğan, kamuoyunda 2B olarak bilinen orman vasfını yitirmiş arazilerle ilgili yasal düzenleme konusunda çok samimi olduklarını ifade ederken, ''konuyu ya iyi anlatamadıklarını ya da iyi anlaşılmadıklarını'' söyledi. Erdoğan, ''İnanıyorum ki burada da eninde sonunda aklı selim herhalde hakim olacaktır ve olumlu bir neticeye burada varacağız diye düşünüyorum. Çünkü bu olmazsa kaybeden ülke olur, devlet olur'' diye konuştu. 
     
     TÜRKİYE'NİN AB ÜYELİĞİ 
     Erdoğan, AB'nin önümüzdeki günlerde Türkiye'nin üyeliği konusunda bir rapor açıklayacağı anımsatılarak, yöneltilen soruyu cevaplandırırken, şimdiye kadar 4 önemli paketi TBMM'den geçirdiklerini, bunların en önemlisinin ise 6 ve 7. reform paketleri olduğunu dile getirdi. 
     ''Adeta bir zihniyet değişimi yaşanan'' bu paketlerle Türkiye'ye içerde güven, dışarıda ise itibar kazandırıldığını anlatan Erdoğan, Türkiye'nin uyumla ilgili olanları hemen hemen tamamladığını, uygulamanın ise müzakere sürecine ilişkin verilecek tarihe kadar değil, daha sonraki süreç içinde de yerine getirilebileceğini ifade etti. 
     Aralık 2004'e kadar ellerinden geleni yapacaklarını ifade eden Erdoğan, ''Şu anda münasebetler olumlu gelişiyor. Temenni ederiz ki, Aralık 2004'te müzakere süreciyle ilgili tarih verilir ve ondan sonra yoğun bir şekilde kaldığımız yerden yine devam ederiz'' diye konuştu. 
     Erdoğan, AB üzerinde, ''AB acaba Hıristiyan kulübü mü, yoksa coğrafi esaslara dayalı birlik mi, yoksa ekonomik birlik mi'' şeklinde spekülasyonlar olduğunu belirterek, şunları söyledi 
     ''Bunların hiçbirisinin olmaması lazım. Biz diyoruz ki, AB siyasi değerler bütünüdür ve öyle olması lazım. AB içinde farklı kültürel zenginliklerin olması gerekir. AB, medeniyetlerin çatıştığı değil, buluştuğu bir adres olmalıdır. Burada farklı medeniyetlerin buluştuğunu iddia ve ifade edebilmek için de oraya Türkiye'nin girmesi şart. Türkiye AB'den bir şeyler alırken, AB'ye katacağı çok şey var. Bunların en önemlisi, demokrasi ile İslam kültürünü buluşturan bir model ülkedir Türkiye. Türkiye'nin AB'ye girişi, 1,5 milyarlık İslam dünyasının AB'ye olumlu bakışını getirecektir.'' 
     
</TEXT>
</DOC>
