<DOC>
<DOCNO> 190944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sondun11.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Buzullar şıpır şıpır, Nasa panikte 
</HEADLINE>
<TEXT>

     Amerikan Ulusal Havacılık ve Uzay Dairesi NASA , Kuzey kutbundaki buzulların erimesinden kaygılı olduğunu bildirdi. 
     Washington'da basın toplantısı yapan NASA yetkilisi David Rind, iklimdeki ısınma nedeniyle Kuzey kutbundaki buzul tabakalarının hızla erimekte olduğunu belirtti ve bu durumun kaygı verici olduğunu söyledi. 
     NASA yetkilisi, buzulların durumunu uzaydan izlediklerini belirterek, ''Buzullar şu anda erimekte. Teknolojik çözümler üretmek için fazla bekleme lüksümüz yok'' dedi. 
     Rind, buzulları incelemek üzere uzaya gönderilen İceSat uydusundan alınan verilere dayanarak, 1980'den bu yana Kuzey kutbundaki kalıcı buzul tabakasının aşağı yukarı onda birinin eridiğini belirlediklerini anlattı. Rind, 2002 ve 2003'te kutuptaki buzlu yüzeyin büyüklüğünün en alt seviyeye gerilediğini belirtti. 
     Kutuptaki buz tabakası kışın kalınlaşıyor, baharda ve yazın güneş çıkınca kısmen eriyor. Yaz güneşinden etkilenmeyen ve hiç erimeyen kısım, kalıcı buzul olarak adlandırılıyor. 
     Uzmanlara göre, Kuzey kutbu civarındaki denizler ve karalar, son 10 yıl içinde 1 santigrad derece kadar ısındı. 
     Kutuptaki kalıcı buzul tabakasının erimesi, şöyle bir tablo ortaya çıkarıyor Okyanus suları buzullardan daha fazla güneş enerjisi emiyor, böyle olunca sular ısınıyor, sular ısınınca buzullar eriyor, buzulların erimesiyle okyanus genişliyor, okyanustaki değişiklikler akıntıları etkiliyor, akıntıların değişmesi balıkların göç yollarını ve hava akımlarını değiştiriyor, hava akımları değişince yağış sistemleri değişikliğe uğruyor. 
     Buzulların erimesiyle deniz seviyesinin yükselebileceğini belirten uzmanlar, bunun Bangladeş gibi deniz seviyesine çok yakın ülkelerin başına bela olabileceğine işaret ediyorlar. 
     Uzmanlar, Kuzey kutbundaki kalıcı buzul tabakasının fazlasıyla incelmesinin bir tek yararı olabileceğine dikkat çekiyorlar Bölgedeki deniz trafiğinin kolaylaşması. 
     
</TEXT>
</DOC>
