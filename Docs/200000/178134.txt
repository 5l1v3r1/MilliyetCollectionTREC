<DOC>
<DOCNO> 178134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/spor/aspo.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Formalar duvarda' 
</HEADLINE>
<TEXT>

   Mircea Lucescu kendisi için isimlerin önemli olmadığını söyledi, oyuncularına "Sizin sadece performansınıza bakıyorum. Forma duvarda asılı. Gelin kendiniz alın" dedi 
      ORHAN YILDIRIM 

   
   Toplantı yaptı 
   BEŞİKTAŞ Teknik Direktörü Mircea Lucescu dün sabah futbolcularıyla özel bir toplantı yaptı. Rumen hoca, ilk olarak transfer konusuna değindi ve "Sizlere başından beri yeni bir oyuncu almayacağımı belirttim. Bunu söylerken tek güvencem sizlerdiniz. Beni mahçup etmediniz. Ancak daha çok eksiğimiz var. Yeterince gol atamıyoruz. Son vuruşlarda kısa zamanda büyük gelişme kaydetmeliyiz" diye konuştu. 
   
   Güven aşıladı 
   SİYAH - Beyazlı ekibin tecrübeli çalıştırıcısı, "Benim için maça 11'de başlayan ile kenarda oturan, ya da 18 kişilik kadroya giremeyen oyuncu arasında bir fark yok. İsimler de önemsiz. Sadece gösterdiğiniz performansa bakıyorum. Forma duvarda asılı. Gelin kendiniz alın" dedi. Lucescu sözlerini, "İlerleyen haftalarda istediğim düzeye gelirseniz, şampiyonluk yolunda işimiz çok kolaylaşır" diye bitirdi. 
   
   
</TEXT>
</DOC>
