<DOC>
<DOCNO> 168855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/ekonomi/eko11.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Euromoney'den Akbank'a 'yılın en iyi bankası' ödülü 
</HEADLINE>
<TEXT>

Finans dergisi Euromoney, Akbank'ı beşinci kez Türkiye'nin en iyi bankası seçti 
     EKONOMİ SERVİSİ 

     Finans dergisi Euromoney, Temmuz 2003 sayısında yaptığı "Yılın En İyileri" seçiminde, Türkiye'de Akbank'ı "Yılın En İyi Bankası" seçti. Daha önce 1992, 1993, 1998 ve 2001 yıllarında "Türkiye'nin en iyi bankası" seçilen Akbank, böylece Euromoney dergisi tarafından beşinci kez "Türkiye'nin en iyi bankası" seçilmiş oldu. 
     Euromoney, Akbank'a bu ödülü, yüksek sermaye yeterlilik rasyosu, problemli kredi oranının düşüklüğü, öz sermaye karlılığının yüksek oluşu, kredi kartları ve yatırım fonları pazarında sağladığı yüksek pazar payı artışına bağlı olarak verdiğini açıkladı. Euromoney, Akbank'ı Türkiye'nin en iyi bankası seçmesinin gerekçelerini şöyle özetledi 
     "Akbank, riskten kaçınan bankacılık stratejisi sayesinde 2001 yılı krizinin ardından en iyi konumdaki banka olarak duruyor. Akbank, özsermaye karlılığı oranı bakımından da, yüzde 24.9'la gelişmekte olan piyasalardaki en iyilerden birisi." 
     
Garanti Yatırım'a 'en iyi aracı kurum' ödülü      Garanti Yatırım, Euromoney dergisi tarafından "En İyi Aracı Kurum" seçildi. Garanti Yatırım'dan Çiğdem Bicik, Mahmut Kaya ve İsmail Baydar 10 Temmuz akşamı Londra'da düzenlenen törenle ödüllerini aldılar. Euromoney tarafından yapılan açıklamada, ödülün hisse senedi piyasalarındaki lider konumu nedeniyle verildiği belirtildi. 
     

</TEXT>
</DOC>
