<DOC>
<DOCNO> 155266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/yazar/akyol.html </URL>
<DATE> 2003/05/08/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Türkiye ve Amerika 
</HEADLINE>
<TEXT>

     Dışişleri Bakanı Abdullah Gül'le görüştüm, şunları söylüyor 
     - Amerika'ya Irak meselesinde nasıl yardımcı olduğumuz konusunda devlet arşivinde kalması gereken bilgileri açıp 'siz şöyle, biz böyle' diye bir polemik açmak istemiyorum. Polemikten sakınıp ilişkilerimizi daha da geliştirmeliyiz. 
     Gül, belli ki, Wolfowitz'e bir şeyler hatırlatmak istiyor cevabi mesajını da gönderiyor 
     - Devletler arası ilişkilerimizde, Türkiye olarak, birinci derecede önem verdiğimiz husus, Amerika ile olan ilişkilerimizdir. 
     Burada "birinci derece önemli" kavramının altını çizmek gerekir... Gül hem Wolfowitz'in duygusal davrandığını ima ediyor, hem bu kırgınlığı gidereceklerini söylüyor 
     - Wolfowitz ve Grossman, Washington'daki Türk dostlarındandır. Bu sebeple daha fazla hayal kırıklığına uğramış olmalarını elbette anlıyoruz. Bunu elbette görüyoruz, gidereceğiz de 
     
     KONUŞMAMIZDA edindiğim izlenim şu Gül, ilişkilerdeki zedelenmeyi tamire özen gösteriyor. Özür dilemeyi aklının ucundan bile geçirmiyor elbette. Aksine diyor ki 
     - Türkiye Irak konusunda ABD'ye ciddi destek vermiştir. Türkiye bir ülkedir, iyi bir müttefiktir underestimate edilmemeli. küçümsenmemeli... 
     Türkiye'nin Suriye ve İran'la ilişkileri konusunda Wolfowitz sert laflar ediyor ama Gül, Dışişleri Bakanı Powell'ın bundan rahatsızlık duymadığını belirtiyor 
     - Aksine, mesela son Suriye gezim dolayısıyla, Washington'la Şam arasında oynadığımız rolden Powell memnun... Her şeyi açıklamak durumunda değilim. Biz Türk - Amerikan ilişkilerini daima öncelikle gözettik, gözetiriz. 
     Burada Gül, Amerikan Dışişleri Bakanlığı ile Savunma Bakanlığı arasında zaten bilinen yaklaşım farkını mı ima ediyor Bilmiyorum. 
     
     KONUŞMAMIZDA Gül, "kitlelerde anti Amerikanizm duygusunun oluşmasından sakınmak gerekir" dedi 
     - Bunu başta da dostlarımıza söyledik. Bugün de bunun için polemikten sakınıyoruz, ABD ile dostluğumuzu vurguluyoruz. 
     Ve Gül uyarıyor da 
     - Irak demokrasi olacak, olmalı elbette... Sorun bakalım sokaktaki bir Iraklı acaba ABD'ye bir Türkten daha mı sıcak bakıyor Dostluklar, stratejik ortaklıklar kolay kökleşmiyor. 
     Mesaj açık... Peki ekonomik pasta .. Gül'ün cevabı 
     - Şimdiden Irak'a gıda ihracatımız 2500 kamyona yaklaştı. İleride inşaat malzemesi ve taahhüt sektörlerimizde büyük atılım olacak. Dışında kalmayacağız... 
     Benim yorumum İkinci tezkerenin reddi ve Siirt seçimlerinin ardından tezkerenin yeniden Meclis'e getirilmemesi hata oldu. Çankaya'nın, Meclis Başkanı'nın, hükümetin ve kısmen askerlerin ortak hatası 
     Öte yandan, Amerika da gerçekten anti Amerikanizm duygularını dünyada besleyen "mütehakkim" tavırlardan vazgeçmelidir. 
     "Stratejik ortaklık" bu kadar kırılgansa, Amerikan dostluğu dünyada güvenilirliğini kaybeder, kalıcı dostlar ve müttefikler bulmakta zorlanır. 
     Gerçekten iki taraf da "polemik" değil "restorasyon"a önem vermeli. 
     
     

</TEXT>
</DOC>
