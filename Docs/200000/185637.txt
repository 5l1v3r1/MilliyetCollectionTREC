<DOC>
<DOCNO> 185637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sontur34.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'da dayak cinayeti davası... 
</HEADLINE>
<TEXT>

     Adana'da, kendisini sürekli dövdüğü gerekçesiyle kocasını tabancayla öldürdüğü iddiasıyla tutuklanan sanığın yargılanmasına başlandı. 
     Adana 5. Ağır Ceza Mahkemesi'nde görülen davanın duruşmasında, tutuklu sanık Rabia Yoldaş ile müştekiler Özgür ve Süleyman Yoldaş hazır bulundu. 
     Sanık Rabia Yoldaş, kocasını öldürmek amacıyla hareket etmediğini belirterek, tabancayı korkutmak amacıyla kullandığını söyledi. 
     Evlendiklerinden 3 ay sonra hamile kalamadığı için kocası tarafından dövülmeye başlandığını ve bu davranışlarının çeşitli bahanelerle devam ettiğini belirten Rabia Yoldaş, ''İki çocuğumuz oldu. Çocukların hasta olmasından bile beni sorumlu tutarak dayak atıyordu. Bir süre sonra ailemin yanına gitmek zorunda kaldım ve boşanma davası açtım'' dedi. 
     Kocasının, kendisine tecavüz ettiğini de öne süren Rabia Yoldaş, ifadesinde şunları söyledi 
     ''Babamın yanından ayrılarak bir ev kiraladım. Sürekli telefonla arayıp beni öldüreceği tehdidinde bulunuyordu. Olay günü de kilitli olduğunu sandığım kapıyı açarak eve girmiş. Yatak odasında karşılaşınca bana vurmaya başladı. Hakaret edip beni geneleve satacağını söyledi. Üzerinde sürekli bıçak taşırdı. Ben de kendisinin daha önceden aldığı tabancayla korkutmak amacıyla ateş ettim. Amacım öldürmek değildi.'' Müşteki Süleyman Yoldaş ise sanık Rabia Yoldaş'ın gerçekleri söylemediğini öne sürdü. 
     Oğlunun dayak atan biri olmadığını savunan Süleyman Yoldaş, ''Kendisi dürüst bir insan değilmiş. Oğlum bunu öğrenince böyle bu olay meydana geldi. Kendisinden şikayetçiyim'' dedi. 
     Mahkeme heyeti, dosyadaki eksiklerin tamamlanması ve bazı tanıkların dinlenmesi amacıyla duruşmayı erteledi. 
     
</TEXT>
</DOC>
