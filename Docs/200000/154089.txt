<DOC>
<DOCNO> 154089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sontur20.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl Valisi ''Çadır dağıtıyoruz ama her konut sahibi istiyor'' 
</HEADLINE>
<TEXT>

     Bingöl Valisi Hüseyin Avni Coş, deprem ortamını istismar etmek isteyenlerin olduğunu belirterek, ''Bu tür olaylar, provokatörler olmasa niye çıksın '' dedi. 
     Coş, bazı art niyetli kişilerin deprem ortamını istismar ederek, psikolojik gerginlik ortamının yaşanması nedeniyle de vatandaşları, devlet ve güvenlik güçleri ile karşı karşıya getirmeye çalıştıklarını söyledi. 
     17 Ağustos depremini de istismar edenlerin bulunduğunu anımsatan Coş, şunları söyledi 
     ''Bu tür olaylar, provokatörler olmasa yaşanmaz. Devlet ve güvenlik güçleriyle, halkı karşı karşıya getirmek istiyorlar. Bunlar depremi istismar etmek isteyen meşru niyeti olmayan kişilerdir. Bizim bölgeye gelen çadırları bekletmemiz söz konusu değil. Bingöl'e intikal eden çadırları hemen dağıtıyoruz.''. 
     Her konut sabinin yaşayan depremin psikolojik etkisi nedeniyle çadır talebinde bulunduğunu kaydeden Coş, gelen çadırların belirlenen plan ve programa göre ihtiyaç sahipleri göz önüne alınarak dağıtıldığını söyledi. 
     Bingöl şehir merkezinde 15 bin konutun bulunduğunu sözlerine ekleyen Coş, ''Her vatandaş deprem şokunu atlatana kadar çadır istiyor. Herkesin ihtiyacının bir anda karşılanması mümkün değil. Konutların hasarına göre çadır dağıtıyoruz'' dedi. 
     Bingöl'e 600 yeni çadırın da geldiğini belirten Coş, saat 14.00'den itibaren bu çadırların dağıtılacağını bildirdi. 
     




</TEXT>
</DOC>
