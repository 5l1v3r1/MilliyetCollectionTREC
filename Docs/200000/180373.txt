<DOC>
<DOCNO> 180373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/dunya/adun.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk askeri gelmesin' 
</HEADLINE>
<TEXT>

   Hükümetinin Türkiye'den barış gücü askeri istemediğini söyleyen Irak'ın Kürt Dışişleri Bakanı Zebari, 'Komşularımız kendi siyasi gündemlerini Irak'a taşıyabilirler, bu da durumu daha da karıştırır' dedi 
      DIŞ HABERLER SERVİSİ 

   
   ABD, Irak'a yabancı asker çekmek amacıyla Birleşmiş Milletler BM Güvenlik Konseyi'nden karar çıkartmak için girişim başlatırken, Irak'ın Kürt Dışişleri Bakanı Hoşyar Zebari, Irak hükümetinin Türkiye'den barış gücü askeri istemediğini söyledi. Kürdistan Demokratik Partisi'nin KDP üst düzey isimlerinden Hoşyar Zebari, ABD destekli Geçici Hükümet Konseyi tarafından atanan ve önceki gün yemin ederek göreve başlayan yeni Irak kabinesinin Dışişleri Bakanı sıfatıyla önceki akşam El Cezire Televizyonu'na verdiği demeçte, başta Türkiye olmak üzere, Irak'ın komşularının çokuluslu barış gücüne asker göndermesini istemediklerini açıkladı. 
   Türk ve ABD heyetleri arasında, Irak'taki istikrar gücüne Türkiye'nin asker katkısıyla ilgili teknik düzeyde görüşmelerin yapıldığı bir dönemde El Cezire'ye konuşan Hoşyar Zebari, "Komşularımız, kendi siyasi gündemlerini Irak'a taşıyabilirler" dedi ve komşu ülke askerlerinin Irak'a girmesiyle durumun daha da karışacağını öne sürdü. Mesud Barzani'nin lideri olduğu Kürdistan Demokratik Partisi'nde Dış İlişkiler Sorumlusu olarak görev yapmış olan Hoşyar Zebari, Türkiye'nin Kuzey Irak'taki askeri varlığından da rahatsız olduğunu dile getirdi. Zebari, "Türk askerlerinin kuzeydeki Kürt bölgesine müdahalesi sorun ve karmaşa yaratıyor" diye konuştu ve benzeri müdahalelerin tekrarlanmamasını umduklarını belirtti. Zebari, Irak'taki ABD askerlerinin, Arap ve İslam ülkeleri askerleriyle değiştirilmesine başlanması gerektiğini de sözlerine ekledi. 
   
   Hedefleri istikrar 
   Zebari, Irak'ta öncelikli hedeflerinin istikrar olduğunu da söyledi ve Kuzey Irak'taki Kürtlerin, Irak'ın bütünlüğü içinde tek vatana inandıklarını, bağımsız devlet kurmayı düşünmediklerini vurguladı. Hoşyar Zebari, "Kürtler, Irak'taki diğer halklarla eşit, özgürlükçü, demokratik ve federal bir ülkede yaşamak istiyor. Bu ülkede Kürtler de, diğer halklar da eşit ölçüde temsil edilmeli" dedi. Zebari, devrik lider Saddam Hüseyin'in baskısından kaçan Iraklılara da ülkeye dönmeleri çağrısında bulundu. 
   
   ABD Mesele uygun şekilde çözülür    ABD Dışişleri Bakanlığı Sözcüsü Richard Boucher, dünkü basın toplantısında, Irak Dışişleri Bakanı Hoşyar Zebari'nin sözleriyle ilgili, Irak'ta işlerin koordinasyonla yürütüldüğüne vurgu yaptıktan sonra, Türkiye'nin asker gönderme kararı alması durumunda bu meselenin uygun şekilde çözümleneceğini söyledi. Washington'daki diplomatik gözlemciler, Boucher'in, bu sözüyle, Türkiye'nin asker gönderme noktasına gelmesi durumunda, Irak'ın içinden yükselebilecek itirazların ABD tarafından gerekli girişimler yapılarak ortadan kaldırılacağı mesajını verdiğini belirtiyorlar. 
   
   
</TEXT>
</DOC>
