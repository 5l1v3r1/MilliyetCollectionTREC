<DOC>
<DOCNO> 174060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sontur28.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bedrettin Ekdi gözaltına alındı... 
</HEADLINE>
<TEXT>

     Oğlu Ahmet Ekdi'ye 2 yıl önce Galatasaray Adası'nda yaptığı sünnet düğünüyle gündeme gelen ve daha sonra uğradığı silahlı saldırıda ağır yaralanan Bedrettin Ekdi, ''tehdit'' ve ''dolandırıcılık'' suçlamasıyla gözaltına alındı. 
     İstanbul Asayiş Şube Müdürlüğü Gasp Büro Amirliği'nden alınan bilgiye göre, Şişli Cumhuriyet Başsavcılığı'na başvuran Perihan ve Esra Kapan kardeşler, bir sigorta şirketinin acenteliğini yaptıklarını, Bedrettin Ekdi'nin kendilerinden 40 milyar lira borç para alıp, karşılığında 48 milyar liralık çek verdiğini, günü geldiğinde çeki tahsil etmek isteyince karşılığının olmadığını öğrendiklerini, bu durumu görüştükleri Ekdi'nin, ''Ben ağayım. Benden para alamazsınız. Çekimi de geri verin. Yoksa sizi öldürürüm'' dediğini öne sürdüler. 
     Savcılığın talimatıyla harekete geçen polis, Bedrettin Ekdi ile oğlu Murat Ekdi'yi gözaltına aldı. 
     Polis kayıtlarında başka suçlardan dolayı da arandıkları görülen Bedrettin ve Murat Ekdi, Şişli Etfal Eğitim ve Araştırma Hastanesi'nde sağlık kontrolünden geçirildikten sonra şubede sorguya alındı. 
     Bedrettin ve Murat Ekdi'nin, yarın Şişli Cumhuriyet Başsavcılığı'na gönderilecekleri belirtildi. 
     
</TEXT>
</DOC>
