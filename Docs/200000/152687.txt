<DOC>
<DOCNO> 152687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/dunya/dun05.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'El Turco' Menem Buldog'a karşı... 
</HEADLINE>
<TEXT>

Eski Devlet Başkanı Carlos Menem, seçimlerin bugün yapılacak 1. turunda favori gösteriliyor 
     DIŞ HABERLER SERVİSİ 

     Aralık 2001'de büyük bir ekonomik krizin patlak verdiği Güney Amerika ülkelerinden Arjantin, yeni devlet başkanını belirlemek için bugün sandık başına gidiyor. 
     Üçü Peronist beş aday arasındaki puan farkı son derece az olduğu için adaylardan hiçbirinin yüzde 50'den fazla oy alarak ilk turda başkan seçilmesi beklenmiyor. Yeni başkanın 18 Mayıs'taki ikinci turda belli olacağına kesin gözüyle bakılıyor. 
     Siyasi analistler, adaylar içinde 1990'lı yıllar boyunca devlet başkanlığı yapan "El Turco" lakaplı Carlos Saul Menem ile "Buldog" diye tanınan Ricardo Lopez Murphy'in ikinci tur şanslarının ötekilerine göre daha fazla olduğunu belirtiyorlar. Ancak seçimin ikinci tura kalması halinde, başkanlığı sırasında adı yolsuzluk ve seks skandallarına karışan Menem'in rakibi Murphy'ye boyun eğeceği ileri sürülüyor. 
     51 yaşındaki Lopez Murphy, 2001 krizine giden politikaların mimarı olarak halk arasında pek sevilmezken, bir mücize gerçekleştirdi ve büyük şehirler ve orta sınıfta desteğini artırdı. Popülizme taviz vermeyen bir politikacı profili çizen "Buldog" Murphy, tıpkı Menem gibi, iş dünyasına daha fazla özgürlük ve sınırsız özelleştirme vaat etti. 
     Liberal politikaların karşısındaki cephede ise, Nestor Kirchner'in adı ön plana çıkıyor. Hem Menem'i, hem de Murphy'yi eski İngiltere Başbakanı Thatcher'in izinde gitmekle suçlayan Kirchner, "Para babaları bir menajer istiyor, oysa Arjantin'in bir başkana ihtiyacı var" dedi. 
     
     


DÜNYA 

















</TEXT>
</DOC>
