<DOC>
<DOCNO> 169169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sontur16.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs Türk Hava Yolları Başkanı, görevden affını istedi 
</HEADLINE>
<TEXT>

     Kıbrıs Türk Hava Yolları KTHY Yönetim Kurulu Başkanı Celal Akbulut, hakkında ortaya atılan iddialar üzerine, ''temsil ettiği kurumun zarar görmemesi bakımından bugün itibariyle görevden affını talep ettiğini'' bildirdi. 
     Akbulut, yaptığı yazılı açıklamada, bir gazetede bugün şahsına yönelik bazı iddiaların ortaya atıldığını belirterek, şunları kaydetti 
     ''Haberde iddia edilen isnatlarla ilgili yurtdışındaki makamlarca hakkımda beraat kararları verilmiştir. 
     İddialar, gerçekleri yansıtmamaktadır. İddialarla ilgili gerçek bilgi ve belgeler tarafımdan kamuoyuna sunulacaktır. 
     Ancak, temsil etmiş olduğum kurumun zarar görmemesi bakımından bugün itibari ile görevden affımı talep ettim.'' Özelleştirme kapsamındaki KTHY'nin Yönetim Kurulu Başkanı Celal Akbulut'un, yarın, Özelleştirme İdaresi Başkanlığı'nın bağlı olduğu Maliye Bakanı Kemal Unakıtan'a istifasını sunacağı ve hakkındaki iddialarla ilgili bir basın toplantısı düzenleyeceği öğrenildi. 
     
</TEXT>
</DOC>
