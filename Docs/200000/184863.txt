<DOC>
<DOCNO> 184863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/ekonomi/eko03.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ordusuna 40 Sultan gitti 
</HEADLINE>
<TEXT>

   ABD ordusuna 40 Sultan midibüs satan Otokar, Irak ordusuna da araç satmaya talip. Şirket, Türk ordusu için 8 x 8 zırhlı araç olarak Yavuz ve Sakarya'yı üretti 
      NUR DAŞAR Sakarya 
   
   Otokar, Adapazarı'nın Arifiye Beldesi'nde kurulu fabrikasında Türkiye'nin ilk 8 x 8 zırhlı araçları olan Yavuz ve Sakarya'yı üretti. Türk ordusu için tasarlanan bu araçların dünya ordularına da satışı planlanıyor. 
   Her iki araç da 30 Eylül - 3 Ekim'de Ankara'da yapılacak IDEF - 2003 Uluslararası Sanayi Fuarı'nda sergilenecek. 
   Otokar Genel Müdürü Kudret Önen, "Türk ordusunun hizmetine sunacağımız iki yeni araç, dünya orduları tarafından da aranan niteliklere sahip" dedi. 
   
   Yavuz Singapur'da tasarlandı 
   Yavuz'u üretmek için Singapur'daki Singapore Technologies firmasıyla anlaştıklarını bildiren Önen, "Firma, Yavuz tipindeki zırhlı araç dizayn çalışmaları yapmıştı. Biz de anlaşarak hazırladıkları dizaynları aldık" dedi. Yavuz'un Ortadoğu'daki savaşlardan sonra dünya ordularının istediği özelliklere sahip olduğunu kaydeden Önen şöyle konuştu "Ordular artık tekerlekli, hızlı hareket edebilen, ağır olmayan, ateş gücü yüksek, gerektiğinde personel taşıyabilen, uçak veya helikopterle de taşınabilen, modern ve güvenilir zırhlı araç istiyor. İşte Yavuz bu tür bütün özellikleri bulunan bir araç olarak Türk ordusunun hizmetine sunulacak." 
   
   1 milyon dolarlık araç 
   Bu yılın sonuna doğru seri üretimine başlanacak olan Yavuz için 7 milyon dolarlık yatırım yaptıklarını anlatan Önen, bu aracın dünyadaki örneklerinin satış fiyatının 750 bin ile 1 milyon dolar arasında olduğunu söyledi. 
   Sakarya'nın dizaynının da aynı Singapurlu şirket tarafından yapıldığını kaydeden Önen, "Önce 1 adet getirttiğimiz aracı ordumuza test ettireceğiz. 'Bu araca ülkemizde ihtiyaç var' denilirse, üretimine geçeceğiz" dedi. Önen, Irak'a zırhlı araç satışı konusundaki hedeflerinin sorulması üzerine de şunları söyledi "Savaş sonrası Irak'ta yeni bir ordu kurulacak. Irak'a coğrafi komşu olmamız nedeniyle zırhlı araç satışını hedefliyoruz. Irak ordusunun satın alacağı araçları bizden tercih etmesi yüksek olasılık. Zaten, ABD ordusuna Sultan tipi 40 midibüs de sattık." 
   
   
</TEXT>
</DOC>
