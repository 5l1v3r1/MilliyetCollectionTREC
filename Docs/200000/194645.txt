<DOC>
<DOCNO> 194645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sontur23.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Barzani'nin kitabına beraat... 
</HEADLINE>
<TEXT>

     Irak Kürdistan Demokrat Partisi IKDP lideri Mesut Barzani'nin Arapça yazdığı kitabı Türkçe'ye çevirerek yayınlamak suretiyle ''bölücülük propagandası yaptıkları'' iddiasıyla yargılanan 3 sanık, beraat etti. 
     İstanbul 3 No'lu DGM'deki duruşmaya, kitabı yayınlayan Doz Yayınları sahibi ve Sorumlu Yazı İşleri Müdürü Ahmet Zeki Okçuoğlu, baskısını yapan Can Matbaacılık'ın sahibi Bedir Vatansever ile Türkçe'ye çeviren Vahdettin İnce katılmadı. 
     Duruşmada esas hakkındaki görüşünü açıklayan DGM Cumhuriyet Savcısı Abdülaziz Özatlan, kitabın Barzani tarafından yurtdışında Arapça yazıldığını belirterek, dolayısıyla kitabın sahibinin ülke içinde bilinmeyen bir kişi olarak kabul edilmesi gerektiğini söyledi. 
     Sorumluluğun kitabı yayınlanan Okçuoğlu'nda olduğunu belirten Savcı Özatlan, Vatansever ve İnce'nin, kitabın basımından sorumlu olamayacakları dikkate alınarak beraatlerini istedi. 
     Savcı Özatlan, Okçuoğlu'nun cezalandırılması istenen 3713 sayılı Terörle Mücadele Kanunu'nun 8. maddesinin de yürürlükten kaldırıldığını hatırlatarak, bu nedenle sanığa ceza verilmemesi gerektiğini bildirdi. 
     Kitapta ''Halkı ırk, din, mezhep ve bölge farklılığı gözeterek kin ve düşmanlığa açıkça tahrik etmek'' kastı bulunmadığı gerekçesiyle tüm sanıkların beraatlerini kararlaştıran mahkeme heyeti, suçun 3713 sayılı Terörle Mücadele Kanunu'nun 8. maddesinde öngörülen ''bölücülük propagandası yapmak'' kapsamına girdiğini, ancak bu suçun da 4928 sayılı Yasa'nın 19. maddesiyle yürürlükten kaldırılmasını dikkate alarak sanıklara ceza vermedi. 
     
     İDDİANAME 
     İstanbul DGM Cumhuriyet Başsavcılığı'nca hazırlanan iddianamede, Mesut Barzani'nin kaleme aldığı ''Barzani'' adlı kitapta Irak'ın kuzeyinde bulunan Kürt halkının sözde tarihçesinin anlatıldığı, Mesut Barzani'nin babası ve Barzani aşiretinin Irak'a ve diğer devletlere karşı yaptığı çalışmaların yer aldığı belirtiliyordu. 
     Kitapta ''Irak, İran ve Türkiye Kürdistanı''ndan bahsedildiği, yasadışı PKK KADEK örgütünün görüş ve düşüncesi olan Türkiye'nin bir kısım yerinden ''Kürdistan'' diye söz edildiği ifade edilen iddianamede, kitabın 24. sayfasında da Mustafa Kemal Atatürk'ü suçlayıcı ifadelere yer verildiği kaydediliyordu. 
     Davanın sanıklarından Ahmet Zeki Okçuoğlu, terör örgütü elebaşı Abdullah Öcalan'ın İmralı Adası'nda yargılandığı sırada bir dönem avukatlığını yapmıştı. 
     
</TEXT>
</DOC>
