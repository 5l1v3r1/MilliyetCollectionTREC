<DOC>
<DOCNO> 156419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sonspo05.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor her şeye rağmen soğukkanlı... 
</HEADLINE>
<TEXT>

     Bursaspor Yönetim Kurulu Üyesi Fikret Üstenci, Elazığ deplasmanında çok önemli bir avantajı yitirdiklerini belirterek, ''Elazığspor'u yenseydik veya berabere kalsaydık, lig bitmiş gibi bir hava yaratabilecektik'' dedi. 
     Üstenci, Elazığspor maçı öncesi stres ortamı yaratılmak istendiğini, ancak Bursa Emniyet Müdür Yardımcısı Turgut Pehlevan ve Elazığ Emniyeti'nin çabaları sonucu olayların büyümeden önüne geçildiğini söyledi. 
     Elazığ deplasmanında iyi futbol oynamadıklarını, hakem Ali Aydın'ın da hatasız maç yönettiğini kaydeden Üstenci, ''Yenilgiye mazeret aramak gereksiz. İyi futbol oynamadık. Öncelikle bunu kabul etmemiz lazım. Elazığspor'u yenseydik veya berabere kalsaydık, lig bitmiş gibi bir hava yaratabilecektik'' diye konuştu. 
     
     SOĞUKKANLI ve SAKİN... 
     Fikret Üstenci, ligin bitimine 3 hafta daha bulunduğunu, bu nedenle geçmişi unutup kalan maçları kazanmaktan başka birşey düşünmemeleri gerektiğini ifade etti. 
     Kalan 3 maçın 2'sini kendi saha ve seyircileri önünde oynayacaklarını anımsatan Üstenci, şunları söyledi 
     ''Önce hafta sonu oynayacağımız Altay maçını düşünmemiz lazım. Bu maçı kazanmaktan başka çaremiz yok. Herşeye rağmen soğukkanlılığımızı yitirmemeliyiz. Daha 3 maç var ve yetişilmesi gereken biziz. Bu son fırsatı kaçırmayacağımızı düşünüyorum.'' Taraftarlara da seslenen Üstenci, takıma gösterilecek tepkinin sadece zarar vereceğini, ligde kalabilmek için birlik ve beraberlik içinde olmaları gerektiğini söyledi. 
     
</TEXT>
</DOC>
