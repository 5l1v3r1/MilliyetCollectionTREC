<DOC>
<DOCNO> 180656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/spor/aspo.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu dava hepimizin 
</HEADLINE>
<TEXT>

   A Milli Takım Teknik Direktörü Şenol Güneş, Liechtenstein maçı öncesinde tüm Türkiye'yi göreve çağırdı, "Rakibi küçümsemeyin. Önce önümüzdeki engeli aşalım, sonra İngiltere'yi düşünürüz" dedi 
      BİLAL MEŞE 

   
   Konsantrasyon paniği 
   TÜRKİYE'Yİ Dünya 3.'lüğü koltuğuna oturtarak tarihe altın bir sayfa açan Teknik Direktör Şenol Güneş, Liechtenstein maçı öncesinde hedeflerini ve beklentilerini anlattı. Güneş, Liechtenstein'ı hafife almak gibi bir hata yapmayacaklarını söyleyerek, "Üzgünüm ki, Türkiye bu maçın havasına giremedi. Bunun konsantrasyonu etkilemesinden korkuyorum. Hepimize görev düşüyor. Önce önümüzdeki engeli, sonra İngiltere'yi düşünelim" dedi. 
   
   Güneş'in korkuları 
   ŞENOL Güneş, takım içinde tek sıkıntının paslaşmada yaşandığını dile getirdi. Tecrübeli hoca, "Hem maçlarda hem de antrenmanlarda konsantrasyon eksikliği nedeniyle pas yüzdelerinde bir düşüş yaşıyoruz. Bunu sıfır hataya indirmemiz şart. Ancak Liechtenstein maçına aynı sorunları taşırsak bu dezavantaj olur. Yapılacak hatanın artık telafisi yok. Maça çıktığımız zaman birçok olumsuzluğu üzerimizden atacağımızı biliyorum" diye konuştu. 
   
   'Tek vücut olmalıyız' 
   HERKESİ göreve çağıran Milli Takım hocası, "Liechtenstein engelini aştıktan sonra, medyasıyla, halkıyla İngiltere'ye konsantre olmalıyız" yorumunu yaptı. Güneş şunları söyledi "Bizdeki sıkıntı şu Biz büyüyen bir ekibiz. Belli bir seviyeye geldik. Bu seviyeye göre hareket etmek zorundayız. Etmeyeni sizlerde uyaracaksınız. İşte o zaman doğruyu, daha büyük başarıları yakalarız. Herşeyimizle her şartta tekvücut olmalıyız." 
   
   Bir kaza olmasın    Avrupa Şampiyonası finallerine direkt katılmayı hedefleyen A Milli Takımımız, bugün Liechtenstein deplasmanında 3 puan için savaşacak 
   
   Sürprize yer yok 
   A Milli Takım, 11 Ekim'de İngiltere ile oynanacak tarihi 90 dakika öncesinde gruptaki en önemli sınavlarından birisini bugün Liechtenstein deplasmanında verecek. Ay - Yıldızlılar TSİ 21.00'de başlayacak olan karşılaşmada tatsız bir sürprizle karşılaşmadan üç puan alıp, yoluna kayıpsız devam etmenin hesaplarını yapıyor. 
   
   Türkler'in ilgisi 
   LİECHTENSTEİN karşılaşmasına taraftarlarımızın yoğun bir ilgi gösterdiği açıklandı. Gurbetçilerimiz için ayrılan 5 bin biletin tamamen satıldığı bildirildi. Futbol Federasyonu bu kez karşılaşma için misafir götürmedi. Futbol Federasyonu Başkanı Haluk Ulusoy ve yönetim kurulunun tam kadro tribünde hazır olacağı öğrenildi. 
   
   Ümitler garantiledi    Ay-Yıldızlı ekibimiz Portekiz'i deplasmanda devirdi, grupta oynayacağı son maçı öncesi liderliğini ilan ederek Avrupa Şampiyonası'na katılmaya hak kazandı 
   ÜMİT Milli Futbol Takımı'mız, grubundaki en büyük rakibi Portekiz'i deplasmanda devirdi, hem liderliği hem de Avrupa Şampiyonası'na gitmeyi garantiledi. 35. dakikada Kemal'in golüyle öne geçen Ay - Yıldızlı ekibimiz devreyi 1 - 0 önde kapadı. 59'da sağdan yapılan ortada Recep boşa çıkınca Servet'in kafasından seken topu Laurenço ağlara gönderdi ve skora denge geldi. 80'de sahneye çıkan Halil Altıntop, Portekiz filelerini havalandırdı ve Ümit Milli Takımı'mızı galibiyete taşıdı. 
   
   Maçın karnesi 
   HAKEMLER Ruud Bossen, J.Ments, R.Karremans Hollanda 
   PORTEKİZ Moreıra 5 , Sergio 6 , Neves 5 , Alves 5 , Costa 6 , Bosıngwa 5 , Quresma 7 , Tıago 5 Lourenço Dk.46 6 , Postıga 7 Makukula Dk.83 , Vıana 6 , Ronaldo 6 
   TÜRKİYE Recep 7 , Fatih Sonkaya 8 , Serkan 8 , Servet 8 , İbrahim Toraman 9 , Uğur İnceman 8 , Kemal 9 H.Kartal Dk.87 , Selçuk 8 , Halil 8, Sabri Dk.82 Hamit 9 , Sinan 8, Suat Usta Dk.62 7 
   GOLLER Kemal Dk.35 , Lourenço Dk. 59 , Halil Dk. 80 
   
   Son prova 
   KAMPTA gribe yakalanan Ahmet Yıldırım ile iç yan bağlarında zorlanma meydana gelen Hasan Şaş'ın durumlarının iyi olduğu açıklandı. İki futbolcunun da bugünkü karşılaşmada takımdaki yerlerini alabileceği bildirildi. Şenol Güneş, antrenman boyunca pas hatalarına dikkat edilmesini istedi. 
   
   Makedonya aç yolumuzu    İngiltere'yi ağırlıyor 
   EURO 2004 Elemeleri'nde A Milli Takımımız ile zirve mücadelesi yapan İngiltere bu akşam TSİ 19.30'da Makedonya deplasmanında ter dökecek. Kritik karşılaşmayı Kanal D naklen ekranlara getirecek. Ada ekibinde Ferdinand, Scholes, Sinclair ve Gerard yok, David Beckham'ın durumu ise belirsiz. Tüm Türkiye, ilk maçta İngilizler'e çelme takan Makedonya'dan zafer bekliyor. 
   
   389. sınav    A Milli Takımımız, bugünkü Liechtenstein karşılaşmasıyla birlikte tarihindeki 389. maçına çıkacak. Ay-Yıldızlılar bundan önceki 388 sınavın 130'unu kazanırken, 172'sini kaybetti. Rakip fileleri 477 kez havalandırıp, kalesinde 626 gol gördü. Milli Takımımız, daha önce Liechtenstein ile oynadığı tek maçta sahadan 5-0 galip ayrılmıştı. 
   
   Karnesi iyi    TEKNİK Direktör Şenol Güneş yönetimindeki milliler, 30 resmi maçta 19 galibiyet, 6 mağlubiyet ve 5 beraberlik elde ederek başarılı bir grafik çizdi. Tecrübeli teknik adam, kısa bir süre önce Ay - Yıldızlı takımın başında en çok kazanan hoca unvanını da ele geçirdi. Güneş döneminde en farklı galibiyetler Avusturya ve Liechtenstein 5 - 0 önünde alındı. 
   
   
</TEXT>
</DOC>
