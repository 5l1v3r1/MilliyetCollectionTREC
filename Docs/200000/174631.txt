<DOC>
<DOCNO> 174631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/yasam/yas05.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi de kadın haklarını irdeliyor 
</HEADLINE>
<TEXT>

      ELİF KORAP 
   
   Ehliyeti olmadığı halde 'Şoförlere Nasihat' adlı bir kitap yazarak gündeme gelen 66 yaşındaki ayakkabı boyacısı Hüseyin Dursun, bu kez kadın hakları savunucusu oldu. Türkçe, İngilizce ve Fransızca yayımlanan ilk kitabı 6 bin adet satan Dursun, iki kitap daha yazdı. 'Kızma Arkadaş, Sabırlı Ol' adlı kitabında eşlerini döven erkeklere "Kadına el kalkmaz" diye kızan Dursun, 'Çevremiz, Ekmek, Su ve Güzel Ahlaki Nasihatler' kitabında çevre öğütleri veriyor. 
   
   Ödül bekliyor 
   Dursun şunları söyledi "İlk kitabım 'Şoförlere Nasihat' için belki trafikle ilgili bir ödül alırım diye bekledim ama gelmedi. Bu sefer çevrecilerden ödül bekliyorum." 
   Dursun, kadınlar için yazdıklarını da şöyle anlattı "Bir erkeğin karısını dövmesi büyük günahtır. Hata yapınca ona öfkelenmemek gerek. Bilmiyorsa öğretmek gerek. Kadınlar için aşırı açılmanın zararı olduğu gibi aşırı kapanmanın da zararı var." Kitaplarının birini 1.5, diğerini 4 milyona satan Dursun, Çağla Şıkel'e de "aşırı açık" diyerek sataşmayı ihmal etmedi. 
   
   
</TEXT>
</DOC>
