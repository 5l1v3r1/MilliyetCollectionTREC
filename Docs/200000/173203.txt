<DOC>
<DOCNO> 173203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/son/sontur09.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayollarına dikilen ağaçlar kaza riskini azaltıyor... 
</HEADLINE>
<TEXT>

     Ankara Üniversitesi Peyzaj Mimarlığı Bölümü Öğretim Üyesi Prof. Dr. Hayran Çelen, karayollarındaki ağaçların rüzgar, kar, kaya düşmelerine karşı siper işlevi gördüğünü, far ışıklarını emerek iyi bir görüş hattı sağladığını belirterek, ağaçlandırmanın kaza riskini azalttığını kaydetti. 
     Prof. Dr. Çelen, her geçen gün artan trafik yükünün karayollarında çevre tahribatını artırdığını söyledi. 
     Karayollarında yapılacak ağaçlandırma ve yeşil alan çalışmalarının hem işlevsel hem de estetik yönünün olduğunu söyleyen Prof. Dr. Çelen, yol kenarlarındaki ağaçlar, otsu bitkiler ve çalıların erozyon, heyelan, toprak kayması sonucunda meydana gelebilecek trafik problemlerini önleyeceğini ifade etti. 
     Prof. Dr. Çelen, orta refüjlerde yapılan ağaçlandırma çalışmalarının ise far ışıklarına karşı koruma sağlayacağını kaydetti. 
     Ağaçlandırma çalışmalarının sürücülerin güvenliği açısından da önemli olduğuna işaret eden Prof. Dr. Çelen, sürücüleri yönlendirmek için karayolu giriş ve çıkışlarında, benzinlik, dinlenme tesisleri gibi yerlerde renkli yapraklı ağaçlar veya bitkilerle farklılık yaratılarak sürücülerin dikkatlerinin çekilebileceğine söyledi. Prof. Dr. Çelen, bunun, sürücülere yolun durumu hakkında uyarıcı bilgi vererek tabela işlevi görebileceğini anlattı. 
     Prof. Dr. Çelen, ağaçlandırma çalışmalarının, karayollarının rüzgara açık kesimlerinde, tünel giriş ve çıkışlarında rüzgar perdesi işlevi göreceğini belirterek, bunun, sürücülerin direksiyon kontrol kaybının önlenmesine, meskun mahallerde gürültü kirliliğinin azaltılmasına ve istenmeyen manzaraların gizlenmesine olanak sağlayacağını kaydetti. 
     
     ''AĞAÇ, GERİLİMİ AZALTIR'' 
     Prof. Dr. Çelen, ağaçlandırmanın, sürücülerin psikolojik olarak kendilerini rahat hissetmelerini sağlayacağını vurgulayarak, yol kenarlarında yapılacak bitkilendirme ve ağaçlandırma çalışmalarında renkli yapraklı ve çiçekli bitkilerin seçilmesi halinde çevrenin daha güzel görüneceğini ve yolculuğun sürücüler üzerinde yarattığı gerilimin hafifleyeceğini kaydetti. 
     Karayollarında yapılacak yol çalışmalarında, bitkilendirme ve çevre düzenleme çalışmalarının da gözönünde bulundurulması gerektiğini belirten Prof. Dr. Çelen, yol yapımı sırasında doğaya verilen tahribatın ve doğal dengedeki bozulmanın giderilmesi gerektiğini söyledi. Prof. Dr. Çelen ağaçlandırma çalışmalarının yaban hayatının korunması, flora temini, küçük mikroklimanın sağlanması, yeşil bir çevrenin yaratılması ve toprak stabilizasyonu gibi faydalar sağlayacağını da ifade etti. Türkiye'de ağaçlandırma ve ekolojik değerlendirmelere fazla önem verilmediğine dikkati çeken Prof. Dr. Çelen, karayolları peyzaj çalışmalarının yolun inşaat planlaması dışında başlıbaşına ele alınması gerektiğine işaret etti. 
     
     KARA YOLLARI YEŞİLLENDİRELİM 
     Karayolları Genel Müdürlüğü'nden edinilen verilere göre, karayollarını ağaçlandırma çalışmaları kapsamında 2001 yılında 200 bin ağaç dikilirken, bu rakam, 2002 yılında 133 bin 833'e düştü. 
     Karayollarına 1998 yılı 371 bin, 1999 yılında 128 bin, 2000 yılında da 84 bin fidan dikildi. 
     Ağaçlandırmanın Türkiye geneline dağılımına bakıldığında ağaçlandırılmaya en çok ihtiyaç duyan Konya, Ankara, Sivas, Erzurum, Elazığ, Diyarbakır karayollarına 23 bin 199 fidan dikilirken Kayseri'deki karayollarına hiç ağaç dikilmedi. 
     Karayolları yetkilileri, yol ve ağaçlandırma çalışmalarındaki azalmaya neden olarak, kaynak tahsisindeki yetersizliği işaret ettiler. 
     
</TEXT>
</DOC>
