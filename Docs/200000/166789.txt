<DOC>
<DOCNO> 166789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/yazar/temelkuran.html </URL>
<DATE> 2003/07/02/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Kıyıdan. H l 
</HEADLINE>
<TEXT>

     
     Sonra bir uğurböceği inatla yeni evin içinde dolaşıyor. Adamlar ve eşyalar evi çiğnerken o bir biçimde ertesi güne çıkıyor, nasılsa kurtulup. Evleri terk edip yeni evlere girdikçe, o yeni evlerde "her şeyin güzel olacağına" dair işaretler aradıkça, ne yapıp yapıp buldukça tuhaf bir tecrübe kazanıyor insan. Çünkü her şey güzel olmuyor. Sadece kimi anlar oluyor, şükretmek için bir tanrı arayacak kadar iyi olan anlar, o kadar ki mutluluktan korktuğun... Sanılanın aksine, acı çekmekten korkmamayı daha çabuk öğrenir insan. Daha zor olan mutlu olmaktan korkmamaktır aslında. O kadar ürkersin ki bu halinden "Nasılsa" dersin "Sürmez. Biri arar şimdi, kötü bir haber alırım". Şimdi ben öyleyim... Besame Mucho çalıyor, Cesaria Evora'dan. Kaygan ve sakin bir sabah. Kendimdeyim. 
     
     Bir de Milliyet Sanat dergisinin yeni sayısı bu sabah çıkmasın mı Eleştirmen Necmiye Alpay kitaplarımla ilgili bir yazı yazmış. Ben, benim yazdıklarımı ve gitgide "beni" bu kadar derinden anlayan, yazdıklarıma bu kadar ince ince bakan bir yazı okumamıştım. Utanırım yaptıklarımla ilgili konuşmaktan ama bu kez başka. Başka bir insanlık hali bu. Teşekkür ederim. Çünkü tam zamanında... 
     Çünkü "Bak yine ve h l kıyıdasın" diyor insan kendi kendine, "Kıyıda duranlar seni anlayabildiğine göre " H l 'Kıyıdan'sın sen ve böyle kalmalısın". Birileri bazı gazetelerde sana yarım sayfa hakaret edip, hakaretlere cevap verme diye "Patronunu tanırım ben senin" yollu tehditlerde bulunabilir, yazının sonunda da Laila'ya filan yemeklere davet edebilir , sen içinden yüzlerce kez Turgut Uyar'ın "Sizin alınız al İnandım Morunuz mor ...Ben tam dünyaya göre Ben tam kendime göre ... " şiirini geçirebilirsin, bütün bu karikatür olayların sen bu kadar da "kıyıdayken" niye başına geldiğini, seni niye bütün gayretleriyle "içeriye" davet ettiklerini anlamayabilirsin... 
     Ama sonra yeni evine bir uğurböceği girebilir. O evin kapısını kapattığında her şey dışarıda kalabilir. Sen içinde gülünç bir neşeyle kalkıp karanfilli portakal reçeli yapabilirsin, bir yandan yine Walter Benjamin okuyabilirsin. Sevdiğin adamın ellerine şaşırarak bakıp, bir tüm günü böyle geçirebilirsin. Apartmanın içindeki kedi ile şakadan kavga edebilirsin, perdeleri yıkayabilirsin, ıslakken asıp serin bir temizlik kokusunu evin içine doldurabilirsin. Çünkü sen "Kıyıdan"sın ve böyle olduğun sürece buradasın. Böyle olmadığın, "içeridekilerin" davetine icabet ettiğin, buna gönül eğdiğin zaman... Hakikaten belki o zaman bütün evleri terk edip gitmelisin... 
     
     

</TEXT>
</DOC>
