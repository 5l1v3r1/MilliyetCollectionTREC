<DOC>
<DOCNO> 183611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/sonspo02.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor ligden çekilmeyi düşünüyor .. 
</HEADLINE>
<TEXT>

     ADANA, DHA 
     

UZANLAR'a ait Adanaspor A.Ş.'nin 4 trilyon lirayı bulan borçlarına karşılık, naklen yayın gelirlerleri dahil tümg elirlerine tedbir konuldu. Kulüp Genel Menajeri Şahabeddin Yavuzer, "Taksitlendirme olmazsa takımın ligden çekilmesi için üst yönetime öneride bulunacağım. Bu şartlarda beyaz bayrak açabiliriz'' dedi. 
     İmarbank'a el konulmasından sonra Uzanların tüm varlıklarına olduğu gibi Adanaspor'a da genel bir tedbir konulmuş, daha sonra kulüp yönetiminde bu kişilerin yer almaması nedeniyle kaldırılmıştı. Taksitlendirilen borcun ödemeleri aksayınca maliye, alcağının tamamını isteyip icra takibi başlattı. 
     
     YAZI KULÜBE ULAŞTI 
     Kulüp gelirlerine haciz evrakı gönderildiğini bildiren Yavuzer, tek gelirin yayından olması nedeniyle bu paraya el konulmaması için girişimde bulunduklarını bildirdi. Yavuzer, "Tüm gelirlerimize maliye tedbir koyuyor. Tamamının bir defada ödenmesi istenen faiz borcunun da taksitlendirilmesi için istekte bulunacağız. Bu, sporcularımızın terlerinin karşılığı olarak ödeyebileceğimiz yegane para kaynağı. Yazı çekilmezse bütün musluklar kapanmış olur. Bunu söylemek istemem ama, gerekirse üst yönetime liglerden çekilme önerimi götüreceğim'' dedi. 
     "Bir anlamda beyaz bayrak mı çekilecek '' sorusunu, "Tabi, öyle diyebilirim'' diye yanıtlayan Yavuzer, şöyle devam etti 
     "Öyle bir şartta vergi dairesi parça parça alabileceği bir gelirden de mahrum kalabilir. Bunu da vergi dairesine münasip bir dilde başvurup ifade edeceğiz. Bize 7-8 yıldan beri 7 trilyon tahakkuk ettirilmiş, 8 trilyon lira da ödemişiz. Faiz borçlarımız nedeniyle de böyle bir girişimde bulunuyorlar. Bunun da altından kalkacağız her halde. Olayın siyasi olduğunu tahmin ediyorum.'' 
     
     VERGİ YÜZSÜZLERİ LİSTESİNDE 
     Vergi Barışı sonrası Maliye Bakanlığı tarafından açıklanan 1121 vergi yüzsüzü şirket arasında yer alan Adanaspor A.Ş.'nin vergi borçları nedeniyle gelirlerine icra kanalıyla tedbir konulduğunu defterdarlık yetkilileri de doğruladı. Adanaspor'un Vergi Barışı'na giren borçlarını taksitlendirdiklerini bildiren yetkili, "İlk 2 taksidi ödediler, 3'üncü taksidi eksik ödemişler. Taksitlendirmelere sadık kalmamışlar. Vergi Barışı kapsamındaki borçları dışında yetkimizi kullanıp, diğer borçlarını da taksitlendirdik. Onları da ödemediler. Biz de bu yüzden Adanaspor A.Ş.'nin gelirlerine icra kanalıyla tedbir koyduk. Bize göre Adanaspor'un diğer şirketlerden bir farkı yok. Yetkimizi ve sorumluluğumuzu kullanıyoruz'' dedi. 
     
</TEXT>
</DOC>
