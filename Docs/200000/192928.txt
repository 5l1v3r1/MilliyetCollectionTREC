<DOC>
<DOCNO> 192928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/spor/aspo.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
SÜPRİZ 1-1 
</HEADLINE>
<TEXT>

   Sarı-Lacivertli takım, geçen hafta Daum'un yaş günü partisini Adanaspor galibiyetiyle kutlamıştı. Ancak Yıldırım'ın kısmetine, Sebat beraberliği çıktı 
      
   90 dakika    YALÇIN TÜRK 

   Fenerbahçe'nin Trabzon'daki maçları ne zaman keyif veren bir şölen havasında geçecek. Futbolcular sahada mücadeleleriyle parmak ısırtacak, tribünlerde ise iyi oynayan takım alkışlanacak. Küfür, tehdit sloganları, koltuk kırmalar ne zaman bitecek. Dünkü sahnelere rağmen umudumuzu kesmiyoruz. Dileriz uzun sürmez. Yoksa... Dilim varmıyor söylemeye... 
   Beşiktaş - Galatasaray beraberliğinin ardından Akçaabat Sebat maçı Fenerbahçe için daha önem kazanmıştı. Sarı - Lacivertliler mutlak kazanmak zorundaydı. Bu amaçla Daum, Ümit'i kulübeye çekerek tek ön libero ile takımı sahaya sürüyordu. Alman hocanın düşüncesi 4-4-2 ağırlıklıydı. Ama Kemal - Serhat ikilisi kenarlarda kalıp kapanmayınca orta alanda sayısal fazlalığı bulan Sebat rahat top yapma imkanı buldu. Fenerbahçe ise bu bölgede Selçuk ve Aurelio ile üretken olamadı. Gereksiz top kayıpları hücum organizasyonlarını engelledi. Bunlara bir de defanstan bilinçsiz çıkışlar eklenince Fenerbahçe ilk yarıda görüntü olarak tat vermedi. 
   8. dakikada Abdurrahman'ın sağ taraftan yaptığı ortayı Simuola göğsüyle kontrol edemeyince Sebat önemli bir fırsatı değerlendiremedi. 9'da Erman'ın kullandığı frikik Petkov'a çarpıp yön değiştirdi, Recep'in bakışları arasında top fileleri buldu. 19'da Hooijdonk'un frikiğini Metin son anda kornere çeldi. 32'de Petkov'un ceza alanına havalandırdığı topa çıkan Metin Akbaş, topu elinden kaçırınca Tuncay rahat bir vuruşla beraberliği sağladı. 
   Daum ikinci yarının hemen başında Tomas'ı kenara alıp Yusuf'u sahaya sürerken sistemini de 3-5-2'ye çevirdi. Bu dakikadan itibaren Sebat savunma ağırlıklı bir futbol oynamayı tercih ederken, Fenerbahçe de sık sık ofsayta yakalandı. 
   68'de Hooijdonk'un gol çabasına Metin izin vermedi. 73'te ofsayt tartışmalı bir pozisyonda Rebrov'un penaltı noktası üzerinden vuruşu, Metin'den döndü. 75'te Hooijdonk'un sert frikiği yine Metin'in göğsünden sekip kornere gitti. 
   Sarı - Lacivertliler'in şuursuz baskısı, evsahibi ekibin ise kontraatak denemeleri sonuç getirmeyince karşılaşma ilk yarıda gelen tesadüfi goller ile 1-1 sonuçlandı. 
   
   Şansımız yoktu    Fenerbahçe Teknik Direktörü Christoph Daum, yeni ve genç bir ekip oldukları için sakin hareket edemediklerini söyledi, "İkinci yarı pozisyonlara girdik. Ancak şans yanımızda değildi" dedi 
   'Hayal kırıklığı' 
   FENERBAHÇE Teknik Direktörü Daum, Akçaabat Sebatspor karşısında hayal kırıklığı yaratan bir sonuç aldıklarını söyledi. İlk yarıda istedikleri baskıyı kuramadıklarını belirten Alman hoca, "İkinci devre daha ofansif oyuna yöneldik. Gol pozisyonlarına da girdik, ama göze hoş gelen oyunu sonuçlandıramazsanız, bir anlamı kalmıyor" diye konuştu. 
   
   'İyi şeyler de var' 
   YENİ ve genç bir ekip olduklarını kaydeden Daum şöyle devam etti "Sakin hareket etmeyi öğrenmeli, bunun için de deneyim kazanmalıyız. Oyun içinde iyi görünen şeyler de vardı. Son vuruşları yapabilmemiz gerekiyor. Bazen şans da yanınızda olmalı. Örneğin Hooijdonk'un frikiğinde kalecinin omuzuna çarpan top kornere çıktı. Şu anda o şansa hiç sahip değiliz." 
   
   Tek tek uyardı 
   ALMAN hoca, Fatih Akyel ile ilgili bir soruya ise "Fatih onuruna dokundukları için küfür etmiş olabilir. Bu sadece Türkiye'de olan bir şey değil" cevabını verdi. Bu arada Daum karşılaşma sonrası uzun süre soyunma odasında oyuncularıyla toplantı yaptı. Yapılan hatalardan dolayı rahatsızlığını dile getiren Alman hoca, gelecek maçlar için oyuncularını tek tek uyardı. 
   
   Fair Play'e 'Fatiha'    Kaptan, Trabzon'daki seyirciyi, hesaplaşmak için İstanbul'a davet etti 
   'Hodri meydan' 
   SAHAYA kaptan olarak çıkan Fatih'in maç sonrası yaptığı açıklamalar sağduyunun çok uzağındaydı. Beklenen futbolunu ortaya koyamayan, üç puan hesaplarının şaşması nedeniyle sataşacak yer arayan tecrübeli oyuncu, Trabzon'daki taraftarlara, "hodri meydan" dedi, İstanbul'da "hesaplaşmaya" davet etti. 
   
   'Delikanlılık' 
   FATİH Akyel, "Burada aslan kesilip, Kadıköy'de kedi olunmaz. Delikanlı her yerde delikanlıdır. Erkeklerse Kadıköy'e gelsinler" sözleriyle sınıfta kaldı. Soğukkanlı davranıp, tribünlerdeki ateşi söndürmek için çağrıda bulunması gereken milli bir futbolcuya bu şekilde yangına körükle gitmek hiç yakışmadı. 
   
   Bardağı taşırdı    YÖNETİCİ Murat Özaydınlı, İstanbul'a dönerken, Fatih Akyel ile havalimanında bir süre sohbet etti. Milli oyuncuyu davranışlarından dolayı uyaran Özaydınlı, "Biraz hareketlerine çeki düzen ver" derken, Fatih Akyel'in "Sana mı soracağım" karşılığı bir anda buz gibi hava estirdi. 
   
   Maçın hakemi 
   İyi yönetti 
   METİN Tokat ve yardımcıları, kalitesiz maçta fazla zorlanmadılar. Tokat ikili mücadeleleri yakından izleyerek, hataya yer vermedi. Soğukkanlı görünen Metin Tokat gösterdiği kartlarda ve yaptırdığı anonslarda da haklıydı. Fenerbahçe'nin, Yusuf'un vurduğu ve Rebrov'un göğsüne çarparak ağlara giden, ikinci golündeki ofsayt kararı doğruydu. Çünkü topun yönünü değiştiren Rebrov ofsayttaydı. 
   
   Göze çarpanlar 
   Tuncay Gol atmasına rağmen haftalardır süren formsuzluğunu Sebat maçına da taşıdı. Daum yine 90 dakika kendisine sabır gösterdi. 
   Fatih İlk kez sahaya kaptan çıktı ancak vasatı aşamadı. Moralli olmasına rağmen savunmada, özellikle top kullanımında çok hatalar yaptı. 
   Yusuf Şimşek Oyuna girdikten sonra yine Fenerbahçe'ye canlılık getirdi. Ancak diğer arkadaşlarının aynı tempoda olmaması onu da yavaşlattı. 
   Selçuk Daum'un bu kez ilk on birde düşündüğü genç oyuncu istenilen performansı ortaya koyamadı, takımını iyi organize edemedi. 
   Yusuf Tokaç Maçın ilk dakikasından sonuna kadar mücadelesi ile dikkat çekerken, hazırladığı pozisyonlarla da ön plana çıktı, Sebatspor'un en etkili ismiydi. 
   Metin Hatalı bir gol yemesine rağmen sayısız Fenerbahçe tehlikesini başarıyla önledi, bir puanda önemli pay sahibiydi. 
   
   Rakamlar diyor ki 
   7- Fenerbahçeli futbolcular bu sezon deplasmandaki 6 karşılaşmada sadece 2. haftada Avni Aker'deki Trabzonspor maçını gol yemeden tamamlamıştı. Sarı-Lacivertiler, diğer 5 maçta meşin yuvarlağı toplam 7 kez ağlarında gördüler. 
   2- Trabzonspor formasıyla geçen sezon ligdeki 26 maçını yalnızca iki golle süsleyen Erman Özgür, Akçaabat Sebatspor formasıyla çıktığı 11. karşılaşmasında 2. gol sevincini yaşadı. 
   4- Akçaabat Sebatsporlu futbolcular 11. hafta sonunda rakip ağlara bıraktıkları 11 golün dördünü Galatasaray ve Fenerbahçe'ye attı. Kırmızı-Beyazlı golcüler Cim Bom'a 3, Kanarya'ya ise 1 gol kaydetti. 
   10- Geçen sezon forma giydiği 29 maçta yalnızca 9 kez rakip fileleri havalandıran Tuncay, bu sezon ise 10. maçında 10. golünü ağlarla buluşturdu. 
   
   Maçtan notlar 
   Yıldırım 51 yaşında 
   BAŞKAN Aziz Yıldırım dün 51. yaş gününü Maçka Sümela Otel'de kutladı. Teknik Direktör Christoph Daum ve futbolcular, başkanlarına büyük bir pasta yaptırdılar ve şampiyonluk sözü verdiler. Yıldırım ve yöneticiler daha sonra Maçka'nın tarihi ve turistik yerlerini gezdiler. 
   
   'Haddimizi bildik' 
   EKREM Al'ın ayrılmasının ardından Akçaabat Sebat'ın başında teknik patron olarak sahaya çıkan Genel Menajer Mehmet Birinci, Fenerbahçe gibi bir rakipten alınan puanın çok değerli olduğunu söyledi. Bir haftadan bu yana Fenerbahçe ile yatıp, kalktıklarını belirten Birinci, "Çok iyi motive olmuştuk. Haddimizi bilerek oynadık. Çünkü rakibimizin gücünü biliyorduk" dedi. 
   
   PAF'lar galip 
   FENERBAHÇE PAF Takımı, Akçaabat Sebatspor'u 1-0 mağlup etti. Akçaabat Sebat Tesisleri'nde oynanan maçın tek golünü 90. dakikada Can kaydetti. Bu arada karşılaşma sonrası Fenerbahçe kafilesi, Sebat taraftarları tarafından taşlandı, polis olayları fazla büyümeden önledi. 
   
   Ümit yedek 
   BU sezon tüm maçlarda görev yapan Kaptan Ümit Özat, 20 maç sonra ilk kez bir maçta forma giyemedi. Tecrübeli futbolcu, en son geçen yılın 24. haftasında oynanan ve Fenerbahçe'nin 1-0 mağlubiyetiyle sona eren Altay karşılaşmasında görev yapamamıştı. Bundan dolayı kaptanlık pazubandını dün Fatih taktı. 
   
   Ortega'da karar günü 
   İSVİÇRE'DEKİ CAS mahkemesinin Ortega konusundaki kararını bugün açıklaması bekleniyor. Arjantinli oyuncunun ödemesi gereken 11 milyon dolarlık tazminatın aşağıya çekileceği ve yıldız futbolcuya tekrar oynama izninin verileceği belirtildi. 
   
   
</TEXT>
</DOC>
