<DOC>
<DOCNO> 176585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/ekonomi/aeko.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Havada, karada ve denizde operasyon 
</HEADLINE>
<TEXT>

   Kaçakçılık ve Organize Suçlarla Mücadele Daire Başkanı Hanefi Avcı'nın koordinasyonunda sürdürülen çalışmalarda Uzanlar her yerde aranıyor 
      Zafer TOKUŞ, Müjdat ÇETİN, Ergün AYAZ Pamukova - Sakarya DHA 
   
   Önceki akşam İstanbul'a gelen Emniyet Genel Müdürlüğü Kaçakçılık ve Organize Suçlarla Mücadele Daire Başkanı Hanefi Avcı'nın koordinasyonundaki çalışmalarda uzanlar Türkiye genelinde karada, denizde, havada aranıyor. 
   Güvenlik kuvvetleri, Şişli Cumhuriyet Başsavcılığı'nın, İmar Bankası ile ilgili istenen belgeleri BDDK'ya teslim etmedikleri gerekçesiyle haklarında gözaltı kararı verdiği, aralarında Kemal Uzan, Hakan Uzan, Yavuz Uzan, Melahat Uzan ve Ayşegül Uzan Akay'ın da bulunduğu 12 yöneticinin peşinde. 
   
   Ciplere el konuldu 
   Uzanlar'ın Sakarya'nın Pamukova İlçesi'ne bağlı Bakacak Köyü'ndeki çiftlik evine önceki akşam düzenlenen baskına İstanbul'dan gelen mali polis ekibinin yanı sıra Sakarya Emniyet Müdürlüğü Kaçakçılık ve Organize Suçlarla Mücadele Şube Müdürlüğü ekipleri ve Sakarya Jandarma Alay Komutanlığı ekipleri katıldı. 
   Belli aralıklarla yerleştirilen güvenlik kameralarıyla korunan, üzerinde 'elektrik çarpar' uyarısı bulunan tellerle çevrili bin dönümlük arazi içinde kurulan çiftlik evi didik didik arandı, ancak arananlardan kimse bulunamadı. Evdeki incelemeler, Uzanlar'ın iki avukatı gözetiminde gece saat 03.30'a kadar sürdü. Cem ve Hakan Uzan'a ait olduğu belirlenen iki Hummer ve bir Mercedes cipin yanı sıra çiftlikte bulunan çok sayıda bilgisayar ve CD ile çeşitli dokümanlara el kondu. Evdeki diğer eşyalar da listesi çıkarılarak evde çalışanlara yediemin olarak teslim edildi. Elkonulan cipler Sakarya Emniyet Müdürlüğü otoparkına çekilirken, bilgisayar, CD ve diğer dokümanlar Şişli Cumhuriyet Savcılığı'na gönderildi. 
   
   İki tonluk kasa 
   Çiftlik evinde bulunan ve her biri ikişer ton ağırlığında olan iki çelik kasa ise açılamayınca mühürlendi. İçinde ne saklandığı merak edilen kasaların açılması için İstanbul'dan kasa uzmanı istendi. 
   Uzanlar'ın dinlenmek için sık sık geldikleri lüks çiftlik evinde baskın sırasında aile fertlerinden sadece Hakan Uzan'ın eşi Özlem Kızılkaya Uzan ile oğlu Ali Kemal Uzan'ın bulunduğu iddia edildi. Bu bilgi doğrulanamadı. 
   
   Uzanlar'ın adasına da baskın    MUSTAFA SARIİPEK, YAŞAR ANTER Göcek, Bodrum DHA 
   Muğla Emniyet Müdürlüğü, Uzanlar'ın 1988'de Asil Nadir'den aldığı 38 hektarlık Zeytinli Adası'nda el konulan bilgisayar ve dokümanları incelemeye aldı. Adada Uzanlar'ın bir koruma görevlisi, fotoğraf çeken gazetecilere, Beşiktaşlı Pascal Nouma'nın takımdan kovulmasına yol açan hareketin benzerini yaptı. Önceki akşam gerçekleştirilen operasyonda Kemal Uzan ve oğlu Hakan Uzan'ın da aralarında olduğu kişileri arandı ama bulunamadı. 
   Adada binalara su taşıyan kaptan Yusuf Yıldırım, Uzanlar'dan 2000 yılından kalma 15 milyar lira alacağı olduğunu iddia etti. Yıldırım, Kemal Uzan'ın parayı mimarlardan almasını istediğini, mimarların "Kendi alacağımızı da alamadık" dediğini aktardı. 
   
   Yatlardaki Uzan bayrağı indi 
   Uzan ailesinin kullandığı iki süper lüks yatta dalgalanan Uzan Grubu bayrakları dört - beş aydır dalgalanmıyor. Cem Uzan'ın kullandığı İngiltere'nin George Town Limanı'na kayıtlı "Frequency" adlı yatın Megamar şirketine kiralandığı ve Marmaris Limanı'na kaydedildiği anlaşıldı. Yat, daha önce Ege'de, İngiliz bayrağıyla boy gösteriyordu. Hakan Uzan'ın kullandığı Airwaves yatında da şimdi sadece Türk bayrağı dalgalanıyor. 
   
   Kemal Uzan 15 gün önce gelmiş    Adadaki 150 metrekarelik büyük evin Kemal Uzan, 90 metrekarelik binanın Cem Uzan, 80 metrekarelik diğer evin Hakan Uzan tarafından kullanıldığı öğrenildi. Göcek sakinleri, Kemal Uzan'ın 15 gün önce adasında olduğunu ve adaya yatlarla değil, küçük botla gidip geldiğini söyledi. 
   
   Lisans askıya alınırsa Telsim'i Telekomünikasyon Kurumu işletebilir    Ulaştırma Bakanı Yıldırım, Telsim'in lisansının askıya alınabileceğini söyledi. Buna göre, Telekomünikasyon Kurumu geçici olarak Telsim'in işletmecisi olabilir 
   EKONOMİ SERVİSİ 
   Ulaştırma Bakanı Binali Yıldırım, Telsim'in GSM lisansının askıya alınabileceğini söyledi. 'Telsim'in lisansının askıya alınması' uzmanlara göre, Telsim'in işletmesinin geçici olarak Telekomünikasyon Kurumu TK tarafından yürütülmesini öngörüyor. Böylelikle Kurum, kanun gereği kamu hizmetinin yürütülmesi için tesisleri tazminat karşılığında devralabiliyor. 
   Yıldırım, Telsim ile ilgili yaptığı açıklamada, "Telsim GSM şirketi olarak faaliyetine devam ediyor. Lisans güvencesi TK'nındır. Kurum, lisans sözleşmesindeki şartlarda değişiklik olmazsa şirketin faaliyetine aynen devam etmesine izin verir. Sözleşmeye aykırı değişiklikler olmuşsa lisansı askıya alır. Normal prosedür bu. Önemli olan işletme devamlılığıdır, sahipler ve işletmeciler değişebilir. Kim işletirse işletsin lisans daima devlete aittir. Sadece imtiyaz hakkı verilmiştir. Zaten o da belirli bir süre içindir" dedi. 
   
   El koyma yetkisi var 
   İmzalanan imtiyaz sözleşmesi gereği TK'nın yetki açısında Telsim'in lisansına el koyma yetkisi var. El konulduğunda Kurum, işletmeci durumuna düşüyor. Çünkü bu lisansı imtiyaz sözleşmesi gereği başka birine devredemiyor. Telsim'in lisansına el konulursa tüm hakları elinden alınmış oluyor. Yani aboneler, şirketin gelir ve giderleri Kurum'a devrolacak. Altyapı zaten halihazırda devletin malı olarak gözüküyor, bunların kullanım hakları da Kurum'un oluyor. Ayrıca Telsim'e el konulduğu takdirde, Telsim'den hizmet alan GSM abonelerinin bu durumdan etkilenmemesi için, halihazırda sunulan tüm faaliyetlerin Kurum tarafından devam ettirilmesi de şart. 
   Telsim ile diğer alternatif ise imtiyaz sözleşmesinin kurallarına aykırı davranan işletmeciye TK'nın işletmecinin bir önceki takvim yılındaki cironun yüzde 3'ü kadar idari para cezası vermesi olarak gözüküyor. 
   
   
</TEXT>
</DOC>
