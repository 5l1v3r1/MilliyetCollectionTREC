<DOC>
<DOCNO> 198022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sonspo34.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA Asbaşkanı Erzik "kararın siyasi olduğuna inanıyorum" 
</HEADLINE>
<TEXT>

     UEFA Asbaşkanı Şenes Erzik, Avrupa Şampiyonlar Ligi'nde Beşiktaş ve Galatasaray'ın İstanbul'da yapılması gereken Chelsea ve Juventus maçlarının tarafsız sahaya alınması kararının siyasi olduğuna inandığını söyledi. 
     Şenes Erzik, AA muhabirinin sorusu üzerine, kararın alınmasında İngiliz hükümetinin, İstanbul'daki saldırılar sonrası vatandaşlarına Türkiye'ye gitmemeleri yönündeki deklarasyonunun etkili olduğunu, bunun da kararın siyasi olduğu görüşünü desteklediğini kaydetti. 
     UEFA kararının, Juventus ve Chelsea kulüplerinin itirazlarını geri çekmeleri halinde değişebileceğini belirten Erzik, şöyle devam etti 
     ''Şu ana kadar Juventus'un itirazını geri çektiğine dair bir bilgi bana ulaşmadı. Bugün UEFA Başkanı ve Genel Sekreteriyle görüştüm. Böyle bir durum olsaydı bana söylerlerdi.'' Futbol Federasyonu yetkililerinin, UEFA'ya itirazı yapmadan önce kendisiyle görüştüğünü bildiren Erzik, ''Federasyon, Türk Hükümeti güvenlik teminatı vermesine rağmen bu kararın alınmasındaki gerekçeyi sordu ve doğru olanı yaptılar'' dedi. 
     Galatasaray Kulübü'nün, bugün belirlenen saate kadar UEFA'ya maçın yapılacağı yer konusunda tercihini bildirmemesi ile ilgili de Erzik, ''Eğer yer bildirmedilerse, UEFA maçın oynanacağı yeri kendisi belirleyecektir. Zaten kulübe gönderilen yazıda da bu belirtilmektedir'' diye konuştu. 
     
</TEXT>
</DOC>
