<DOC>
<DOCNO> 183991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/ekonomi/eko03.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlilik hata mıydı 
</HEADLINE>
<TEXT>

   Dünyanın en büyük otomobil birleşmesi DaimlerChrysler'in üst üste açıkladığı zararlar 'grubun sonu mu geldi' sorusunu gündeme getirdi 
   EKONOMİ SERVİSİ 
   
   1998 yılında dünyanın en büyük iki otomobil şirketi Daimler - Benz ile Chrysler'in 36 milyar dolarlık birleşmesi, 5 yıl aradan sonra milyarlarca dolarlık zarar açıklamalarının ardından "Birleşme hata mıydı " sorularını gündeme getirdi. Mayıs 1998'de imzalanan anlaşma sonrası 17 Kasım 1998'de resmi olarak DaimlerChrysler adını alan dünyanın en büyük otomobil birleşmesi, Eylül 2000'de 500 milyon dolarlık ilk zararın ardından en son temmuzda açıklanan 683 milyon dolarlık zarar ve 2003 - 2004 arasındaki kazanç öngörülerinde yüzde 75 oranında düşüşün ardından dev birleşmenin hata olduğu yorumlarına neden oldu. 
   
   İlk zararı 2000'de açıkladı 
   DaimlerChrysler'in 1999'da, birleşmeden bir yıl sonra, Plymouth fabrikasına son vermesiyle başlayan düşüş ve dev birleşmenin 2000'in eylül ayında yılın üçüncü çeyreğinde 500 milyon dolarlık ilk zararını açıklaması, grubun geleceğine ilişkin olumsuz yorumlara neden oldu. Ardından DaimlerChrysler Başkanı Jürgen Schrempp'in Mitsubishi Motors'un yüzde 34 hissesini aldığı açıklamasıyla dünyanın en büyük otomobil birleşmesinde endişeler yerini yeniden umuda bıraktı. Grubun 2000 yılında Koreli otomobil üreticisi Daewoo Motorla hisselerinin yüzde 10'unu 428 milyon dolar karşılığında alması da büyük birleşmenin önemli gelişmeleri arasında gösterildi. 
   
   'Her şey düzelecek' 
   Grubun ikinci büyük zararı ise 2000 yılının dördüncü çeyreğinde 1.3 milyar dolarla o güne kadar yaptığı en büyük zarar olarak açıklandı. Yılsonu finansal öngörülerde yüzde 90'lara varan orandaki gerileme de grubun önünü görememesine neden oldu. 
   2003 yılının ikinci çeyreğinde 1 milyar dolarlık zarar açıklayan grup, en son gruba bağlı Mitsubishi Motors'un 683 milyon dolarlık zararıyla birleşmenin sonunun geldiği yorumlarına neden oldu. DaimlerChrysler'in geleceği hakkındaki olumsuz yorumlara ve zarar açıklamalarına rağmen DaimlerChrysler Grup Başkanı Schrempp, geçtiğimiz haftalarda Frankfurtta yapılan otomobil fuarında gazetecilerin sorularını 'Her şey düzelecek' diyerek yanıtladı. 
   
   
</TEXT>
</DOC>
