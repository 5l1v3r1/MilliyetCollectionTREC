<DOC>
<DOCNO> 199396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/guncel/gun04.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kilit adam Tuğluoğlu 
</HEADLINE>
<TEXT>

   Ankara'da sorgulanan Hilmi Tuğluoğlu "Ölüm Hücresi"nin sorumlusu Azad Ekinci'yle Suriye'ye gitmeden önce telefon konuşması yaptı... 
      TOLGA ŞARDAN BARKIN ŞIK Ankara 
   
   Suriye'de yakalanarak Ankara'ya getirilen Hilmi Tuğluoğlu'nun, İstanbul'daki "ikiz saldırılar"ın mimarı Ebu Nidal kod adlı Azad Ekinci'yle Ankara'da bir düğünde tanıştığı ortaya çıktı. Tuğluoğlu'nun Suriye'ye gitmeden önce Azad Ekinci'yle telefon görüşmesi yaptığı belirlendi. 
   Tuğluoğlu, önceki gece eşi Leyla Tuğluoğlu'yla Ankara'ya getirilerek, Ankara DGM'nin yürüttüğü soruşturma kapsamında Terörle Mücadele Şubesi'nde sorguya alındı. Ankara polisinin bayramdaki Selefi operasyonunda gözaltına alınan kardeşi Ramazan Tuğluoğlu'nun verdiği bilgiler doğrultusunda yakalanan Tuğluoğlu'nun memleketi Konya Kulu'da liseyi bitirdikten sonra Dipdere ve Doğutepe köylerinde vekil öğretmenlik yaptığı, Kulu Milli Gençlik Vakfı'nın dini içerikli sohbetleriyle Kadiri tarikatının ilçede düzenlediği zikir ayinlerine katıldığı belirlendi. 1995'te Leyla Ünver'le evlenen Tuğluoğlu'nun 2001'de okuldan ayrıldığı anlaşıldı. Tuğluoğlu'nun Ağustos 2001'de Çeçenistan'a geçmek için arkadaşı İ.E.'yle Gürcistan'a gittiği, Kasım 2001'de Türkiye'ye döndüğü saptandı. Tuğluoğlu'nun Ağustos 2002'de Ankara Keçiören'de bir arkadaşının düğününde Ekinci'yle tanıştığı belirlendi. Arapça öğrenerek Kuran'ı anlamak için 2002'de Suriye'ye gittiğini anlatan Tuğluoğlu, Keçiören'deki bir ilköğretim okulunda okuyan çocuğu E.T.'nin kaydını sildirdiğini söyledi. 
   
   Benzer ifadelerden sonra serbest kaldılar    FATİH KARAÇALI Hatay DHA, BERİL ÖZCAN İstanbul 
   Suriye'de yakalanan Hilmi Tuğluoğlu 31 ve eşi Leyla Tuğluoğlu 32 ile birlikte Türkiye'ye iade edilen 20 kişi, Hatay Savcılığı'nca serbest bırakıldı. Pazar akşamından itibaren sorguları süren gençler, dün sağlık kontrolünden geçirildikten sonra geniş güvenlik önlemleri altında adliyeye sevk edildi. "Yasadışı örgüt üyelerine yardım ve yataklık"la suçlanan 20 kişi savcılıkta dört saat süren sorgularında birbirlerine benzer ifadeler verdi. Tuğluoğlu çiftini tanımadıklarını, Suriye'ye Arapça öğren-mek ve geliştirmek, dini bilgilerini artırmak için gittiklerini belirten 20 kişi serbest bırakıldı. 
   Bombalı saldırılarla ilgili DGM'ye sevk edilen 10 kişiden Murat İdrak, Bülent Tozoğlu ve Ahmet Özaydın 'yasadışı örgüte üye olmak', Harun Gecü de 'yasadışı örgüte yardım ve yataklık etmek' suçundan tutuklandı. Uğur Özdemir, Seyrani Aktepe, Ahmet Aktepe, Recep Kılıç, Yadigar Akgül ve Cevdet Demir ise savcılık tarafından serbest bırakıldı. 
   
</TEXT>
</DOC>
