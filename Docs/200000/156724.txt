<DOC>
<DOCNO> 156724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/ekonomi/eko05.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Arabayla yola çıktılar, gemiyle devam edecekler 
</HEADLINE>
<TEXT>

Başbakan Yardımcısı Gül, Starex'le ihracat hamlesi başlatan Hyundai Assan'ın Başkanı Kibar'a 'Hyundai ile tersane kurun, destekleriz' dedi 
     ŞULE YÜCEBIYIK İzmit 

     Başbakan Yardımcısı Abdullah Gül, Güney Koreli sanayi devi Hyundai'ye İzmit'e tersane kurma davetinde bulundu. 
     Hyundai Assan'ın ürettiği Starex araçlarının ihracata başlaması nedeniyle İzmit'teki fabrikada düzenlenen törene katılan Gül, Hyundai'nin Türk ortağı Assan'ın Yönetim Kurulu Başkanı Ali Kibar'a, İzmit'in büyük ölçekli bir tersaneye ihtiyacı olduğunu söyleyerek, bu konuda Hyundai'yi ikna etmesini istedi. 
     Gül, G. Kore'nin Ankara Büyükelçisi Young - Ki Kim'in de bulunduğu görüşmede bu konuda kararlı olduklarını vurguladı. Gül, otomotivin yanı sıra dünyanın en büyük tersane üreticilerinden biri olan Hyundai'nin Kibar Holding ile bu işe girmesi halinde hükümet olarak tüm desteği vereceklerini vurguladı. 
     Bu öneriyi en kısa sürede Hyundai'nin üst yöneticilerine ileteceklerini belirten Kibar, son olarak İskenderun'da bir tersanenin yapımını tamamladıkları için konuya yabancı olmadıklarını, şirket olarak kendilerinin de böyle bir yatırıma sıcak bakacaklarını söyledi. 
     
     Yeni model yatırımı 
     Kibar, Gül'ün Hyundai Motor Company'nin Avrupa'da yapmayı planladığı 1 milyar dolarlık yeni otomotiv fabrikası yatırımı için de desteği verdiğini bildirdi. Hyundai Assan olarak da gelecek yıl yeni bir otomobil modelinin üretimine başlayacaklarını kaydeden Kibar, 20 milyon dolarlık yatırım yapmayı planladıkları model için detay vermezken, "Avrupa ve diğer pazarlara ihraç edilecek bir model olacak" dedi. 
     
50 milyon dolarlık ihracat      KOCAELİ DHA 

     Bu yıl 250 milyon dolar, gelecek yıl 350 milyon dolar gelir hedeflenen Starex ihracatı nedeniyle düzenlenen törene katılan Başbakan Yardımcısı Gül'e, Dışişleri Bakanlığı'na hediye edilen lüks tip Starex aracın anahtarı teslim edildi. Gül araçta kameralara görüntü verdi. 
     

</TEXT>
</DOC>
