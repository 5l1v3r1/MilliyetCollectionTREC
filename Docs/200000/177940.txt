<DOC>
<DOCNO> 177940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/spor/yersen.html </URL>
<DATE> 2003/08/25/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Hayata döndü 
</HEADLINE>
<TEXT>

   
   Lige önemli hedefler koyarak başlayan, ancak ilk iki haftada aldıkları sonuçlarla taraftarlarına hayal kırıklığı yaşatan Gençlerbirliği ile Gaziantepspor'un dün geceki mücadelesinde, iki taraf için de futboldan çok sonuç önemliydi. Özellikle Gençlerbirliği kendi sahasındaki ikinci maçında puan kaybetmeden sahadan ayrılıp, seyircisiyle barışmak istiyordu. 
   Dün ilk on birde Baki ve Mustafa ile oyuna başlayan Ersun Yanal, dakikalar ilerledikçe doğru tercih yaptığını kanıtladı. Özellikle Baki savunma zaaflarından yakınan Gençlerbirliği'nin yarasına merhem oldu. Mustafa Özkan ise çalışkanlığıyla rakip savunmayı yıpratarak, gol pozisyonu hazırladı. 
   İlk yarıdaki müthiş mücadele oyunun ikinci bölümünde tempoyu bir hayli düşürse de, konuk ekibin beraberlik arayışları ortaya seyredilir bir mücadele çıkardı. 
   Lazarov, Bouazizi, Jaziri ve Erdal ikinci yarıda öylesine goller kaçırdı ki, bu kez oyunun hakkı asgari beraberlikti dedirttiler. 
   Hakem Orhan Erdemir'i dün gece kararlarında yadırgadık. Kendine fazla güveninden olsa gerek, uzak kaldığı pozisyonlarda verdiği ters kararlar ve ucuz sarı kartlar eski FIFA kokartlı hakemin kalitesine yakışmadı. 
   
      
   
</TEXT>
</DOC>
