<DOC>
<DOCNO> 177306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sontur48.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Aile planlaması yapalım, para alalım 
</HEADLINE>
<TEXT>

     Van'ın Edremit İlçesi Kaymakamı Y. Fatih Kadiroğlu, ilçedeki nüfus artışını önlemek amacıyla başlattığı projeyle aile planlaması yapan ailelere 300'er milyon lira para ödülü veriyor. 
     Kaymakam Y. Fatih Kadiroğlu, çok nüfuslu aileleri aile planlamasına teşvik amacıyla böyle bir uygulama başlattıklarını, her ailenin bakabileceği kadar çocuk yapması bilincini ailelere aşılamak istediklerini söyledi. Başlatılan proje çerçevesinde en fazla 4 çocuğu olan kadınların ''Tüpligasyon'' kordon bağlama sistemiyle ameliyat edildiğini, ameliyat masraflarının da Kaymakamlık tarafından karşılandığını ifade eden Kaymakam Kadiroğlu, şöyle konuştu 
     ''Bölgemizin en önemli sorunları sağlık ve eğitim. Bunun nedeni de her geçen gün artan nüfus artışıdır. Kaymakamlık olarak, nüfus artışına son vermek amacıyla aile planlaması yapmayı kabul eden ailelerin ameliyat masraflarını karşılayıp, 300'er milyon lira da para yardımında bulunuyoruz. Şimdiye kadar bu uygulamadan faydalanmak isteyen 10 aile Kaymakamlığımıza başvurdu. Özellikle kadınlar bu uygulamadan büyük memnuniyet duyuyor. Bu uygulama sayesinde, düzensiz nüfus artışı belli bir seviyeye düştükten sonra, okula giden çocuklara daha iyi bir eğitim verileceği inancındayız. Ailelerin çocuklarını daha iyi bir şekilde yetiştirmeleri için onları bilgilendiriyoruz.'' Aile planlaması uygulamasına katılarak Doğumevi Hastanesi'nde ''Tüpligasyon'' sistemiyle ameliyat olan 4 çocuk annesi Taliha Tezgel, yapılan uygulamadan duyduğu memnuniyeti dile getirerek, ''Kaymakamlık böyle bir uygulama başlatmasaydı, çocuk yapmaya devam edecektim. Fakat bu uygulama ile artık çocuk yapmayacağım. Kaymakamımıza çok teşekkür ediyorum'' diye konuştu. 
     Kaymakam Kadiroğlu daha sonra aile planlamasına katılan Taliha Tezgel'e 300 milyon lira para ödülü verdi. 
     
</TEXT>
</DOC>
