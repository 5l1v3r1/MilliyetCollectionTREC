<DOC>
<DOCNO> 168946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sondun12.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'nin yeni açılımı Rum basınında... 
</HEADLINE>
<TEXT>

     Kıbrıs Rum gazeteleri, KKTC Cumhurbaşkanı Rauf Denktaş'ın dün Rum tarafına önerdiği ve mektupla BM Genel Sekreteri Kofi Annan'a da duyurduğu Güven Yaratıcı Önlemler GYÖ paketini ''yeniden ısıtılıp masaya konulan yemek'' olarak niteledi ve amacın, ''Annan planından kaçınmak ve KKTC'ye uluslararası alanda bir varlık kazandırmak olduğunu'' yazdı. 
     Rum radyo ve televizyonları, dün akşamki haberlerinde, Rum yönetiminin bu önerileri reddettiğini duyururken, Rum radyosu, bu sabahki haber bülteninde, Rum yönetimi lideri Tasos Papadopulos'un bu önerileri reddetmediğini, Rum Ulusal Konseyi'ni Pazartesi günü olağanüstü toplantıya çağırdığını ve oradan çıkacak karara göre hareket edileceğini duyurdu. 
     Rum basınındaki haberlerde, KKTC'nin önerilerinin, KKTC'de Aralık ayında yapılacak seçimlere yönelik bir hareket olduğu iddiasında bulunuldu. Fileleftheros gazetesi, Denktaş'ın, Lefkoşa uluslararası havaalanının ve kapalı Maraş'ın bir kısmının BM kontrolünde iki tarafın kullanımına açılması yönündeki önerisi, ''Türklerden, Kıbrıs sorununun özünü ve özellikle Annan planını by-pass etmeyi hedefleyen girişimler'' olarak yorumladı. 
     Haberi, ''Maziden GYÖ... Denktaş ve Ankara Annan planını istemiyor ve Gali önlemleriyle oynuyor'' başlıklarıyla veren gazete, 1993-1994'te dönemin BM Genel Sekreteri Butros Gali'nin GYÖ Paketi'nin yeniden sahneye getirildiğini kaydetti. 
     Alithia gazetesi, ''Denktaş ve Ankara'dan yeni numara... Annan planını bloke etmek için GYÖ'yü geri getiriyorlar'' ifadesini kullandığı haberinde, BM ve ABD'nin Denktaş'ın girişimini olumlu bulduğunu, ancak onların arzusunun, bu girişimin Annan planının müzakere edilmesine dönüş istikametinde olmadığı yönünde olduğunu belirtti. 
     Haravgi gazetesi, KKTC'nin yeni önerisini ''oyun'' olarak niteledi ve Rum yönetimi lideri Papadopulos'un buna derhal tepki gösterdiğini yazdı. 
     Politis gazetesi haberi, ''Seçimler ışığında Butros Gali'nin Güven Yaratıcı Önlemleri'ni mezardan çıkardı... Rauf Denktaş Fikirler Dizisi'' başlığıyla manşetten verdi ve Rum tarafının öneriyi derhal reddettiğini kaydetti. 
     Gazete, ''Denktaş'ın önerisinde Maraş konusuna açıklık getirilmediğini, önerinin bir yandan KKTC'de yapılacak seçimleri hedeflerken, diğer yandan görüşmelerin Annan planı zemininde yeniden başlaması için belirli bir formül üzerinde çalışmakta olan ABD'ye hitap ettiğini'' belirtti. 
     Gazete, ayrıca uzmanlara dayanarak, Lefkoşa havaalanı pistinin tamir edilmesi durumunda bile dönemin gereksinimlerine cevap vermeyeceğini, havaalanı çevresinde havaalanının çalışmasına olanak vermeyecek şekilde birçok binanın inşa edildiğini kaydetti. 
     Simerini gazetesi de, ''GYÖ yoluyla tanınma... Türkler ambargonun kaldırılması ve sahte devletin yasallaşması için Maraş'ı verirler'' başlığıyla manşetten verdiği haberde, Rum lideri Papadopulos'un diplomatik dille ''hayır'' dediğini ve BM Genel Sekreteri Annan'a mektup göndererek, kendisinden Denktaş'ın önerilerini reddetmesini istediğini duyurdu. 
     
</TEXT>
</DOC>
