<DOC>
<DOCNO> 199701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/yazar/sazak.html </URL>
<DATE> 2003/12/04/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ecevit'in kararı 
</HEADLINE>
<TEXT>

   
   DSP lideri Ecevit, yerel seçimler sonrası toplanacak kurultayda genel başkanlığı bırakacağını açıkladı. Bu karar, Bülent Bey açısından 50 yıllık siyasi yaşama 'veda' anlamına geliyor. 
   3 Kasım seçimlerine başbakan olarak giren Ecevit, kariyerinin en ağır yenilgisiyle karşılaştı ve DSP'nin 1999 seçimlerinde yüzde 24 olan oylarını yüzde 1'e düşürdü. Kendi deyimiyle sonucu belli bir seçime en uygunsuz koşullarda gitmek 'intihar'dı. Koalisyon ortakları 'erken seçim' kararı almakla kendi sonlarını hazırladılar, iktidarı AKP'ye teslim ettiler. 
   AKP'yi iktidara getiren sürecin sosyal ve ekonomik koşullarını Ecevit hükümetinin hazırladığı da yadsınamaz bir gerçek. 2001 ekonomik krizinin siyasi bedelini elbette onu yaratan kadrolar ödeyecekti. Milyonlarca insanı işsiz bırakan travmayı Ecevit yönetimi bir türlü algılayamadı. Bankacılık alanındaki yolsuzluklar da bu yıkıma zemin hazırladı. DSP lideri uygulanan ekonomik programın meyvelerini toplayacaklarına inanıyordu. Oysa Ecevit'in rahatsızlığı sonucu hükümet çözülmüştü. Ecevitler bunu 'sivil darbe' olarak yorumlasa da bu finalde Bülent Bey'in kendi hatalarının payı büyük. 'Havada ikmal' yöntemiyle Başbakanlığı devralmaya çalışan Özkan - Cem - Derviş 'troykası'nın havada kalan hesapları da sonuçta AKP'nin işine yaradı. 
   Ecevit, 'siyaseti bırakma kararını' partisinin iktidarda bulunduğu DSP kurultayında alacaktı. Bunu yapmayarak 3 Kasım seçimlerindeki ağır yenilgiye ortam hazırladı. Şimdi açıkladığı 'geç kalmış' bir karardır. Üstelik, çekilme işlemini 28 Mart'taki yerel seçim sonrasında bırakmakla DSP'nin tümüyle dibe vurmasına, oylarının sıfırlanmasına neden olacaktır. 
   DSP kurultayı seçimden önce toplansa ve liderini seçebilse 28 Mart'a kadar daha coşkulu bir kampanya yapabilirdi. Bugünkü haliyle partinin üzerindeki 'ölü toprağı'nı kaldırmak olanaksız. 
   Oysa Eskişehir başta, DSP'nin Anadolu'da başarılı olduğu belediyeler var. İzmir'de Piriştina örneğinde yaşanan şekliyle DSP'li başkanların bir bölümü CHP'ye geçtiler. Ecevit'in 'sahneden çekilmesi'yle geride kalanlara da CHP yolu açılıyor ya da sol oyların yerel seçimlerde güçlü adaylar üzerinde toplanması olası. Ancak bunun tersi de mümkün, solda 'tek kale' oynama iddiasındaki CHP'nin yanlış tercihleri yeni kemikleşmeye yol açabilir. Meclis dışında kalan partiler arasında 'ittifak' sağlanamadığı için oylar bölünebilir ve çok az farkla büyük kent belediyeleri kaybedilir. 
   Gaziantep, Mersin, Hatay, Bursa, Ankara, İstanbul hemen akla gelen iller. 
   Ecevit, 28 Mart öncesi parti içi yarışın DSP'yi olumsuz etkileyeceğini düşündü ve kurultayı seçim sonrasına bıraktı. Şükrü Sina Gürel, Yılmaz Büyükerşen, Zekeriya Temizel gelecekteki başkan adayları. Rahşan Hanım faktörü de unutulmasın. 
   Anlaşılan son çıkan ışıkları söndürecek 
   
      
   
   
</TEXT>
</DOC>
