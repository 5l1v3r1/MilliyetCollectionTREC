<DOC>
<DOCNO> 189088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sonspo15.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatya'da UEFA üzüntüsü 
</HEADLINE>
<TEXT>

     UEFA Kupası 1. tur rövanş maçında FC Basel'i deplasmanda 2-1 yenmesine rağmen elenen Malatyaspor'da, elenmenin üzüntüsü yaşanıyor. 
     Kulüp Başkanı Hikmet Tanrıverdi, dün akşam UEFA kupası rövanş maçında FC Basel'e karşı çok üstün bir oyun sergilediklerini belirterek, maçta 2 şutlarının direkten döndüğünü söyledi. 
     İlk maçta kendi sahalarında aldıkları 2-0 yenilgi nedeniyle elendiklerini ifade eden Tanrıverdi, şöyle dedi 
     ''Malatya'daki ilk maçta aldığımız mağlubiyete kahroluyoruz. Rakibimiz dün akşamki maçta sergilediğimiz iyi oyun nedeniyle adeta şaşkınlığa uğradı. Attığımız gollerin yanı sıra, kaçırdığımız çok önemli pozisyonlar var. Fazlı ve Muhammet'in iki şutu direğe çarpıp auta çıktı. Bunlardan biri gol olsaydı, tur atlamış olacaktık. Çok iyi oynayan, turu hakeden taraf bizdik. Maçtan sonra, teknik heyetimizi ve futbolcularımızı bu çok iyi mücadele nedeniyle kutladım. Malatyaspor, Avrupa'da Türkiye'yi en iyi şekilde temsil etmiştir.'' 
     
</TEXT>
</DOC>
