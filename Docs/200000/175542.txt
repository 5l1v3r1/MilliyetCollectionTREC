<DOC>
<DOCNO> 175542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sontur19.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Edremit'te karaya 5 ceset vurdu... 
</HEADLINE>
<TEXT>

     Balıkesir'in Edremit İlçesi'ne bağlı Avcılar Köyü'nde 5 ceset karaya vurdu. Cesetlerin İtalya'ya gitmek üzere Libya'dan gemiye binen kaçaklara ait olduğu bildirildi. 
     Bir ihbarı değerlendiren jandarma ekipleri, Avcılar Köyü sahilinde yaptıkları araştırmada, karaya vurmuş 4'ü kadın 5 kişinin cesediyle karşılaşırken, yüzerek karaya ulaştıkları belirlenen 4 kişi buldu. 
     Bu kişilerden alınan ilk bilgiler çerçevesinde, karaya vuran cesetlerin İtalya'ya gitmek üzere Libya'dan gemiyle ayrılan ve Avcılar Köyü'nün 3 mil açıklarında ''İtalya'ya geldik'' denilerek bota bindirilen Moritanya ve Sudan uyruklu kişiler oldukları belirlendi. 
     Edremit Kaymakamı Ekrem Büyükata, yaptığı açıklamada, yazlıkçıların yoğun olarak bulunduğu bölgede karaya vuran cesetlerin, Edremit Devlet Hastanesi morguna kaldırıldığını söyledi. 
     Karaya yüzerek çıkan 4 kişinin gözaltına alındığını ve ifadelerine başvurulduğunu belirten Büyükata, şöyle konuştu 
     ''Sağ kurtulan, Moritanya ve Sudan uyruklu oldukları öğrenilen kaçaklar, İtalya'ya geldiklerini sanıyorlar. Zira, Libya'dan gemiyle İtalya'ya gitmek üzere yola çıktıklarını ve geceyarısı İtalya'ya geldik denilerek gemiden bir bota bindirildiklerini söylüyorlar. Burasının Türkiye olduğunu bilmiyorlar. Olayla ilgili soruşturma sürüyor. Kaçaklar yolculuk yaptıkları botun battığını söylüyorlar. Ama, Sahil Güvenlik ekiplerinin yaptığı araştırmalarda henüz bota rastlanmadı. Diğer ilçelerin sahillerinde de aramalar sürüyor.'' 
     
</TEXT>
</DOC>
