<DOC>
<DOCNO> 166651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sonspo09.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'dan Hagi savunması Taraftarlar da hapse girer 
</HEADLINE>
<TEXT>

     Bursaspor Kulübü İdari Asbaşkanı Av.Yunus Egemenoğlu, teknik direktör Gheorghe Hagi'nin, futbolcuyken hakem Erol Ersoy'a hakaret ettiği iddasıyla açılan davadan 6 ay hapis cezası alacağı yönündeki haberlerin gerçeği yansıtmadığını belirterek, ''Türkiye'de hakaretten dolayı kaç kişi hapis cezası almış. Eğer böyle birşey olsaydı, yüzlerce futbolcu ve yüzbinlerce taraftar cezaevine girerdi'' dedi. 
     Av.Yunus Egemenoğlu, Hagi'ye açılan davanın ekim ayında görüleceğini ve bu süreçte Türkiye'de çalışma izni alamayacağı biçimindeki iddiaların gerçek dışı olduğunu söyledi. 
     Hagi aleyhine açılan davayla ilgili haberlerde eksik bilgi olduğunu ifade eden Egemenoğlu, ''Dava devam ediyor. Alınmış bir karar yok. Hagi hakkında tutuklama kararı yok. O nedenle Hagi'nin çalışma izni alamaması gibi bir durum söz konusu değil. Yabancılara çalışma izni verilmemesi için 6 ayın üzerinde hapis kararı çıkması gerekir'' diye konuştu. 
     Egemenoğlu, Hagi'nin hakem Erol Ersoy'a saha içinde tükürmesi ve bir gün sonra düzenlediği basın toplantısında, Ersoy'u ''hırsız'' diye itham etmesine ilişkin açılan davadan 6 ayın üzerinde bir ceza almasının mümkün olmayacağını ifade ederek, şunları söyledi 
     ''Türkiye'de hakaretten dolayı kaç kişi hapis cezası almış. Eğer böyle birşey olsaydı, yüzlerce futbolcu ve yüzbinlerce taraftar cezaevine girerdi. Kaldı ki saha içinde yaşanan olaylar için Türk hukuk sisteminde cezai bir hüküm yok.'' 
     
     HAGI, TÜRKİYE İÇİN BİR ŞANS 

     Futbol kalitesi tüm dünyaca bilinen ve ''Karpatların Maradonası'' olarak adlandırılan Hagi'nin teknik direktör olarak gelmesinin Türkiye için büyük bir şans olduğunu belirten Egemenoğlu, bu sayede Türk futbolunun Avrupa'da daha fazla konuşulmaya başladığını kaydetti. 
     Egemenoğlu, Hagi'nin Bursaspor'a gelmesiyle kentin ayrı bir hava kazandığına değinerek, ''Hagi'nin Bursaspor'a gelmesi yalnızca Bursa'yı değil, tüm Türkiye'yi heyecanlandırdı. Hagi ve Bursaspor hakkında çıkan haberler bizlere gurur veriyor. Herkes, Bursaspor'un yeni sezonda birşeyler yapacağını anladı. Bu havanın sürmesini istiyoruz'' diye konuştu. 
     
</TEXT>
</DOC>
