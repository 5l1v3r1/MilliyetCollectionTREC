<DOC>
<DOCNO> 150181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sondun42.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum kesiminin AB üyelik süreci 14 yılda tamamlanmış olacak.. 
</HEADLINE>
<TEXT>

     Atina'da bugün 9 ülkeyle birlikte katılım anlaşmasına ''Kıbrıs Cumhuriyeti'' adıyla imza atacak olan Rum kesimi, 2004 yılında katılım süreci yasal prosedürünün tamamlanmasıyla, adaylık sürecini 14 yılda sonlandırmış olacak. 
     Rum yönetiminin Temmuz 1990'da yaptığı tam üyelik başvurusuna üç yıl sonra yanıt veren AB Komisyonu, tam üyeliğe hazırlık sürecinde Rum kesimiyle siyasi ve ekonomik ilişkileri güçlendirme kararı aldı. 
     AB, Rum kesiminin başvurusunun ve sürecin sonunda gelecek üyeliğin ''Kıbrıs'a barış ve istikrar getireceğini'' öne sürerken, Türkiye ve KKTC, Kıbrıs'ın garantör devletlerin üye olmadığı oluşumlara dahil olamayacağını belirten Garanti Anlaşmalarına dikkat çekiyor. Güney'in tektaraflı başvurusunun hukuka aykırı olduğunu belirten Türkiye ve KKTC, alınan kararların AB'nin Kıbrıs konusunda tarafsızlığını yitirmesi anlamına geldiğine işaret ediyor. 
     Defalarca adanın tümünü üye yapmak istediğini bildiren ve çözümün üyelikten önce bulunması arzusunu dile getiren AB, Kıbrıs'ta bir çözüm bulunamaması durumunda da Rumların AB'ye dahil edileceğini tekrarladı. Türk tarafı ise bu yaklaşımın Rum kesimine büyük rahatlık sağlayarak taraflar arasındaki görüşmelerin seyrini olumsuz etkilediğine dikkat çekti. 
     1994 yılındaki Korfu zirvesinde Malta ve ''Kıbrıs''ın bir sonraki genişlemede yer alacağını karara bağlayan AB liderleri, Türkiye ve KKTC'nin itirazlarına karşın Rum yönetimiyle 31 Mart 1998'de katılım müzakerelerini başlattı. Müzakereler, Aralık 2002'de yapılan Kopenhag zirvesinden kısa bir süre önce tamamlandı ve Kopenhag'da diğer 9 aday ülkeyle birlikte Rum yönetiminin de AB'ye katılacağı resmen açıklandı. 
     Atina'da tarihi Agora'da özel olarak hazırlanan mekanda 9 ülkeyle birlikte katılım anlaşmasını törenle imzalayacak olan Rum kesimi, önümüzdeki yıl anlaşmaların ulusal parlamentolarda onaylanmalarının ardından, başvurusunun 14. yılında AB'nin tam üyesi olacak. Rum kesiminin katılım anlaşmasını kendi dönem başkanlığında imzalamasından memnuniyet duyan Yunanistan ise Rum kesiminin de aralarında bulunduğu 10 yeni üyenin imza töreni için görkemli bir tören hazırladı. 
     





</TEXT>
</DOC>
