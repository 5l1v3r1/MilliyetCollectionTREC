<DOC>
<DOCNO> 159282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sonspo10.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çok gol attılar, averajla şampiyon oldular... 
</HEADLINE>
<TEXT>

     İkinci Lig B Kategorisi C Grubu'nda oynadığı son maçta Tarsus İdmanyurdu ile golsüz berabere kalarak şampiyon olan Kayseri Erciyesspor, Türkiye liglerinin en çok gol atan takımı unvanına da sahip oldu. 
     Oynadığı 32 maçta 23 galibiyet, 6 beraberlik ve 3 mağlubiyet alan Kayseri Erciyesspor, attığı 82 gole karşılık kalesinde 29 gol gördü. 
     Grubunda, en yakın takipçisi Hatayspor ile arasında son haftaya gelindiğinde sadece artı 11 averaj farkı bulunan Kayseri Erciyesspor, son maçında Tarsus İdmanyurdu ile golsüz berabere kalmasına, Hatayspor'un da deplasmanda Mardinspor'u 4-0 yenmesine rağmen averajla şampiyon olarak İkinci Lig A Kategorisi'ne yükseldi. 
     Rakip fileleri 82 kez havalandıran kırmızı-beyazlılara, İkinci Lig A ve B Kategorileri'ndeki takımların yanısıra Süper Lig'in en çok gol atan takımı olan Gençlerbirliği de yetişemedi. 
     Kayseri Erciyesspor'un başarılı futbolcusu Emrah da attığı 27 golle İkinci Futbol Ligleri'nin ''Gol Kralı'' olurken, onu 25 gol ile Onur izledi. Süper Lig'in ''Gol Kralı'' Bursasporlu Okan'ın ise 22 golü bulunuyor. 
     
</TEXT>
</DOC>
