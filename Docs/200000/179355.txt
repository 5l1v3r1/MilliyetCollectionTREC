<DOC>
<DOCNO> 179355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sonspo15.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Ayhan, gümüş madalya kazandı 
</HEADLINE>
<TEXT>

     9. Dünya Atletizm Şampiyonası'nda bayanlar 1500 metrede dünya ikinciliğini kazanan Süreyya Ayhan, ''İkincilik müthiş bir olay'' dedi. 
     Üzerinde büyük bir baskının olduğunu ve bu baskının kendisini biraz etkilediğini belirten Süreyya Ayhan, yarıştan sonra yaptığı açıklamada, ''Hiç bu kadar zorlanmamıştım. Elimden gelen herşeyi yaptım. Altın madalya için çıkmıştım. Ama ikincilik müthiş bir olay. Bundan sonraki hedef olimpiyatlar. Türk halkı emin olsun ki, olimpiyatlarda en iyi dereceyi elde edeceğim'' diye konuştu. 
     Ayhan, aldığı derecenin kendisini son derece memnun ettiğini ifade ederek, şöyle konuştu 
     ''Son derece mutluyum çünkü elimden geleni yaptım. Burada ilk 3'e girmek büyük olay. Bu yarış beni 4-5 sene yaşlandırdı. Öyle bir hava yaratıldı ki sanki altın madalya dışında hiçbir madalyanın önemi yok. Ama bu derece her babayiğidin harcı değil. Birçok atlet, sezon içinde az yarış koşup buraya hazırlanıyor. Spor öyle birşey ki gününde olmak çok önemli. Bugün günümdeydim ama Rus atlet daha çok günündeydi. '' Atletizm Federasyonu Başkanı Mehmet Yurdadön ise dünya ikinciliğinin çok önemli bir derece olduğunun altını çizerek, ''Süreyya, hepimizi birincilik için şartlandırmıştı. Fakat şunu unutmamak gerekir ki güçlü rakiplere karşı koştu. Yarışma psikolojisi çok farklıdır. Sporda kazanmak da var kaybetmek de'' diye konuştu. 
     

     
</TEXT>
</DOC>
