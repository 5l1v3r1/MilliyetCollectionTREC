<DOC>
<DOCNO> 162426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sondun16.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de hastalar kaderine terk ediliyor... 
</HEADLINE>
<TEXT>

     İngiltere'de hastanelerdeki aşırı yığılmalar nedeniyle, AIDS de dahil olmak üzere çeşitli bulaşıcı cinsel hastalıklar taşıyan hastaların kaderine terk edildiği belirtildi. 
     İngiliz parlamentosu Sağlık Komisyonu tarafından yapılan bir çalışmayla, uzun kuyruklar yüzünden AIDS de dahil olmak üzere çeşitli bulaşıcı cinsel hastalıklar taşıyan hastaların hastane kapılarından çevrildiği belirlendi. 
     Ülkedeki sağlık kuruluşlarının ihtiyaca cevap veremediğine dikkat çekilen raporda, geçen üç yıl içinde randevu için bekleme süresinin iki katına çıktığı belirtildi. 
     Sağlık Komisyonu raporunda, kliniklerde aşırı yığılmanın yanı sıra binaların da yetersiz olduğuna dikkat çekildi. 
     Hükümetin sağlık sistemine gereken önemi vermediği vurgulanan raporda, ''Özellikle cinsel sağlık konusundaki boşluk tüylerimizi ürpertti. Bulaşıcı cinsel hastalık taşıyan hastalar kendilerine bakılacak yer ve zaman olmadığı gerekçesiyle kapıdan çevrilip toplumun ortasına, daha çok hastalık yaymak üzere salınıyor. Bu da İngiltere'de AIDS dahil bu tür hastalıkların yayılma hızının niye bu kadar yüksek olduğunu izah etmeye yeterli'' görüşüne yer verildi. 
     
</TEXT>
</DOC>
