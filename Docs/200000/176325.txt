<DOC>
<DOCNO> 176325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sontur02.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
17 Ağustos unutulmadı.. 
</HEADLINE>
<TEXT>

     Marmara depreminin merkez üssü Gölcük'te, 4. yıl anma törenlerine katılanlar, depremde hayatını yitirenler anısına çok sayıda balon uçurdu. 
     Kavaklı sahilindeki Barbaros Hayrettin Lisesi bahçesinde toplanan vatandaşlar, okulun, Marmara depreminde yaşamını yitiren 52 öğrencisi ve 5 öğretmeni için gökyüzüne balon havalandırdı. 
     Geçmiş yıllara ilişkin barkovizyon gösterisi yapılan okul bahçesinde, anı fotoğraflarının satıldığı standlar açıldı. Depremde ölenlerin ad ve fotoğraflarının bulunduğu standlarda, mumlar yakıldı. Öğrenciler, hazırlanan anı defterlerine, duygularını dile getiren yazılar yazdı. 
     Depremde, ağabeyi Murat Çelik'i kaybeden Serde Çelik 16 , deftere, ''4 yıllık hasretini dindiremediğini ve onu çok özlediğini'' yazdı. 
     Saatler 03.02'ye yaklaştığında ise saygı duruşunda bulunuldu. Etkinlik, ölenler anısına çok sayıda balonun gökyüzüne bırakılmasıyla son buldu. 
     
     YALOVA'DA GÖZYAŞLARI "GİDENLER" İÇİN AKTI... 

     Yalova'da, 17 Ağustos Marmara depreminde yaşamını yitirenler, gözyaşları içinde bir kez daha anıldı. 
     Depremzedeler ve yakınları, saat 03.01'den itibaren Gazi Paşa Caddesi'ndeki Deprem Anıtı'nda buluştu. 
     Türkiye'nin çeşitli yerlerinden anma töreni için kente gelen vatandaşlar, yaklaşık 2 saat süreyle din görevlilerince okunan mevlit ve duaları dinlediler. 
     Yalova Belediye Başkanı Yakup Koçal, burada yaptığı konuşmada, 4 yıl önceki acıyı bir kez daha yaşadıklarını belirterek, ''Depremden kısa süre sonra derlenip toparlanmamıza rağmen yine de bütün sorunları tamamen aştık diyemeyiz. Yalova, depremden büyük zarar gören kentlerden birisidir. Her yıl deprem anıtında buluşarak, depremde yitirdiklerimizi dualarla anıyoruz'' dedi. 
     Deprem Anıtı üzerinde ölen yakınlarının isimlerini arayan vatandaşlar, gözyaşlarına boğuldu. 
     Depremzede yakınları, Marmara depreminde yaklaşık bin kişinin hayatını kaybettiği Hacı Mehmet Ovası'nı ziyaret ettiler. Nişanlısını burada kaybeden ve sinir krizi geçiren Yosma Karaca adındaki genç kız, Yalova Devlet Hastanesi'ne kaldırıldı. 
     Belediye tarafından vatandaşlara pilav, ayran ve helva ikram edilen törene, Yalova milletvekilleri de katıldı. 

     
</TEXT>
</DOC>
