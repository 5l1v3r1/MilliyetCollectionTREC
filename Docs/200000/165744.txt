<DOC>
<DOCNO> 165744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/siyaset/siy02.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın korumaları Perinçek'i kızdırdı 
</HEADLINE>
<TEXT>

     ÜMİT BEKTAŞ 

     Zorlu Grubu'nun 50. kuruluş yılı resepsiyonuna çok sayıda bakan ve milletvekilleri ile birlikte katılan Başbakan Erdoğan, çıkışta ilginç bir protestoyla karşılaştı. Bilkent Otel'de verilen resepsiyonun çıkışında korumalar Erdoğan'a yol açmak isterken İP lideri Doğu Perinçek'i kenara çekmek istedi. Perinçek "Ne itiyorsun kardeşim" diye tepki gösterince korumalar özür diledi. Bu sırada Erdoğan ile yan yana gelen ve aralarında bir metre mesafe kalan Perinçek bağırarak, "Yıkılacak bunlar. Türkiye bunları yıkacak göreceksiniz. Onun için peşinde fazla koşmayın" dedi. Erdoğan Perinçek'in yanından uzaklaşarak arabasına giderken Perinçek, "Üç zamanda yıkılacaklar. Kurtuluş Savaşı'nda Damat Ferit Paşa'nın tasfiye edilişi gibi tasfiye edilecekler" diye bağırdı. 
     

</TEXT>
</DOC>
