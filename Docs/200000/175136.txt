<DOC>
<DOCNO> 175136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/siyaset/siy01.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Programı var, kurucusu yok 
</HEADLINE>
<TEXT>
   'Kemalist Parti'ye MGK sitesinden link 
   Sitede partileşmeyi destekleyenlerin isimleri yayımlanırken, eski Anayasa Mahkemesi Başkanı Yekta Güngör Özden, "Kemalist isimle parti kurulamayacağını" açıkladı 
      ÖMER ERBİL İstanbul 

   
   Milli Güvenlik Kurulu MGK Genel Sekreterliği'nin resmi internet sitesinden Kemalist Parti Girişimi'ne link veriliyor. Girişimi kimlerin sürdürdüğü henüz belli değil. MGK sitesinde önemli linkler bölümüne tıkladığınızda karşınıza TBMM, Cumhurbaşkanlığı, Başbakanlık, Genelkurmay Başkanlığı gibi resmi kurumların internet adreslerinin yanı sıra "Atatürk'e Saldırıyorlar", "Kemalist Organizasyon", "Atatürk ve Türkiye Cumhuriyeti" ve "Çağdaş Toplum" isimli siteler çıkıyor. "Kemalist organizasyonlar" başlığıyla verilen linkten siteye girdiğinizde ise şu adreslerle karşılaşıyorsunuz "Kemalist Parti Girişimi", "Kemalist Siteler Birliği", "Kemalist Üniversiteler Birliği", "Kemal'in Askerleri." 
   Kemalist Parti Girişimi ile ilgili oluşturulan sitede partiyle ilgili henüz bir bilgi bulunmuyor. Sadece bu partiyi destekleyen çağrı metnini imzalayanların isimleri yayımlanıyor. Parti prensibi olarak CHP'nin 1927 ve 1931 kurultaylarında kabul edilen fikirlerin benimsendiği belirtiliyor. 
   Parti programı da, ideoloji, sayısal devrim ve teknik devlet, sağlık ve sosyal güvenlik, eğitim ve kültür, ulusal güvenlik, demokratik sistem ve temsil, yasama ve yürütme, küresel sistem ve ulusal kalkınma, dış politika ve Marmara depremi ve önlemler başlıklarıyla veriliyor. 
   
   Şov yapıyorlar 
   Eski Anayasa Mahkemesi Başkanı ve Cumhuriyetçi Demokrasi Partisi Genel Başkanı Yekta Güngör Özden, Kemalist Parti çalışmalarını şov olarak değerlendirerek şunları söyledi 
   "Bu partinin kurucularının kim olduğunu bilmiyorum. Kemalist ismi parti adı olarak kullanılamaz. Anayasal bir suçtur. Kesinlikle şov yapmaya çalışan, bu ismi kullanan bir grubun işi olduğunu düşünüyorum." 
   
   
</TEXT>
</DOC>
