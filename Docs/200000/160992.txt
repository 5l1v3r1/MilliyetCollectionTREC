<DOC>
<DOCNO> 160992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/soneko15.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
DPT'den 3. köprüye şartlı vize... 
</HEADLINE>
<TEXT>

     Devlet Planlama Teşkilatı DPT , 3. boğaziçi köprüsü projesinin, İstanbul Büyükşehir Belediyesi koordinatörlüğünde yürütülmesi halinde, yatırım programına alınması yönünde izin verebileceğini bildirdi. 
     Uzun yıllardır yapımı gündemde olan ve güzergah seçimi konusunda yoğun tartışmaların yaşandığı İstanbul 3. boğaziçi köprüsü projesinde yeni bir süreç başladı. 
     Karayolları Genel Müdürlüğünün yeniden yatırım programına alınması yönünde DPT'ye yaptığı başvuru sonrası, projeye ''şartlı'' vize geldi. 
     Buna göre DPT, Karayolları Genel Müdürlüğünün başvurusu üzerine bu kuruluşa gönderdiği yazıda, projenin İstanbul Büyükşehir Belediye Başkanlğının koordinatörlüğünde ilgili kuruluşların katılımıyla yürütülmesi halinde, yatırım programına alınması yönünde izin verebileceğini bildirdi. 
     Bu gelişme üzerine Karayolları Genel Müdürlüğü, İstanbul için yapımını gerekli gördüğü 3. karayolu geçişi ve çevreyolu güzergahlarına ait planları, 1-500 ölçekli imar planlarına işlenmesi için İstanbul Büyükşehir Belediye Başkanlığına göndererek yeni bir çalışma başlattı. 
     
     YENİ PLANLAR ÇIKARILDI 
     İstanbul'un Anadolu ve Trakya yakaları arasında karayolu ulaşımında, kapasitenin çok üstünde yoğun trafiğe maruz kalan İstanbul boğaz köprülerindeki trafik yoğunluğunu hafifleterek, trafik sorununa çözüm bulmak amacıyla Karayolları Genel Müdürlüğü tarafından yapılan çalışmalarda, güzergah seçimi ile ilgili kriterler de belirlendi. 
     Buna göre yeni köprünün güzergah seçiminde, ''su havzaları ve orman alanlarının tahrip edilmemesi, köprü ve yol boyunun kısa olması, şehir dokusuna zarar vermemesi, kamulaştırma ve maliyetlerinin düşük olması, arzu hattına yakın bir bölgeden geçmesiyle boğaz geçişi ve şehir içi trafiğini rahatlatacak ölçüde trafik yükü alması, Mevcut 2 çevre yoluna kısa bağlantılarla irtibatlanarak yoğun olan şehir içi trafiğinin rahatlamasına katkı sağlaması, İstanbul'un Avrupa yakasındaki yeni yerleşim, sanayi ve ticaret bölgeleri ile yeni yerleşim bölgeleri ve İstanbul Olimpiyat Kompleksinin ulaşım ihtiyacını karşılaması'' gibi hassasiyetler dikkate alınacak. 
     
     ALTERNATİF KORİDORLAR BELİRLENDİ 
     Bu arada başta çevreciler olmak üzere, güzergah konusunda yoğun tartışmaları önlemek amacıyla, 3. Boğaziçi köprüsünün yapımı için, söz konusu kriterler doğrultusunda 5 ayrı koridor belirlendi. 
     Karayolları Genel Müdürlüğünün yapmış olduğu çalışmalar sonrasında hazırlanan alternatiflere göre köprü, -Boğaziçi köprüsünün yaklaşık 600 metre güneyinden Marmara tarfı geçen Nakkaştepe-Otaköy hattı, -Boğaziçi köprüsü ile Fatih Sultan Mehmet Köprüleri arasında Vaniköy-Arnavutköy hattı, -Fatih Sultan Mehmet Köprüsünün kuzeyinden geçen Çubuklu-Yeniköy hattı, -Fatih Sultan Mehmet Köprüsünün kuzeyinden geçen Beykoz-Kireçburnu hattı ve Fatih Sultan Mehmet köprüsünün kuzeyinden geçen Yuşatepesi-Rumelikavağı hattı olmak üzere, 5 koridordan birine inşa edilecek. 
     
</TEXT>
</DOC>
