<DOC>
<DOCNO> 174731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/ekonomi/aeko.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
20 milyarlık bono çıktı 
</HEADLINE>
<TEXT>

   Uzanlar, "İmar Bankası'ndan rekor faizli Hazine Bonosu" reklamlarıyla trilyonlar toplarken devlet seyretti. Ve kasada 20 milyar liralık bono çıktı 
      KADİFE ŞAHİN 
   
   Yıllarca, Uzan grubunun televizyon ve gazetelerinde "yüksek faizli Hazine bonosu" ilanları verip para toplayan İmar Bankası'nın kasasından sadece 20 milyar liralık bono çıktı. 
   Uzanlar'ın ilan ve reklam yağmuruna karşın denetim yapmayan, Hazine bonosunu halka doğrudan değil bankalar gibi aracı kurumlarla satan devlet, İmar Bankası'nın "hayali bono" sattığı tasarruf sahiplerine ödeme yapmayacak. 
   Bankacılık Düzenleme ve Denetleme Kurumu'nun BDDK İmar Bankası'ndaki şube kayıtlarında yaptığı tespite göre, bankada bulunan Hazine bonosu rakamının 20 milyar lira olduğu bildirildi. Bir BDDK yetkilisi bu rakamı "sıfır" diye niteledi. 
   Bu ifade, Hazine bonosu adı altında ne kadar para toplandığı bilinmemekle birlikte 20 milyar liralık bononun toplanan paralar karşısında hiçbir anlamı olmayacak kadar az bir miktarı temsil ettiğini ortaya koyuyor. 
   BDDK daha önce yaptığı açıklamada karşılığı olmayan bonolar için ödeme yapılmayacağını bildirmişti. Tespit edilen 20 milyar liralık bononun ödemesi ise, daha önce Tasarruf Mevduatı Sigorta Fonu'na TMSF alınmış bankalarda yapıldığı gibi örneğin Demirbank'ta gerçekleştirilecek. TMSF ihale açarak bono portföyünü satacak. Açılacak ihaleye kamu ve özel sektör bankalarının tümü katılabilecek. Böylece sigorta kapsamında olmayan Hazine bonosu ve devlet tahvilleri, BDDK'nın teklifini kabul ettiği bir bankaya devredilerek sahiplerinin mağduriyeti önlenmiş olacak. Ancak İmar'da Hazine bonosu hesabı açmalarına rağmen kasada karşılığı bulunmayan tasarruf sahiplerinin kayıpları, "bonolar mevduat sigortası kapsamında olmadığı için" karşılanmayacak. BDDK, Maliye Teftiş Kurulu'nun, İmar Bankası'ndaki Hazine bonoları için aylar önce uyarıda bulunduğu haberleri için de açıklama yapmadı. 
   
   Müfettişler uyarmıştı 
   Haberlerde, bütün bankalardan Hazine bonosu portföylerini bildirmelerini isteyen Maliye müfettişlerinin, İmar'dan yanıt gelmeyince BDDK'yı uyardıkları vurgulandı. 
   
   
</TEXT>
</DOC>
