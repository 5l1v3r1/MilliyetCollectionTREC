<DOC>
<DOCNO> 169365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sontur04.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'ya gelen İranlı turist sayısı iki kat arttı 
</HEADLINE>
<TEXT>

     Göksel YAPAR ANTALYA, DHA 
     SARS tehlikesi yüzünden doğu ülkelerindeki rezervasyonlarını iptal ettiren İranlılar, yaz tatili için Türkiye'ye akın ediyor. İranlılar'ın yüzde 70'i ise havuz ve plaj eğlencelerinin daha renkli geçtiği Antalya'yı tercih ediyor. 
     Antalya'da yalnızca İran üzerine çalışan 12 turizm acentesi, geçen yıla göre 2 kat fazla turist taşıyor. Geçen yıl İran'dan haftada 700 turist gelirken bu yıl ise rakam bin 500'e ulaştı. Antalya'ya asıl rezarvasyonların ise gelecek hafta başlayacağı belirtildi. Önümüzdeki günlerde, çoğunluğu Tahran, Tebriz, İsfahan ve Şiraz kentlerinden haftada 3 bin İranlı turistin Antalya'ya gelmesi bekleniyor. 
     
     KİŞİ BAŞINA 10 BİN DOLAR 

     İran'la çalışan turizm acenteleri, rezervasyonların eylül ayı sonuna kadar süreceğini belirterek, İranlı turistlerin ilk sorduğu yerler arasında alışveriş merkezleri olduğunu ve her ailenin ortalama 10 bin dolar harcadığını ifade etti. 
     Tatil için gelenek ve göreneklerinin yakın olduğu, ayrıca Avrupai eğlence ortamlarını yaşayabildikleri Türkiye'yi seçen İranlılar, gündüzlerini havuz ve plajlarda, gecelerini ise kulüplerde geçiriyor. Ülkelerinde yasak olan eğlenceleri yaşamanın zevkine varan İranlılar, doyasıya eğleniyor. Alışverişe de düşkün olan İranlılar, daha çok tekstil ürünlerine ilgi gösteriyor. Birçoğu, parasını son kuruşuna kadar harcamadan geri dönmüyor. 
     
     SU PARKINDA EĞLENDİLER 

     Hem havuz sefasını, hem de renkli animasyon gösterilerini izleyebildikleri Aqualand Su Parkı'nda buluşan 400 İranlı da tesettürlü kıyafetleriyle ilginç görüntüler oluşturdu. Sahnede düzenlenen göbek atma yarışlarından galip çıkan İranlılar, diğer Rus ve Türk tatilcileri kameralarına kaydetti. Kimi İranlı kadınlar mayo giymekten kaçınmazken, kimisi de kapalı kalmayı tercih etti. 
     
</TEXT>
</DOC>
