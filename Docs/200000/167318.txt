<DOC>
<DOCNO> 167318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sonspo05.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Vural Fenerbahçe hayalimi bir gün gerçekleştireceğim... 
</HEADLINE>
<TEXT>

     Adanaspor, yeni sezon hazırlıkları için Kızılcahamam'da kampa girdi. 
     Sezon açılışını 29 Haziran'da tesislerinde yapan turuncu-beyazlılar, 1 Temmuz tarihinden itibaren'de Kızılcahamam Patalya Otel'de kamp yaparak sezon hazırlıklarını sürdürüyor. 
     Adanaspor Teknik Direktörü Yılmaz Vural, yaklaşık 42 gün sürecek kamp boyunca toplam 63 antrenman, 12 hazırlık maçı ve 75 aktiviteyle yeni sezona hazırlınacaklarını belirterek, ''Adana'da havaların aşırı sıcak olması nedeniyle liglerin ilk 2 haftasındaki maçlarımıza dahi burada hazırlanarak, buradan gideceğiz. Öyle tahmin ediyorum ki 20 Ağustos'a kadar bir dizi etkinlik ve maç yaparak burada çalışacağız'' dedi. 
     Vural, transfer konusunda ihtiyaç duydukları mevkilere oyuncu aldıklarını, ancak geçen sezonki kadrolarını koruyan 2 takımdan birisi olduklarını ifade ederek, ''Beşiktaş'tan sonra kadrosunu koruyan tek takımız. Geçen sezon kendi sahamızda üstüste yenilgiler almamızın nedeni, savunmada yaptığımız hatalar oldu. Bu nedenle bu sezon gurbetçi Berkan, Mehmet Budak, Hayati ve prensipte anlaştığımız pazartesi günü resmi imzayı atacak olan Diyarbakırsporlu Engin'i renklerimize bağladık. Ayrıca Meszaros'u alarak da forveti güçlendirdik'' diye konuştu. 
     Vural, 8 Temmuz'da Diyarbakırspor ile başlayacak hazırlık maçları serisini, 10 Temmuz'da Malatyaspor, 12 Temmuz'da Konyaspor, 15 Temmuz'da Denizlispor, 17 Temmuz'da Samsunspor karşılaşmalarıyla sürdüreceklerini, 26 Temmuz'da ise TSYD Adana Şubesi'nce düzenlenen futbol turnuvasına katılacaklarını söyledi. 
     
     27 KİŞİLİK KADRO 23'E İNECEK 

     Vural, şu anda kampta 4'ü kaleci olmak üzere 27 futbolcu bulunduğunu, bu sayıyı 3'ü kaleci olmak üzere 23 indireceğini belirterek, ''Bir takım için ideal olan sayı 3 kaleci ve 20 futbolcudur. Biz de kamp süresince kadromuzu bu sayıya indireceğiz'' dedi. 
     
     FENERBAHÇE TUTKUSU 

     Vural, Fenerbahçe'nin kendisi için vazgeçilmez bir tutku olduğunu ifade ederek, ''Yaşım kaç olursa olsu Fenerbahçe'ye teknik adam olmayı bir gün mutlaka gerçekleştireceğim. Benim karakterime daha uygun bir takım. O camiada başarılı olacağıma inanıyorum. Çünkü Fenerbahçe benim idealim'' dedi. 
     Vural, sarı-lacivertli kulüple olan yakınlığının ve bu kulübe olan ilgisinin dışında da Fenerbahçe'yi çalıştıracak her türlü donanıma da sahip olduğunu ileri sürerek şöyle konuştu 
     ''Bende Fenerbahçe'yi çalıştıracak bilgi, birikim, eğitim ve büyük takımları idare edecek liderlik vasfı var. Ayrıca böyle bir kulüpte 'ben yaparım demek' için çok iddialı olmak lazım. Ben de bu iddiamı sürekli yineliyorum. Fenerbahçe'de şampiyonluğu yakalayacağıma inanıyorum.'' 

     
</TEXT>
</DOC>
