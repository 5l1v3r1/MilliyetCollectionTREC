<DOC>
<DOCNO> 173154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/yazar/altan.html </URL>
<DATE> 2003/08/02/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Evrensel değişim, yerel "statüko"ları sallarken... 
</HEADLINE>
<TEXT>

   
   21. yüzyılın özelliği, bir erkeğe sırt üstü yatmış, bacakları ayrık, çırılçıplak genç bir kadının hazır ol durumunda, hep bir ağızdan ulusal marş söylenen bir bayrak töreninden çok, daha çekici geldiğinin itiraf edilmeye başlanmış olması... 
   Silahçılara büyük paralar kazandıran savaşların ve kitleleri kahramanlık hipnozu içinde tutan hamaset edebiyatının modası geçmede... 
   Böylece "ulus - devlet" modeli de aşılmada, Hazine'den geçinenler kadrosunun eski itibar ve olanakları da... 
   Fransız İhtilali'nden sonra ortaya çıkan "demagoglar saltanatı"nın 200 yılı aşkın bir süre boyunca, dünyayı kana boyayarak milyarlarca insanı yoksulluğa mahkum etme pahasına, silah endüstrisini ihya etmesi dönemi, usul usul kapanmada... 
   
   Ortadoğu'daki çalkantılar da, sürse sürse daha ancak 20 - 30 yıl sürer... 
   Dünyanın her yerinde yaşamını kazanacak kalitedeki bir aşçı, bir elektronikçi, bir açık deniz kaptanı elbette elektriklerin sık sık kesildiği, ailelerin kan davası güttüğü, unutulmuş bir ilçenin kaymakamıyla, yerel bir militerden çok daha renkli ve doyumlu yaşamakta... 
   Bunun böyle olduğunu, 20 - 30 yıla kadar, bizim Küçük Asya insanları da anlayacak sonunda... 
   
   Neden 20 - 30 yıl sonra, diye sorarsanız... 
   1- Ortasından denizlerin geçtiği kentleri bulunan, dört yanı denizlerle kaplı bir yarımadada hala daha "iskele - sancak" deyimlerinin ne olduğunu bilmediği için... 
   2- 4 milyon nüfuslu Norveç'te 1 milyon özel tekne olduğu halde 12 milyonluk İstanbul'da, özel tekne sayısı - onun da önemli bir bölümü gösteriş yapma için - 20 - 25 bini geçmediği için... 
   3- Deniz ve kıtaların keşfiyle, aristokrasiye karşı, ancak 400 yılda zenginleşip güçlenen evrensel burjuva sınıfından kopuk olduğu ve her türlü burjuva taklitçiliğine karşın "zaman" ve "mekan" kavramlarından yoksun "köylü" geleneklerini aşamadığı için... 
   
   Çağdaş toplumlara "ulus - devlet" koşullanması içinden bakmayın. İngiltere de, Fransa da, Hollanda da, İtalya da, Almanya da, Avusturya da vs. aynı sınıfın çocuklarıdır... Savaşların karlı olduğu dönemlerde, aralarında savaşsalar dahi... 
   Savaşlar karlı olmaktan çıkınca da, aynı para biriminde çok rahat buluşur birbirlerinin müziklerini de, ressamlarını da, yazarlarını da, mimarlarını da, heykelcilerini de, bilimcilerini de çok rahat bir bütünlük içinde paylaşırlar. 
   Aynı oranda hayvansal protein alır yaşamda "kadın - erkek" sentezinin ortak ve aynı düzeydeki mesleksel bir kimliği içinde yaşarlar. 
   
   Denizlerin kullanımıyla, ancak 400 yılda pekişebilmiş evrensel bir burjuva sınıfından kopuk kalmış yörelerin kendi iç dinamikleriyle, 21. yüzyıllı olmaları kolay görünmemekte... 
   Neyse ki, yeni çağın dinamizmi gitgide sarmalayacak oraları da... 
   Internet sayesinde, bir saniyede 1 trilyon iletişim yapılmakta... 
   Londra - Sidney arası 2 saate inmekte... 
   
   Yılda silahçılara ödenen 900 milyar dolar yüzünden, dünya nüfusunun 4 milyarı yoksul durumda... 
   Ve bu yoksullar, gizli göçlerle çağdaş dünya insanlarını tehdit etmekte... 
   Ve bu yoksulların da, üretimi hızla artan modern teknolojilerin yeni pazarlarını oluşturmaları, o nedenle de zenginleşmeye başlamaları gerek... 
   Ve bu yoksulların yaşadıkları yörelerde, hemen hiçbir şey yapılmamış. Oysa çağdaş dünyadaki gelişmiş kadroların da, kendi yörelerinde yapabilecekleri pek bir şey kalmamış. Bir mimar, Paris'te bir inşaat mühendisi, Frankfurt'ta ne yapabilecek ki Onlara yoksulların yörelerinde yeni iş alanları açmak gerek... 
   
   20 - 30 yıla kadar Türkiye de, 21. yüzyılın iyice sarmalı içine girecektir. 
   Madem ki yeni çağ, bir erkeği sırt üstü uzanmış, bacakları ayrık çıplak bir kadının, bir bayrak töreninden daha çok heyecanlandırdığını belirtmeyi "otosansür"den azat etmede... 
   Her ne kadar bizim TV kanallarında, diplomatik bir üslupla "Kışla" parfümlü siyasete göz kırpan bazı "bilimci" geçinenlerle "Cami" parfümlü siyasete göz kırpan bazı "bilimsel" geçinenler, henüz bir hayliyse de... 
   
   Hele insanlara cep telefonlarıyla bilgisayarlar satmak, iyice ağır basmaya başlasın devletlere silah satmaya... 
   Ve "demagoglar saltanatı" hele bir iyice tüketsin sıfırı... 
   
      
   
</TEXT>
</DOC>
