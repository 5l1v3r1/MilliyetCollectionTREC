<DOC>
<DOCNO> 172145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/soneko36.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırım Teşvik Belgeleri yüzde 72 arttı... 
</HEADLINE>
<TEXT>

     Yatırım Teşvik belgeleri, bu yılın ilk yarısında geçen yılın aynı dönemine göre yüzde 72 oranında arttı. 
     Hazine Müsteşarlığı Teşvik ve Uygulama Genel Müdürlüğü'nün, bu yılın ilk yarısında verilen yatırım teşvik belgelerine ilişkin açıklamasına göre, bu yılın ilk 6 ayında toplam 2 bin 235 yatırım teşvik belgesi verildi. 
     Geçen yılın aynı döneminde teşvik belgesi adedinin 1.296 adet olduğu göz önüne alındığında, bu rakam yüzde 72'lik artışı ifade ediyor. 
     Bu dönemde, teşvik belgesi kapsamında yapılması tasarlanan yatırım harcamalarının tutarında da yüzde 191 oranında artış görüldü. Geçen yıl 6 katrilyon 202 trilyon lira olan sabit yatırım tutarı bu yılın ilk yarısında 18 katrilyon 47 trilyon liraya yükseldi. 
     
     2003'ÜN TUTARI 8 TRİLYON... 

     Yatırım teşvik belgesi kapsamındaki yatırım projelerinde öngörülen istihdam, bu yılın ilk yarısında geçen yılın aynı dönemine göre yüzde 78 oranında arttı. 
     Hazine Müsteşarlığı Teşvik ve Uygulama Genel Müdürlüğü'nün, bu yılın ilk yarısında verilen yatırım teşvik belgelerine ilişkin açıklamasına göre, 2002 yılında teşvik belgesine bağlanan yatırım projelerinin yatırım tutarı 4.7 trilyon lira iken, 2003 yılında bu rakam 8 trilyon liraya yükseldi. 
     Son ay içinde de 2003 yılı gelişme trendi aynı oranda devam ederken, bu dönemde yatırım tutarı 1.2 katrilyon lira olan 332 teşvik belgesi düzenlendi. 
     
     İSTİHDAM 

     Yatırım teşvik belgesi kapsamındaki yatırım projelerinde öngörülen istihdam da bu yılın ilk yarısında geçen yılın aynı dönemine göre yüzde 78 oranında artış gösterdi. 
     Geçen yılın ilk yarısında teşvik belgesi kapsamında 65 bin 517 kişilik istihdam öngörülürken, bu yılın aynı döneminde bu rakam 116 bin 639 kişiye yükseldi. 
     Düzenlenen teşvik belgelerinin sektörel ortalaması alındığında, yatırım projelerinde bir istihdam için öngörülen yatırım tutarı 2002 yılı için 95 milyar lira iken, 2003 yılı projeleri için aynı rakam, 155 milyar liraya çıktı. Bu durum cari yıl projelerinin bir önceki yıla göre sermaye yoğun yatırımlardan oluştuğu şeklinde yorumlanıyor. 
     
     BÖLGESEL DENGESİZLİK VE TEŞVİKLER 

     Bu yılın ilk yarısında düzenlenen teşvik belgelerinin yaklaşık yüzde 15'i 332 adet Kalkınmada Öncelikli Yörelere KÖY düzenlendi. 2002 yılının ilk altı ayında ise Yatırım Teşvik Belgelerinin yaklaşık yüzde 17'si KÖY'lere düzenlenmişti. 
     Son beş yıla ait istatistiki verilere göre de KÖY'lerin payının yüzde 15'ler seviyesinde olduğu göz önüne alındığında, bölgesel dengesizliklerin giderilebilmesi için, yatırım teşvik sisteminin tek başına etkili olamayacağı sonucu çıkıyor. 
     Bu bölgelerde ekonomik hareketliliğin sağlanabilmesi için, altyapı eksikliklerinin giderilmesine yönelik çalışmalar yanında, işletmelere yatırım ve işletme dönemlerinde avantajlar sağlayacak, birbirleri ile koordineli olarak yürütülen yeni yardım programlarına ihtiyaç bulunuyor. 
     
     EKONOMİDE İYİYE GİDİŞ İNANCI YERLEŞİYOR 

     Açıklamada, yatırım teşvik belgesi talebinin işletmelerin ciddi anlamda yatırım kararı almaları anlamına geldiği göz önüne alındığında, son 6 aylık dönemde yaşanan ciddi artışın anlamı piyasada gelecek dönem ekonomik gelişmelerin olumlu olacağı ve kalıcı istikrarın sağlanabileceğine yönelik inancın yerleşmiş olması olarak yorumlandı. 
     Bu şekilde, katma değer yaratan, istihdam sağlayan ve mal ve hizmet ihracında bulunan yatırımcılar üzerinde oluşan bu olumlu beklentilerin korunabilmesi ve istikrara yönelik programların aksatılmadan sürdürülebilmesi halinde önümüzdeki dönemde de yatırımlara yönelik yükselme trendinin devam edeceğinin düşünüldüğü vurgulandı. 
     İçinde bulunduğumuz yıl projelerinin bir önceki yıla göre daha büyük ölçekli ve sermaye yoğun yatırımlardan oluşmasının ise işletmelerin uluslararası piyasadaki rekabet güçlerini artırma çabalarının bir sonucu olduğu belirtildi. 
     İşletmelerin büyüme stratejilerini, ihracat beklentilerine göre planlamalarının, işletmelerin kırılgan iç pazarın yıkıcı risklerinden kurtulma ve geniş potansiyeli bulunan uluslararası pazarda daha yüksek paya sahip olma heveslerini göstermesi bakımından sevindirici bir husus olduğu kaydedildi. 
     İhracata yönelik son dönem gelişmelerin de bu hususu teyit ettiğine işaret edildi. 
     
     SEKTÖREL DAĞILIM 

     Açıklamaya göre, 2002 ve 2003 yıllarında yatırım teşvik sistemi kapsamında yapılması tasarlanan yatırım projelerinin yaklaşık yüzde 94'ü imalat ve hizmetler alanında gerçekleştirildi. 
     İmalat Sektörünün 2003 yılı ilk altı ayında düzenlenen teşvik belgelerindeki payı yüzde 67 olurken, bu sektörde 734 yatırım projesi ile dokuma giyim öne çıkıyor. 
     Taşıt araçları da 211 proje ile imalat sektörü içinde bir diğer önemli alt sektör konumunda bulunuyor. 
     Hizmetler alanında ise ulaştırma alt sektörü 269 adet yatırım projesi ve 6,4 katrilyon liralık yatırım tutarı ile başta geliyor. Sabit yatırım tutarının yüksekliği hava yolu taşımacılığı alanında yapılması tasarlanan büyük ölçekte yatırım projeleri ile telekomünikasyon alanında yapılan yatırımlardan kaynaklanıyor. 
     Turizm ise 154 adet yatırım projesi ile ikinci sırada yer alıyor. 
     
     SEKTÖREL YATIRIM MALİYETLERİ 

     Teşvik Belgesine bağlanan sabit yatırım projelerinin yatırım tutarları sektörel açıdan önemli farklılıklar gösteriyor. Bu kapsamda, imalat sanayinde yapılacak bir yatırımın ortalama maliyeti 5,7 trilyon lira iken, aynı rakam tarım sektöründe 4,2 trilyon lira olarak hesaplanıyor. 
     Yatırım Teşvik Belgesi kapsamı yatırımlarda öngörülen istihdama sektörel açıdan bakıldığında, ekstra bir istihdam sağlamak için tarım sektöründe 91 milyar, imalatta 126 milyar liraya ihtiyaç bulunuyor. 
     Bu yılın ilk altı ayı içinde düzenlenen yatırım teşvik belgeleri kapsamı sabit yatırım projelerinin yüzde 45'i 1.012 adet komple yeni yatırımlardan oluşuyor. 
     Aynı dönemde düzenlenen teşvik belgelerinin yüzde 29'u ise mevcut tesislerin kapasitelerini artırmayı hedefleyen tevsi projelerden meydana geliyor. 
     Mevcut tesislerin yenilenmesi ve modernizasyonunu hedefleyen yatırım projelerinin oranı ise yaklaşık yüzde 14 civarında bulunuyor. 
     
</TEXT>
</DOC>
