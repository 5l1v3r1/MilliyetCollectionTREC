<DOC>
<DOCNO> 187663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/spor/aspo.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'B PLANI YOK' 
</HEADLINE>
<TEXT>

   Şenol Güneş, Şükrü Saracoğlu'nda Portekiz vizesini alacaklarını söyledi, "Dersimizi iyi çalıştık. Baraj maçı oynamayı düşünmüyoruz. İngiltere'yi yenecek güçteyiz ve bunu başaracağız" dedi 
      BİLAL MEŞE 

   
   Planlarını anlattı 
   TARİHİ İngiltere maçına sayılı saatler kaldı. Heyecan doruğa çıktı. Milli Takım Teknik Direktörü Şenol Güneş, güçlü rakibini Milliyet ile birlikte mercek altına aldı, planlarını anlattı. Güneş, "Liechtenstein maçından bu yana mesai yapıyoruz. İngiltere'nin tek tek oyuncularını ezberledik. Artıları - eksileri analiz ettik. Gecemizi - gündüzümü verdik. Bizi galibiyete götürecek tüm hesapları inceledik. Kısacası dersimizi iyi çalıştık" ifadesini kullandı. 
   
   'Küçük detaylar kaldı' 
   GÜNEŞ çıkardıkları tüm bilgileri oyuncularına aktardığını, artık son iki günde küçük detaylar üzerinde duracaklarını kaydetti. İngiltere maçı öncesinde kamuoyunda oluşan gergin atmosferi de ortadan kaldırmaya çalıştıklarını kaydeden Ay - Yıldızlı ekibin hocası, "İngiltere sürekli saha içinde ve dışında değişik yollara başvuruyor. Dikkatimizi dağıtmaya çalışıyor. Yan faktörlerden arınarak sahaya çıkmalıyız. Aksi halde sıkıntı çekeriz" dedi. 
   
   'Rutin bir maç' 
   FUTBOLCULARININ saha içinde heyecanlarını iyi ayarlamaları gerektiğini belirten Şenol Güneş, "Elbette halkın coşkusunu içimizde hissetmek zorundayız. Ancak bu baskıya dönüşmemeli. Dengeyi korumak zorundayız. Tek çare bu maça rutin bir karşılaşma gözüyle bakmamızdır. Sakin ve strese girmeden oynamalıyız. Kampa geldikleri gün oyuncularımızın heyecan düzeyini analiz ettik. Aşağıdaysa yukarı çıkardık, çok yukarıda ise normale indirdik" diye konuştu. 
   
   'Taktik değişebilir' 
   MİLLİ Takım'ın kazanmak için futbolunu en üst noktaya çıkarması gerektiğini kaydeden Güneş şöyle devam etti "Taktik anlayışımız saha içinde değişkenliğe uğrayabilir. Elbette kazanmayı düşünerek maça çıkacağız. Bu düşünce içinde de rakibimizin neler yapabileceğini ancak sahada görebiliriz. Önce durdurup, sonra gol atabiliriz, ya da ilk gol onlardan gelebilir. Her şeye hazır olmalıyız. Unutulmamalı ki biz öne geçsek de herşey hemen bitmeyecek." 
   
   'Huzur zaferi getirir' 
   PORTEKİZ'İN iki yolu olduğuna dikkat çeken A Milli Takımın hocası, "İngiltere'yi yenip direkt de finallere katılabiliriz. Grubu ikinci tamamlayıp baraj maçı oynayarak da gitme şansımız var. Ancak biz Şükrü Saracoğlu Stadı'nda bu işi bitireceğiz. Bunun için gücümüz var. Bunu sahaya yansıtacağız. Alan savunması yapacağız, ama adam markajını da düşüneceğiz. Herkes iki kişilik oynamak zorunda. Huzur bize zaferi getirecek" dedi. 
   
   Taraftara çağrı 
   TARAFTARA da seslenen Güneş sözlerini şöyle tamamladı "Şarkılar söylesinler, bizi desteklesinler, motivasyonu üst düzeye çıkarsınlar. Seyircimizin asıl görevi sıkıntılı olduğumuz anlarda devreye girmeleridir. Yere düşen oyuncumu onlar ayağa kaldıracak. Belki golü son dakikada da bulabiliriz. Sahada biz, tribünde onlar pes etmemeli. Futbol hatalar oyunudur. Mutlaka bu maçta da olacaktır. İşte burada bize sahip çıkmaları gerekiyor." 
   
   Lordlar kamarası    A Milli Futbol Takım'ın neferleri, Milliyet için bir araya geldi Türk halkına zafer sözü verdi 
   Emek harcadılar 
   FEDERASYON Başkanı Haluk Ulusoy, Teknik Direktör Şenol Güneş, Menajer Can Çobanoğlu, antrenörlerimiz Ünal Karaman, Mehmet Kulaksızoğlu ve kaptan Bülent Korkmaz. Milli Takım'ın bugünlere gelmesinde büyük pay sahibi oldular, emek harcadılar, şimdi son durakta Portekiz vizesini almaya çalışacaklar. 
   
   'Tarih değişecek' 
   HALUK Ulusoy, tarihin bu kez değişeceğini, İngilizler karşısında şeytanın iki bacağını birden kıracaklarını söylerken, kaptan Bülent Korkmaz, "Onlardan daha iyiyiz, artık play - off stresi yaşamak istemiyoruz. Bunu aklımızdan geçirmiyoruz. Hem rövanşı alacağız, hem de yeni bir ilke imza atacağız" dedi. 
   
   Tahriklere gelmeyin    Ay - Yıldızlı futbolcularla bir toplantı yapan Güneş, "İngilizler sizi sinirlendirmek için büyük uğraş verecek. Sahada provokasyona gelmeyin" ifadesini kullandı 
   
   'Size güveniyorum' 
   DIŞ dünya ile bağlarını koparan A Milli Takım'da Teknik Direktör Şenol Güneş dün futbolcularıyla uzun bir toplantı yaptı. Ay - Yıldızlı oyunculara övgüler yağdıran Güneş, "Siz İngiltere'den çok daha değerli bir takımsınız. Bunu aklınızdan çıkarmayın. Kalitenizi sahaya yansıtırsanız, kazanırsınız. Size güveniyorum. Bu ülke de size güveniyor. Bizleri mahcup etmeyin" dedi. 
   
   Owen sevinci 
   FUTBOLCULARINA bir dizi uyarıda da bulunan tecrübeli teknik adam, "Sahada sinirlenmeyin. İngilizlerin tahriklerine kapılmayın. Sizi provoke edip, oyundan düşürmeye çalışacaklar. Sadece futbolunuzu oynayın. Onları bir kenara bırakın" ifadesini de kullandı. Bu arada Owen'ın İngiltere Milli takım kadrosundan çıkarılması oyuncularımız arasında sevinç yarattı. 
   
      5 - 2 galibiz    Türkiye ve İngiltere'nin iki efsanesi ismi Atatürk ile Churcill dün sanal ortamda buluştu. Türk internet tutkunları, yüce önder ile İngiliz liderin maç tahminlerini böyle esprili dille mail ortamına taşıdılar. Tabii sonuç herkesin gönlünde olandı Türkiye 5 - İngiltere 2 
   
   Sergen'in siparişi var    CHELSEA'YE iki gol atan Sergen Yalçın, İngiltere'ye de golü bulunduğunu iddia etti. Alman futbol dergisi "Kicker"e röportaj veren yıldız futbolcu, "Eğer oynarsam kazanmamız için tüm çabayı harcayacağım. İngilizler'e bir gol daha hediye edeceğim" dedi. 
   BEŞİKTAŞ'TA mutlu olduğunu kaydeden Sergen, "Beni eleştirenler şimdilik suskun. Ancak formda olmazsam, yine eleştirmeye başlayacaklardır" dedi. Kicker, İngilizler'in yaşadıkları sıkıntılara karşılık, Güneş'in en büyük probleminin orta sahadaki geniş alternatifler olduğunu vurguladı. 
   
   Federasyon çağrı yaptı    FUTBOL Federasyonu, İngiltere maçı öncesi Türk taraftarlara çağrıda bulundu. Yapılan yazılı açıklamada, "Tarih, 11 Ekim 2003'de yaşanacak güzelliklerin gerçeklerini yazmalıdır. Tribünlerde yaşanacak küçük de olsa çirkin bir olay, tarihte silinmesi güç ve hak etmediğimiz büyük izler bırakabilir" denildi. Seyircilerden ayrıca cep telefonu, madeni para, çakmak, şemsiye hava yağmurlu olsa dahi , sert malzemelerden yapılmış bayrak sopası, pet şişe, meşale, yanıcı, patlayıcı ve parlayıcı madde, konfeti getirilmemesi istendi. 
   
   MİLLİ TAKIM GÜNLÜĞÜ    Çobanoğlu'dan sert yanıt 
   MENAJER Can Çobanoğlu, SKY TV'ye çarpıcı açıklamalar yaptı. İngiliz takımında yaşanan olaylarla ilgili bir soruya Çobanoğlu, "Bu aptallığa ortak olmamızı beklemeyin. Kimse bizi saha dışına çekip saha içinde kendi istediğini yapamayacak"yanıtını verdi. 
   
   Gönüllü çalıştılar 
   TEKNİK Direktör Şenol Güneş'in sabah antrenmanını iptal etmesine rağmen Bülent Korkmaz, Alpay, İlhan Mansız, İbrahim, Deniz ve kaleci Ömer kendi istekleriyle idman yaptılar. Bu durum teknik heyeti mutlu ederken, akşam yapılan çalışmada futbolcuların oldukça hırslı ve arzulu oldukları gözlendi. 
   
   Daum'dan ziyaret 
   FENERBAHÇE Teknik Direktörü Daum dün Ümraniye Tesisleri'nde kamp yapan A Milli Takım'ı ziyaret etti. Teknik Direktör Güneş ile bir araya gelen ve bir süre sohbet eden Alman çalıştırıcı, İngiltere maçı için başarılar diledi. 
   
   
</TEXT>
</DOC>
