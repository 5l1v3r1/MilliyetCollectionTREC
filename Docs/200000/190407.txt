<DOC>
<DOCNO> 190407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sondun47.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve mumyalama tekniği çözüldü 
</HEADLINE>
<TEXT>

     Alman bilim adamları, eski Mısırlıların bugüne değin sır olarak kalan mumyalama tekniklerini çözdü. 
     Almanya'nın Tuebingen Üniversitesi ve Doerner Enstitüsü'nden bilim adamları, ileri düzeyde bilimsel teknikler kullanarak bu sırrı çözmeyi başardı. Sır, eski Mısırlıların, sedir ağacından elde ettikleri bir bitki özünün izi sürülerek çözüldü. 
     Roma İmparatorluğu'nun yazılı kaynaklarında yer alan formülleri kullanarak, bu bitki özünün aynısını yapmayı başaran bilim adamları, bitki özünde çok iyi derecede koruyucu özelliklere sahip ''guaiacol'' adlı bir maddenin bulunduğunu keşfettiler. 
     Tuebingen Üniversitesi'nden Ulrich Weser, Reuters'a yaptığı açıklamada, ''modern bilim, bazı mumyaların yüzyıllar boyunca nasıl korunabildiğinin sırrını nihayet çözdü'' dedi. 
     Çalışmanın sonuçları, Nature adlı bilim dergisinin bugün yayımlanan son sayısında yer aldı. Bu sonucun, mumyalamakta kullanılan yağın, ardıç ağacından elde edildiğini tahmin eden Mısır-bilimciler için de sürpriz oldu. Bilim adamları, ardıçtan elde edilen bitki özlerini de ürettiler, ancak bu maddenin asıl koruma özelliğini sağlayan ''guaiacol'' maddesini içermediği anlaşıldı. 
     Alman bilim adamları önce, domuzların kaburga kemiklerinde bulunan bazı maddelerin, bakterilere karşı mükemmel bir koruma sağladığını, bu maddenin vücut dokusuna da zarar vermediğini keşfettiler. 
     Domuzlardaki bu maddenin, sedir ağacındaki maddeyle benzerliklerini fark eden bilim adamları, Mısırlıların da sedir ağacı ile ilgili çalışmalarının izini sürdü ve sonuç aldı. 
     
</TEXT>
</DOC>
