<DOC>
<DOCNO> 188086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/spor/spo03.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yedeklerden umut mesajı 2-0 
</HEADLINE>
<TEXT>

   Galatasaray'da forma şansı bulmakta zorlanan futbolcular, İstanbulspor karşısında iyi oynadı, Cim - Bom'u Sabri'nin golleri galibiyete taşıdı 
      
   MİLLİ maç nedeniyle lige verilen arayı değerlendiren Galatasaray dün İstanbulspor'u tesislerde misafir etti, Sabri'nin golleriyle 2-0 mağlup etmeyi bildi. Sarı - Kırmızılılar'da forma şansı bulmakta zorlanan yedekler, oynadıkları iyi futbolla Fatih Terim'e hazır olduklarının mesajını iletirken, Ümit Milli Takımı'nda şans bulamayan Sabri ise yine fırsatçılığını gösterdi. Maçı, İstanbulspor Başkanı Adnan Sezgin ile Galatasaray 2. Başkanı Ali Dürüst de izledi. 
   
   Maçın karnesi 
   HAKEM Ahmet Ceyhan 
   GALATASARAY Mondragon 7 Aykut Dk.46 6 , Ömer 7 , Suat 7 , Petre 7 İlhan Dk.60 6 , Batista 6 , Sabri 8 , Ayhan 7 , Cihan 6 Zafer Dk.75 6 , Murat 6 Servet Dk.75 6 , Berkant 5 Pinto Dk.46 5 , Arif 6 Cafer Dk.46 5 
   İSTANBULSPOR Oğuz 5 , Tolga 5 Nuri Dk.46 6 , Uche 5 , Yalçın 4 , Faruk 5 Emre Dk. 46 Pinto Dk.60 4 , Musa Büyük 6 , Cem 5 Yordanov Dk.46 4 , Saidou 6 , Aytekin 5 Musa Kuş Dk.46 5 , Mehmet 6 , Ferdi 5 Olcay Dk.46 5 
   GOLLER Sabri Dk.30, 36 
   
   Petre korkuttu    TRANSFERİN son gününde Galatasaray'a transfer edilen ancak fazla şans bulamayan Petre dün İstanbulspor maçının 60. dakikasında sol dizine darbe aldı ve oyundan çıktı. Rumen futbolcunun önemli bir durumunun bulunmadığı ifade edildi. Sarı - Siyahlı ekipte de Mehmet 85. dakikada sakatlandı. 
   
   Workshop başladı    GALATASARAY'IN organize ettiği, Avrupa'nın ünlü kulüplerinin katıldığı MPC Workshop'un ikincisi dün The Marmara Oteli'nde başladı. Dinleyiciler, taraftar - kulüp ilişkileri, dünyadaki yeni pazarlama teknikleri ve uluslararası organizasyonların düzenlenmesi gibi uzmanlık gerektiren konular hakkında bilgi sahibi oldu. Davetliler akşam da milli maçı izlemek için Şükrü Saracoğlu Stadı'na gitti. 
   
   Galatasaray'da izin    CİM-BOM, Çaykur Rizespor ile oynayacakları maçın hazırlıklarına bir gün ara verdi. Teknik Direktör Fatih Terim oyuncularına bugün izin verirken, çalışmaların yarından itibaren süreceğini duyurdu. Cim - Bom, milli futbolcuların da takıma katılmasıyla çalışmalarına tam kadro devam edecek. 
   
   
</TEXT>
</DOC>
