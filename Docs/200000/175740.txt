<DOC>
<DOCNO> 175740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sonspo19.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst Hasseilbank ve Heskey yalan, Cambiasso gelemiyor 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, CSKA Sofya karşılaşmasında hem stadı dolduran taraftarların, hem de 3-0'lık net bir galibiyet alan futbolcularının, kendilerine güzel bir gece yaşattığını söyledi. 
     Hedeflerinin Avrupa Şampiyonlar Ligi'ne katılmak olduğunu belirten Ali Dürüst, ''Bu nedenle dünkü karşılaşma çok önemliydi. Dün gece iki kulvarda mücadele ettik. İlk olarak sportif mücadelede oyuncularımız zoru, kolaya getirdi. İkinci olarak da taraftarlarımız Atatürk Olimpiyat Stadı'nı doldurarak, bir rekora imza attılar'' diye konuştu. 
     CSKA Sofya'yı 3-0 yenerek yalnızca ilk raundu kazandıklarını kaydeden Dürüst, rövanşta da iyi bir sonuç elde ederek ''Devler Ligi''ne kalmayı istediklerini dile getirdi. 
     
     TEDBİRE DEVAM... 

     Dürüst, Atatürk Olimpiyat Stadı'nda 2 resmi maç yaptıklarını ve aksaklıkları gördüklerini ifade ederek, ''Buradaki tedbirleri geliştirerek almaya devam edeceğiz'' dedi. 
     Bu statta ay sonunda yapacakları Gençlerbirliği maçına dek zamanlarının bulunduğunu anlatan Dürüst, şöyle devam etti 
     ''Özellikle stadın ulaşımıyla ilgili eksikler var. 3. yol için İstanbul Belediye Başkanı söz verdi, herhalde yapılacak. Gelen araçları otoparka daha iyi yerleştirmek ve yönlendirmek için tedbirler alacağız. Seyircimiz için daha rahat izlemesi için de önlemler alacağız. Rüzgar panelleri de ekim ayının sonuna yetişecek.'' Dürüst, özellikle kapalı tribünde taraftarların kümeleşme alışkanlıklarını sürdürdüklerini ve bunu önlemek zorunda olduklarını belirtirken, açık tribündeki taraftarın kolayca kapalı tribüne geçebildiğini, bunu da engelleyeceklerini kaydetti. 
     
     İSTANBUL'DA BİR İLK... 

     Yeni stadlarında 2 zorlu resmi maç yaptıklarını, bunları da tel örgüsüz olarak oynadıklarını belirten Dürüst, Türkiye'de tel örgüsüz statta oynama tartışmalarının yaşandığı ortamda, İstanbul'da sessiz sedasız bir ilki gerçekleştirdiklerini bildirdi. 
     Kulüp ikinci başkanı ve basın sözcüsü Dürüst, 2 maçın da tansiyonunun yüksek olduğunu belirterek, ''Bu karşılaşmalara toplam 120 bin seyirci geldi. Tel örgülerin tartışıldığı bir ortamda biz iki maçı tel örgüsüz oynadık. Bu gözlerden kaçıyor. Taraftarlarımızın ne kadar duyarlı olduğunu ortaya koymak lazım. İstanbul'da bir ilki gerçekleştirdik, ancak gündeme dahi gelmedi'' diye konuştu. 
     
     TRANSFER KONUSU 

     Transfer konusuna da açıklık getiren Dürüst, Hasseilbank ve Heskey isimlerinin doğru olmadığını, Cambiasso'nun menajerinin ise, bu futbolcuyu Real Madrid'in bırakmak istemediğini söylediğini kaydetti. 
     Dürüst, Heskey'in transferinin, Ronaldo'nun Galatasaray'a transfer olması gibi birşey olduğunu ifade ederek, ''2 oyuncuyla da ilgilenmedik. Cambiasso ise bir menajer vasıtasıyla gelmek istediğini söyledi. Ancak aynı menajer bugün ise Real Madrid'in bu oyuncuyu son maçlarda oynadığı için bırakmak istemediğini bildirdi. Yani olay menajerlerle görüşme aşamasındayken şimdilik sona erdi'' dedi. 
     Transfer için 31 Ağustos'a dek zamanlarının bulunduğunu da hatırlatan Dürüst, teknik ve idari açıdan inandıkları transferi yapabileceklerini sözlerine ekledi. 
     
</TEXT>
</DOC>
