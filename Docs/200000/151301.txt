<DOC>
<DOCNO> 151301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sondun07.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA Eski Başkanı "Irak'ta Türkiye modeli istiyoruz" 
</HEADLINE>
<TEXT>

     ABD Merkezi Haberalma Teşkilatı CIA'in eski başkanlarından James Woolsey, Türkiye'nin, Amerikan askerlerine Irak savaşında geçiş izni vermemesi gibi, ''ABD'nin hoşuna gitmeyen, dış politikasına uymayan'' sonuçlar alınsa bile, Müslüman bir ülkede demokrasinin varlığının büyük önem taşıdığını ve Irak için de, Türkiye benzeri bir model istediklerini söyledi. 
     Amerikan NBC televizyonunda bir programa katılan Woolsey, Senato Dışilişkiler Komitesi Başkanı Richard Lugar ile birlikte, Irak'ta savaş sonrası yapılacak ilk seçimde, ABD'nin hoşuna gitmeyecek, radikal nitelikli kişilerin başa gelmesi halinde nasıl bir tutum izlenebileceği konusunda görüşlerini anlattı. 
     Woolsey, ''demokrasi konusunda karamsar olmaya gerek yok. Dünyada 1914'te bir düzine olan demokratik ülke sayısı bugün 120'leri buldu. Almanya, Japonya, Rusya, Afrika ve Asya'nın kültürel olarak demokrasiye yatkın olmadığı görüşü yanlış çıktı. Irak'ın olduğu bölgede ABD'nin, iyi ve asil Müslümanlar ile çalışmaya, bazı diktatör devletlerin yapısını değiştirme yönünde Arap dünyasına yardım etmeye ihtiyacı var. Bu da, Soğuk Savaş gibi zaman alacak. Yıllar hatta onyıllar alabilir'' dedi. 
     James Woolsey, ''asıl önemli olan nokta, Irak'ta seçilecek kişinin Amerikan politikası için iyi olup olmadığı değil. Mesela Türkiye Cumhuriyeti, 4. piyade tümenine geçiş izni vermeyince hiç hoşumuza gitmedi. Bu, Amerikan politikası için de iyi birşey değildi. Ancak Türkiye bir demokrasi... Kararlarını kendi vermesi gerekiyor. Türkiye, insanların seçim kaybedebildiği ve geceyarısı kapısının çalınmasından korkmadığı bir demokrasi. Bu, bizim Irak için de umduğumuz ve ortaya çıkmasına yardım için çalıştığımız bir tablodur'' diye konuştu. 
     ABD Senatosu Dışilişkiler Komitesi Başkanı Lugar da, Irak'ta seçim sonucunun tatmin edici olmayabileceğine işaret ederken, ''Mesela Türkiye konusunda, ortada demokratik bir sonuç var. Diplomasiyi araç olarak kullanabiliyorsunuz. Müslüman bir ülkede demokrasi olduğu zaman çeşitli yolları deneme imkanlarınız var'' dedi. 
     Lugar, Irak'ta yeni bir hükümet kurulmasına ise ''en az 5 yıl'' olduğunu söyledi. 
     CBS televizyonuna çıkan Pentagon danışmanı Richard Perle ise ''Geçiş dönemi kısa olmalı. Aylarla sınırlanmamalı. Ben, öyle olmasını umuyorum'' dedi. 
     Öte yandan, ABD'nin eski Dışişleri Bakanlarından Henry Kissinger ise CNN televizyonunda katıldığı bir programda, Amerikan askerlerinin Irak'ta, muhtemelen 2 yıldan fazla kalacağını söyledi. 
     





</TEXT>
</DOC>
