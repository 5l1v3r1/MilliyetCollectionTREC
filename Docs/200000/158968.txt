<DOC>
<DOCNO> 158968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/yazar/altan.html </URL>
<DATE> 2003/05/26/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Körlerin hik yesi 
</HEADLINE>
<TEXT>

     Bir gün uzaklarda renkleri karmakarışık bir köy görmüş, alacalı bulacalı garip bir köy. Yaklaşmış köye doğru. Yolları bir tuhaf, evleri bir tuhaf, insanları bir tuhafmış köyün... 
     Girince köyün içine, anlamış meseleyi. Körler köyüymüş burası. Kadınların, erkeklerin, çocukların, velhasıl herkesin sımsıkı kapalıymış gözleri... 
     Gezginci adam karar vermiş burada yaşamaya 
     - Hiç değilse benim bir gözüm var, diyormuş. Körler ülkesinde şaşılar kral olur, derler. Ben de bunların başına geçer yaşarım. 
     
     Körlerin gözleri yokmuş ama, elleri, kulakları, burunları çok hassasmış. Kendilerine göre kurdukları bir düzen içinde yuvarlanıp gidiyorlarmış. 
     Adam şaşkın şaşkın hallerine bakıyormuş onların. Yürümeleri, konuşmaları doğrusu pek başka türlüymüş. 
     
     Bir gün körlerden biri, öteki körün malını aşırmış. Sadece tek gözlü adam görmüş bunu. Bağırarak ilan etmiş 
     - Filanca, malını çaldı falancanın. 
     Körler 
     - Nereden biliyorsun o kadar uzaktan duyulmaz ki, demişler. 
     - Ben duymadım gördüm. Gözüm var benim. Görüyorum. 
     Körler, göz diye, görmek diye bir şey bilmiyorlarmış. Uzun yıllar içinde çoktan unutmuşlar bu hissi. 
     - Ne demek görmek demişler, nasıl görüyorsun yani, duyulmayacak mesafeden anlıyor musun ne olup bittiğini 
     - Anlıyorum tabii... 
     - İnanmayız, imtihan edeceğiz seni... 
     
     Adamı almışlar uzakça bir yere dikmişler. Tecrübeleriyle biliyorlarmış o uzaklıktan hiçbir şeyin işitilmeyeceğini. 
     - Anlat bakalım, şimdi biz ne yapıyoruz, demişler. 
     Adam anlatmış 
     - Oturuyorsunuz, konuşuyorsunuz. Şu ayağa kalktı, bu elini oynattı, beriki bacağını sallıyor vs... 
     Derken körler bir evin içine girmişler, bağırmışlar 
     - Anlatsana... 
     - İçeri girdiniz göremiyorum ki... 
     Körler bilmedikleri için içeri girmenin ne olduğunu 
     - Ne olmuş yani içeri girmişsek. Elli santim fark etti, anlat anlat demişler. 
     - Arada duvar var görmüyorum. 
     Körler 
     - Sen atıyorsun demişler. Demincek tesadüf etti. Bak şimdi bilemiyorsun. 
     - Çıkın dışarı söyleyeyim. 
     - Bu kadar uzaktan duyunca ha içerisi, ha dışarısı, ne çıkar yani... 
     - Ben duymuyorum, ben görüyorum, diyormuş adam. 
     - Öyle şey olmaz, demişler. Sende bir bozukluk var. Saçmalıyorsun, acayip şeyler söylüyorsun. Hekime muayene ettireceğiz seni... 
     
     Adamı yaka paça köyün hekimine götürmüşler. Hekim de kör tabii... Elleriyle yoklamaya başlamış adamı. Yoklamış yoklamış ve parmaklarını adamın yüzünde gezdirirken 
     - Buldum, demiş. Bozukluk burada... 
     Adamın açık olan gözünü kastediyormuş hekim ve 
     - Saçmalaması bundan dolayı, diyormuş, ben şimdi hallederim, düzeltirim onu... 
     Körler ülkesinde kral olmaya kalkan gezgin, zor bela kurtarmış kendini oradan... 
     
     Körler görenleri anlayamazlar. Saçmalıyor sanırlar ve onu da düzeltip kendilerine benzetmek için, gözlerini çıkarmaya uğraşırlar. 
     
     Not 19 yıl önce yazılmış bir yazı... "Güneş"ten... 
     
     

</TEXT>
</DOC>
