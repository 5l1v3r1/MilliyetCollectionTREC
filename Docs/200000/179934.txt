<DOC>
<DOCNO> 179934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/spor/spo00.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Saracoğlu vizesi Liechtenstein'da 
</HEADLINE>
<TEXT>

   Güneş, cumartesi günkü rakiplerini küçümsememeleri için futbolculara karşı son kozunu oynadı "Bu maçta iyi oynayan, İngiltere'ye karşı forma giyecek" 
      BİLAL MEŞE 

   
   'Derede boğulmayalım' 
   AVRUPA Şampiyonası eleme grubundan lider ayrılmak için tüm ayrıntıları hesaplayan A Milli Takımımız'ın Teknik Direktörü Şenol Güneş, futbolcularını Liechtenstein'e karşı motive etmek için ilginç bir yol buldu. Oyuncularının rakibi küçümsememesi için elinden geleni yapan Güneş, iyi oynayanın, Kadıköy Şükrü Saracoğlu Stadı'ndaki İngiltere maçında forma giyeceğine dikkat çekti, "Nehirleri, denizleri aştık, derede boğulmak istemiyoruz" dedi. 
   
   'Şansla işimiz yok' 
   RAKİBİNİN kontratağa dayalı, zaman zaman beşli savunmayla oynayan bir futbol sistemini benimsediklerini vurgulayan Güneş, "Onları sahasından çıkarmayacağız, presle rakibimizi hem boğacağız, hem de üç puan alacağız. Bunun için de presi sahanın her yerinde uygulamak zorundayız" diye konuştu. 2004 finallerine direkt katılmayı hedeflediklerini de hatırlatan Şenol hoca, "Bu hedefi yakalamak da, Liechtenstein galibiyetinden geçer. İşimizi şansa bırakmayacağız" ifadesini kullandı. 
   
   Rüştü'ye moral takviye 
   İRLANDA ile oynanacak karşılaşmanın, İngiltere öncesi son prova olacağını belirten Şenol Güneş, bu maçta Tuncay gibi patlamaya hazır futbolculara görev vereceğini açıkladı. Nihat gibi bir futbolcusunun sakatlığının hiç iyi olmadığına da dikkat çeken A Milli Takımı Teknik Direktörü, "Ona fazlasıyla ihtiyacımız var" yorumunu yaptı. Rüştü'yü de, moralini bozmaması için telefonla arayan Şenol hoca, "O dünyanın bir numarasıdır. Rüştü'nün kaleciliği tartışılmaz" dedi. 
   
   'Bülent'i kim kesebilir ' 
   MİLLİ Takımda bulunan bazı oyuncuların şu aşamada alternatifleri olmadığını da hatırlatan Güneş, buna örnek olarak Bülent Korkmaz'ı gösterdi. Şenol Güneş, Galatasaray ve milli takımın kaptanı hakkında şu ifadeleri kullandı "35 yaşında müthiş oynuyor, tam bir profesyonel. Gençlerin onu örnek alması gerekir. Bülent Korkmaz'ın yaşına bakmamak gerekir. Önemli olan onun sahada ortaya ne koyduğudur. Böylesi bir yeteneği ve istikrarı yakalamış oyuncuyu kim kesebilir ki " 
   
      Gittiler çalıştılar    Fotoğraf Yaşar Saygı 

   AVRUPA Şampiyonası Eleme Grubu'nda 6 Eylül'de Liechtenstein ile karşılaşacak olan A Milliler dün kamp için Zürih'e gitti. Ay - Yıldızlı ekibimiz ayağının tozuyla bir saat süren bir çalışma yaptı. Tugay yeni saç stili ile dikkat çekerken Rüştü'nün bugün Tayfun'un ise yarın kampa katılacağı belirtildi. Bu arada milli takımın Zürih'e gelişinde Fenerbahçe'ye verilen cezayı protesto etmek isteyen bir taraftarın açmak istediği pankartı korumalar engelledi. 
   
   
</TEXT>
</DOC>
