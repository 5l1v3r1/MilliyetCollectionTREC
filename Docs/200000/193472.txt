<DOC>
<DOCNO> 193472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sondun29.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş AB, Türkiye'yi cezalandırarak ayıbını kapatamaz 
</HEADLINE>
<TEXT>

     KKTC Cumhurbaşkanı Rauf Denktaş, silah zoruyla ortaklık devletine sahip çıkmak için 40 yıldır uğraşan Rumları meşru hükümet olarak tanıyan AB'nin, bu ayıbını Türkiye'yi cezalandırarak kapatmasının mümkün olmadığını söyledi. 
     Denktaş, makamında düzenlediği basın toplantısında, AB'nin Türkiye ile ilgili ilerleme raporuna değinirken, ''Kıbrıs meselesi, herhangi bir tarafın Avrupa Birliği'ne girmesine engel teşkil edecek bir mesele ise, 'Kıbrıs' adı altında Rumların yapmış olduğu müracaatı engellemesi gerekir. Bunu Rumların ve Yunanistan'ın önüne engel olarak koymamış olanlar, 1960 anlaşmalarına rağmen anayasayı yırtıp atan, silah zoruyla ortaklık devletine sahip çıkmak için 40 yıldır uğraşan Rum tarafını 'meşru hükümet' olarak kabul eden AB, bu ayıbını Türkiye'yi cezalandırarak kapatması mümkün değildir. Ayıbı daha da ayyuka çıkacaktır'' dedi. 
     AB'nin Kıbrıs'taki Türk halkına ve Türkiye'ye haksızlık ve ayrımcılık yaptığını, Kıbrıs Türklerinin anayasal haklarını ve insan haklarını çiğneyen Rum tarafını ''meşru hükümet'' addetmekle kendi ilkelerine ters düştününü kaydeden Denktaş, ''Bu konunun Türk basını tarafından iyice irdelenmesi AB'yi yola getirir diye düşünüyorum'' ifadesini kullandı. 
     AB'nin, almış olduğu yanlış kararlar nedeniyle kendilerinden daha fazla sıkıntılı olduğunu belirten Denktaş, ''Ve bu nedenle bize akıl almaz baskılar yöneltmektedirler. Bu ayıbı imzamızla kapatalım, Türkiye'nin Kıbrıs üzerindeki haklarını ortadan kaldıralım ve dolaylı Enosis adını verdiğimiz Annan planı yoluyla AB'ye girelim. Mukamemetçi Türk halkı boyun eğmeyeceğini dünyaya göstermiştir, göstermeye devam edecektir. Uzlaşma gerçeklere, yasal haklara saygıyla olur. Bizim beklediğimiz budur'' diye konuştu. 
     
</TEXT>
</DOC>
