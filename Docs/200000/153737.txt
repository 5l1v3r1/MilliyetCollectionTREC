<DOC>
<DOCNO> 153737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/soneko12.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Elektrik borçlarını ödemede kolaylık... Son gün 20 Mayıs... 
</HEADLINE>
<TEXT>

     Türkiye Elektrik Dağıtım A.Ş. TEDAŞ Genel Müdürü Haşim Keklik, elektrik borçlarını ödemede kolaylık getiren uygulamada, sürenin 20 Mayıs tarihine kadar uzatıldığını vurgularken, ''20 Mayıs'a kadar elektrik abonelerinin bu uygulamadan yararlanmasını bekliyoruz, bu son fırsat'' dedi. 
     Keklik, yaptığı açıklamada, ''borçlu abonelerin faizleri affedilerek, peşin ödeyenlere TEFE oranında indirim yapılması ile taksitli ödemelerde TEFE oranında uygulama yapılması'' ile ilgili başvuru süresinin uzatılmasının, abonelere için çok önemli bir fırsat olduğunu dile getirdi. 
     Bu uygulamadan, 29 Nisan itibariyle yaklaşık 100 trilyon lira tahsil edildiğine işaret eden Keklik, süre uzatımı ile minumum 500 trilyon lira, iyimser bir yaklaşımla da 1 katrilyon lira tahsilat beklediklerini bildirdi. 
     Keklik bu arada, ticaret abonesi olan belediyelerin borçları hariç, toplam 1.2 katrilyon lira alacakları olduğuna işaret etti. 
     Uygulamanın elektrik aboneleri açısından büyük bir kolaylık, kendileri açısından da büyük bir nakit girdisi olduğunu kaydeden Keklik, 20 günlük sürenin çok iyi kullanılmasını beklediklerini ifade etti. 
     Elektrik ödemelerine getirilen kolaylıkla, elektrik talebinin artacağı ve kayıp-kaçak oranında azalma olacağına dikkati çeken Keklik, borcunu taksitlendirdiği halde ödemeyen abonelerin borçlarının ise eski haline dönececeğini ve elektriklerinin kesileceğini bildirdi. 
     
     VERGİ BARIŞI BENZERİ ''ELEKTRİK BARIŞI" 
     Ödemelere getirilen kolaylıkların süresinin uzatılması kapsamında, halktan yoğun talep geldiğini ve bölgelerde izdiham yaşandığını anlatan Keklik, süre uzatımının ve uygulamanın bir daha yapılmayacağına işaret etti. 
     Bu uygulamanın Vergi Barışı'na çok benzediğini belirten Keklik, ''Vergi barışı gibi elektrik barışı'' dedi. 
     Ödemelerin bankalara değil, TEDAŞ birimlerine yapılması gerektiğini ifade eden Keklik, herhangi bir şekilde usulsüz elektrik kullandığını düşünen abonelerin de TEDAŞ'e başvurması durumunda, uygulamadan yararlanacağını ve borcunun taksitlendirilebileceğini söyledi. 
     Elektrikte kayıp-kaçak taramalarının devam ettiğini hatırlatan Keklik, şu ana kadar taramalardan yaklaşık 70 trilyon liralık ceza tahakkuk edildiğini ve bu konudaki mücadelenin devam edeceğini dile getirdi. 
     Keklik, yaptıkları çalışmalar kapsamında, oturma izni olmayan yapıları da elektrik aboneliğine kavuşturmak istediklerini belirtirken, ''31 Mart itibari ile Bütçe Kanunu'nda yapılan bir değişik ile 6 aylık bir süre için, bu yapılara belediyeden herhangi bir hizmet aldıklarını belgelemeleri durumunda, elekrik aboneliği verilecek'' dedi. 
     
     ABONELERE GETİRİLEN KOLAYLIKLAR 
     Toplam alacaklarının 7.5 milyon aboneyi ilgilendirdiğini, bunların en büyük kısmının da 6.5 milyon abone ile mesken aboneleri olduğunu belirten Keklik, uygulamayla elektrik abonelerine getirilen kolaylıkları ise şöyle sıraladı 
     ''Abonelerimiz 3 gruba ayrılıyor. Bunlar, mesken, sanayi ve ticaret ile tarımsal sulama aboneleri. Kolaylıkların bir tanesi daha önceki yüksek oranda olan aylık sabit gecikme cezalarını kaldırdık. Bunun yerine o döneme ait TEFE oranlarını uyguladık. Abonelerimiz ödemeleri peşin vermek isterlerse mesken abonelerine yüzde 20, sanayi ve ticaret abonelerine yüzde 30 ve tarımsal sulama abonelerine yüzde 50 oranında indirim uygulanacak. 
     Peşin ödeme yapmak istemeyen aboneler için, mesken abonelerine 6 taksit, sanayi ve ticaret abonelerine 12 taksit, tarımsal sulama abonelerine ise 10 ay taksit ödeme imkanı sunuluyor. Bazı abonelerin borçları fazla olabiliyor, borcu 1.5 trilyonu geçen abonelerin taksit oranlarını arttırabiliyoruz.'' 
     




</TEXT>
</DOC>
