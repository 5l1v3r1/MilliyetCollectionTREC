<DOC>
<DOCNO> 180829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/yasam/ayas.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağımlılardan 4'üncü baskın 
</HEADLINE>
<TEXT>

   'Silahlandı' diye bir doktoru açığa alınan Antalya Devlet Hastanesi, yine, madde bağımlısı iki genç tarafından basıldı. Ama bu kez, polis hazırlıklıydı 
      TESLİME TOSUN Antalya DHA 
   
   Uyuşturucu madde bağımlılarının sık sık baskınına uğrayan Antalya Devlet Hastanesi, dün sabah da Metin ve Erol Bilir adlı, kardeş iki madde bağımlısı genç tarafından basıldı. Dün hastaneyi elinde bıçakla basan kardeşlerden Metin Bilir, uyuşturucu iğne yapılmasını istedi. Ancak son olaylardan beri hastanedeki güvenliği arttıran polis, anında müdahale ederek, Bilir'i ikna etti ve bıçağını aldı. Bilir, acil servise getirildi, ancak buradaki doktor, uyuşturucu iğne yapmayı reddedip, boynundaki ve kolundaki jiletle açtığı yaralara pansuman yaptı. 
   
   Taksicinin ölüm korkusu 
   Yaraları tedavi edilen Bilir'le kardeşi, "Siz söylerseniz bir sakinleştirici yaparlar" diye yalvarsa da, polisler ikiliyi karakola götürdü. Bu sırada polislerin yanına, iki kardeşi hastaneye getiren taksi şoförü Şaban Tüzün yaklaştı. Tüzün'ün, "Korkuyorum Kendimi korumak için arabama satır koydum" sözleri üzerine, polis, satıra da el koydu. Diz çöküp ağlamaya başlayan Tüzün, "Satırı öğrenirlerse beni öldürürler" diye gözyaşı dökmesine rağmen, gözaltına alındı. Metin Bilir de gözaltına alınırken kardeşi ise serbest bırakıldı. 
   Bu arada Madde bağımlılarının tam dört kez bastıkları, hastanede, bu nedenle bıçak taşıdığını söyleyen Dr. Alaaddin Küçük, açıklaması gazetelerde yer aldıktan sonra, açığa alınmıştı. 
   
   Acil servis önünde kavga 
   Öte yandan akşam saatlerinde tinerci Recep Esen ile arkadaşı Ufuk Kayış hastaneyi birbirine kattı. Bir kavgaya karışıp elinden yaralanan Kayış, arkadaşı Esen ile birlikte hastaneye geldi. Annesinin Kayış tarafından dövüldüğünü öne süren Sait Korkmaz da iki gencin peşinden gitti. Polis Güven Subaşı acil Servis önünde kavga etmeye başlayan tinerci gençler ile Korkmaz'a müdahale ederken yaralandı. Subaşı ve Kayış, tedavi altına alınırken, Esen kargaşadan yararlanarak kaçtı. 
   
   
</TEXT>
</DOC>
