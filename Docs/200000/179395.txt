<DOC>
<DOCNO> 179395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/dunya/adun.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
300 bin Şii'den intikam yemini 
</HEADLINE>
<TEXT>

   Şii lider Muhammed Bekir El Hekim için dün Bağdat'ta yapılan sembolik cenaze töreninde yüzbinlerce Şii, ABD'ye ve Saddam destekçilerine karşı saldırı çağrısı yaptı 
      DIŞ HABERLER SERVİSİ 

   
   Irak'ın Necef kentinde geçen cuma, Şiilerin en kutsal ibadet yerlerinden Hz. Ali Camii'ne yönelik bombalı saldırıda öldürülen Irak İslam Devrimi Yüksek Konseyi IİDYK adlı örgütün lideri Muhammed Bekir El Hekim için düzenlenen üç günlük dev cenaze töreni dün Bağdat'ta başladı. 300 bini aşkın kişinin katıldığı törende, intikam yeminleri ve hem ABD'ye, hem de Saddam yanlılarına yönelik öfke vardı. 
   Necef'te düzenlenen ve 100'den fazla kişinin ölümüne neden olan saldırının ardından sadece kopan eli, kol saati ve kalemi bulunabilen Şii lider Muhammed Bekir El Hekim'in sembolik tabutu, dün sabah saatlerinde Bağdat'ın El Kazımiye semtindeki Birasa Camii'ne götürüldü. Öldürülen liderin kardeşi Abdülaziz El Hekim'in başını çektiği törene katılan 300 bini aşkın kişi, göğüslerine vurarak intikam yeminleri etti, "Katillerden intikamımız acı olacak", "Saddam ve Bush bize hakaret edemez" gibi sloganlar taşıyan pankartlar açtı. 
   
   Fetva istediler 
   Hem ABD, hem de Baas rejimi yanlılarına karşı intikam yeminleri edilen törene katılan El Sadr cemaati üyeleri, ABD ve Baasçılara karşı harekete geçmek için, Şiilerin dini merkezi El Havza'nın fetva çıkarmasını istediler. Grup, "El Havza'dan fetva çıksın ABD'yi vuralım, Baasçıların hepsini öldürelim", "İzin verin El Hekim'in öcünü alalım", "ABD'yi burada istemiyoruz" sloganları attılar. Amerikan askerlerinin bulunmadığı cenaze töreninde, güvenliği Irak polisi sağladı. 
   Öfkeli topluluk, Bağdat'taki törenin ardından güneye doğru yürüyüşe geçti. Şii lider El Hekim'in sembolik tabutu, Şiilerin kutsal kentlerinden Kerbela'ya götürülecek, salı günü de Necef'te asıl cenaze töreni düzenlenecek. 
   
   
</TEXT>
</DOC>
