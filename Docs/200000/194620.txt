<DOC>
<DOCNO> 194620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sonspo28.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Koray Yan hakem bana kart göstermesi için Ali Aydın'ı uyardı 
</HEADLINE>
<TEXT>

     Fenerbahçe-Çaykur Rizespor maçında, iki sarı kart gören Victoria'nın oyundan alınmaması sonucu yaşanan tartışmalar üzerine, sarı kartlardan birinin kendisine gösterildiğini ileri süren Çaykur Rizesporlu Koray, kendini savundu. 
     Koray, karşılaşma sırasında yan hakemin kendisine sarı kart göstermesi için maçın hakemi Ali Aydın'ı uyardığını, bu nedenle sarı kartın Victoria'ya değil kendisine çıkarıldığını düşündüğünü söyledi. 
     Ali Aydın'ın, yan hakemin uyarısına rağmen hata yapmış olabileceğini savunan Koray, ''Karşılaşmada 4 hakem var. Hepsinin de aynı hatayı yapması mümkün değil. Ali Aydın hata yapmış olabilir fakat yan hakem kesinlikle pozisyonu gördü ve kartın bana gösterilmesini istedi. Ali Aydın, yağmur nedeniyle kartındaki rakamların silindiğini söylüyor, diğer hakemlerinde mi kartındaki yazılar silindi'' dedi. 
     Sezon başından itibaren hak etmedikleri olaylar yaşadıklarını ileri süren Koray, şöyle devam etti 
     ''Yaşanan olumsuzluklar takımın psikolojisini bozuyor. Artık kafamız rahat bir şekilde maçlara çıkamıyoruz. Maça çıkarken, acaba bu hafta başımıza ne gelecek, bize nasıl bir oyun yapacaklar diye düşünmeden kendimizi alamıyoruz. Psikolojimiz bozuldu. Artık birkaç maçı art arda kazanarak bu atmosferden kurtulmak istiyoruz.'' 
     
</TEXT>
</DOC>
