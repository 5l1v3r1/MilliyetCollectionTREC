<DOC>
<DOCNO> 170199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/soneko02.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak işgalinden en büyük karı küçük şirketler sağlıyor 
</HEADLINE>
<TEXT>

     ABD'nin Irak'taki işgali sürdürebilmek için ayda yaklaşık 4 milyar dolar ödediği Savunma Bakanı Donald Rumsfeld tarafından açıklanırken, bu paranın yaklaşık yüzde 8'inin özel Amerikan şirketleri aracılığıyla ülkeye geri döndüğü bildirildi. 
     Forbes dergisi tarafından konuyla ilgili olarak yapılan bir araştırma, Amerika'nın Irak'taki işgalinden Northrop Grumman ya da Boeing gibi dev şirketlerin değil, küçük özel firmaların yararlandıklarını ortaya koydu. Dergi ABD'nin Irak'ta halen 150 bini muharip, 204 bin 100'ü yedek olmak üzere toplam 354 bin 100 kişilik gücü bulunduğunu yazdı. 
     Irak'taki Amerikan askerlerinin ihtiyacını karşılayan küçük özel firmalar askerlere yeni üniforma temini, askerlerin Amerika'daki aile fertleri ve yakınlarıyla görüşmelerini sağlama ve nakliye gibi işlerden para kazanıyor. 
     Forbes, askeri üniformaların genel olarak Burlington İnc. adlı şirket tarafından temin edildiğini, iflas tehlikesiyle karşı karşıya bulunan firmanın geçen ay Pentagon'dan 10.4 milyon dolarlık ihale aldığını kaydetti. Askeri araçların yakıtının Exxon Mobil tarafından karşılandığını vurgulayan dergi, Irak'taki üslerde oluşturulan telefon merkezlerinin AT T şirketi tarafından kurulduğunu belirtti. 
     Şirket, asker yakınlarının onlara gönderecekleri hediye paketlerinin içine uluslararası konuşma yapmalarına olanak verecek telefon kartları koymaları için bir de kampanya başlattı. Askerlerin Irak'a ya da savaş bölgesinden Amerika'ya nakledilmelerini ise Delta ve American Airlines havayolu şirketleri üstlenmiş bulunuyorlar. 
     Bunların yanı sıra helikopterlerin bakım ve temizliğinin sağlanmasından, tank ve askeri araçların onarımına ve uçaklara yedek parça teminine kadar uzanan çok sayıda ''küçük iş'' Amerikalı firmaları bekliyor. Bu işleri yapan şirketler arasında Ducommun, Curtiss-Wright, Engineered Support Systems ve ITT gibi firmalar bulunuyor. 
     
</TEXT>
</DOC>
