<DOC>
<DOCNO> 193842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sontur10.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Star gazetesi aleyhine 40 milyar liralık dava açtı 
</HEADLINE>
<TEXT>

     Başbakan Recep Tayyip Erdoğan, kişilik haklarına saldırıda bulunulduğu iddiasıyla, Star gazetesi aleyhine toplam 40 milyar liralık 4 manevi tazminat davası açtı. 
     Edinilen bilgiye göre, Erdoğan'ın avukatı Fatih Şahin tarafından Ankara Nöbetçi Asliye Hukuk Mahkemesi'ne açılan davaların dilekçelerinde, Star gazetesinin 4 Ekim tarihli sayısındaki haber ile 1 Ekim, 9 Ekim ve 20 Ekim tarihli sayılarındaki köşe yazılarında, Erdoğan hakkında gerçek dışı iddialara, çok ağır, katlanılması ve tahammülü mümkün olmayan hakaretlere yer verildiği ileri sürüldü. 
     Dilekçede, gazetenin 4 Ekim tarihli sayısındaki ''AKP'de Recep Erdoğan diktatörlüğü'' başlığını taşıyan haberde, ''AKP Genel Başkanı Recep Erdoğan, partisinin 12 Ekim'de yapılacak kongresi öncesinde dün toplanan Kurucular Kurulu'nda diktatörlüğünü bir kez daha tescil ettirdi'' şeklinde ifadeler kullanıldığı belirtildi. 
     Erdoğan'a gerçek dışı, hukuka ve ahlaka aykırı suçlamalarla iftiralarda bulunulduğu ifade edilen dilekçede, muhabirler Ali Ekber Ertürk ve Nevin Bilgin, gazetenin sorumlu müdürü Ramadan Sezer ile Ulusal Basın Yayın Gazetecilik'ten 10 milyar lira manevi tazminatın yayın tarihinden itibaren işleyecek faiziyle birlikte müteselsilen tahsiline karar verilmesi istendi. 
     
     KÖŞE YAZILARI 
     Gazetenin köşe yazarı Hayrullah Mahmut'un 1 Ekim'deki ''Haddini bilmek'' başlıklı yazısında, Erdoğan hakkında, ''Görünen o ki, Başbakan Erdoğan da gücünü kontrol edemiyor. İktidara yegane muhalefet yapan Star televizyonu ve gazetesini yok etmeye çalışıyor. Bu ne kin Bu ne öfke Gözünü hırs bürümüş Atatürk'ün biz Türk gençliğine emanet ettiği bu ülkeyi, üç-beş çarıklı erkan-ı harbe bırakacak değiliz'' ifadelerine yer verdiği anımsatıldı. Bu ifadelerin Erdoğan'ın kişilik haklarına zarar verdiği savunulan dilekçede, Mahmut, Sezer ve Ulusal Basın Yayın Gazetecilik'ten 10 milyar lira manevi tazminat, yayın tarihinden itibaren işleyecek faiziyle birlikte talep edildi. 
     Mahmut'un 20 Ekim'deki ''Tayyip '' başlıklı yazısında ise ''...Erdoğan, hukuku hiçe saydığı, devletin gücünü kullanarak bir grubu batırmaya çalıştığı için 'Tayyip'liğini kaybetti'' şeklindeki ifadesinden dolayı da aynı davalılardan 10 milyar lira manevi tazminat istendi. 
     Can Ataklı'nın, 9 Ekim'deki ''Devletin gücünü bu kadar fütursuzca kullananlar, sonunda hüsrana uğrar'' başlıklı yazısında, ''AKP'nin 'Uzan Grubu'nu linç kampanyası, dizginlenemeyen bir hırs ve öfkeye dönüştü. Bu iş artık siyasi ve ekonomik çekişmeyi de aştı ve devletin tüm gücünün seferber edilmesiyle bir intikam alma oyununa dönüştü'' ifadelerine yer vererek, Erdoğan'a ve AK Parti'ye haksız ve ağır suçlamalarda bulunduğu savunulan son dava dilekçesinde ise Ataklı, Ramadan Sezer ve Ulusal Basın Yayın Gazetecilik aleyhine müteselsilen 10 milyar lira manevi tazminata hükmedilmesi talep edildi. 
     
</TEXT>
</DOC>
