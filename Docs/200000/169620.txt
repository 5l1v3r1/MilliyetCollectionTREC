<DOC>
<DOCNO> 169620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sontur34.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK Genel Başkanı "Kamu çalışanlarına zam yüzde 5.4" 
</HEADLINE>
<TEXT>

     KESK Genel Başkanı Sami Evren, hükümetin kamu çalışanlarının ücret artışlarına ilişkin açıkladığı rakamların çarpıtıldığını savunarak, ''Kamu çalışanlarına yapılan zam yüzde 9 değil, gerçek artış yüzde 5.4'tür'' dedi. 
     Evren, KESK Genel Merkezi'nde düzenlediği basın toplantısında, bu yılın ikinci yarısı için hükümet tarafından açıklanan zam oranlarını değerlendirdi. 
     ''Hükümetin zam oranlarını çarpıttığını ve kamuoyunu yanılttığını'' ileri süren Evren, ''Yapılan zam 66 milyon değil, net 47 milyon liradır'' diye konuştu. 
     Evren, ''hükümetin evli ve 2 çocuklu kamu çalışanlarına yaptığı sosyal zammı da ücret zammının içinde gösterdiğini, böylece 2 milyon kamu çalışanının evli ve 2 çocuklu kabul edildiğini'' savunarak, ''Bu, doğru bir yaklaşım değil. Zammın yüzde oranını yükseltmek için uydurulan bir kılıftır'' dedi. 
     Hükümetin aile yardımı kapsamında eş için 8 milyon 575 bin lira, çocuk için de 5 milyon 145 bin lira artış sağladığını ve bunun eşte günlük 286 bin liraya, çocukta da 160 bin liraya geldiğini kaydeden Evren, bu artışın da günlük bir ekmek veya sakız parası bile etmediğini ileri sürdü. 
     Sami Evren, ''Yapılan zam çok yetersiz. Yüzdelik zamlar bu sorunu çözmez. Kamu çalışanları arasında ücret farkları büyük. Önerimiz reel kayıpların karşılanması. Bu miktar da hesaplamalarımıza göre 200 milyon lira. Bunun altında yapılacak zam bizim için 'sıfır' zamdır'' dedi. 
     
     ''ÖDEDİĞİMİZ VERGİLER NEDEN BİZE GERİ DÖNMÜYOR '' 
     ''Kamu çalışanlarının ekonomik istikrarı bozan kesim olmadığını, banka da hortumlamadığını'' ifade eden Evren, ''istikrarı IMF programlarını uygulayan hükümetlerin bozduğunu'' öne sürdü. 
     KESK Genel Başkanı Evren, sözlerini şöyle sürdürdü 
     ''Düzenli vergisini ödeyen kamu çalışanlarının cebinden görünmez bir el sürekli para hortumlamaktadır. Yine bir banka kapatıldı. Halkın parası bir gecede soyuldu. 59. Hükümet zamanında oldu bu. Trilyonlarca lira para yine halkın cebinden gidecek. Sayın Başbakan 'hortumcuları açıklayacağım' diyor. Şunu kim açıklayacak Vergilerin büyük bölümünü biz peşin ödüyoruz. Bu vergiler neden bize geri dönmüyor '' Bugün Türkiye'nin dört bir tarafında bordro yakma eylemleriyle zamma karşı ilk tepkilerin gelmeye başladığına işaret eden Evren, ''Bu ilk demokratik tepkilerimizdir. Yüzbinlerce kamu çalışanının yapılan bu haksızlığın, talanın, aymazlığın hesabını AK Parti hükümetinden sorması için Ağustos ayının son haftasında Ankara'da büyük buluşmayı gerçekleştireceğiz'' dedi. 
     
</TEXT>
</DOC>
