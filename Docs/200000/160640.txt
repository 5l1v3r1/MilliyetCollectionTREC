<DOC>
<DOCNO> 160640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/ekonomi/aeko.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükler Merkez'in yanında 
</HEADLINE>
<TEXT>

Faiz tartışmasında Merkez Bankası'na destek veren TÜSİAD Başkanı Özilhan, "Merkez Bankası Başkanı doğru iş yapıyor. Baskı oluşturulmamalı" dedi 
     EKONOMİ SERVİSİ 

     Türk Sanayicileri ve İşadamları Derneği TÜSİAD Başkanı Tuncay Özilhan, Merkez Bankası'na baskı yapılmaması gerektiğini belirterek, "Merkez Bankası Başkanı doğru işi yapıyor. Zamanı gelince de gerekli adımı atacaktır" dedi. 
     İstanbul'da dün toplanan TÜSİAD Başkanlar Konseyi'ne aralarında Sakıp Sabancı, Rahmi Koç, Bülent Eczacıbaşı, Güler Sabancı, Selçuk Yaşar, İbrahim Bodur, Aldo Kaslowski, Rona Yırcalı, Asım Kocabıyık, Şahap Kocatopçu, Erkut Yücaoğlu'nun da bulunduğu çok sayıda işadamı katıldı. 
     TÜSİAD Başkanlar Konseyi toplantısının ardından gazetecilerin, son bir haftadır Başbakan Tayyip Erdoğan'ın açıklamalarıyla tırmanan Merkez Bankası'na yönelik 'faiz indirimi' çağrılarına ilişkin soruları yanıtlayan Özilhan, fkendilerinin yıllardır Merkez Bankası'nın özerk olması yolunda çaba gösterdiklerini ve en sonunda bağımsız bir Merkez Bankası'nın var olduğunu söyledi. Özilhan, Merkez Bankası'nın faizden önce birinci önceliğinin enflasyonu düşürmek olduğunu belirterek, herkesin bu yapı içinde düşünmesi gerektiğini ifade etti. 
     
     'Hata yapma lüksü yok' 
     Özilhan, "Baskı oluşturulmaması gerekiyor. Merkez Bankası en az hepimiz kadar enflasyonun düşmesini, faizin düşmesini de istiyordur. Zamanı geldiğinde ona göre hareket edecektir" dedi. 
     Kura müdahale beklentisi olup olmadığına yönelik soruyu Özilhan, "Merkez Bankası Başkanı kararını verir. O bizden çok daha fazla bilgiye sahip. Merkez Bankası Başkanı doğru işi yapıyor. Zamanı gelince gerekli adımı atacaktır'' diye yanıtladı. Özilhan, "Türk ekonomisi bıçak üstündeki hassasiyetine devam ediyor ve herhangi bir hata yapma lüksü de yok" dedi. 
     
'Yanlış anlama oldu Gül'e anlatacağız'      TÜSİAD Başkanlar Konseyi sonrasında gazetecilere açıklama yapan Özilhan, bir gazetecinin Dışişleri Bakanı Abdullah Gül'ün TÜSİAD heyetinin ABD'deki temaslarına ilişkin açıklamalarını hatırlatması üzerine, söz konusu temaslarla ilgili Abdullah Gül'ü önümüzdeki hafta ziyaret edip detaylı bilgi vereceklerini kaydederek, şöyle devam etti 
     "Biz hükümetle ya da sayın Gül ile herhangi bir problem olarak görmüyoruz. Tahmin ediyorum orada bir yanlış anlaşma oldu. Sorulan bir suale yanıt olarak dedim ki, 'Önemli olan daha aşağı kademelerde bu vizyonun oluşturulması, geliştirilmesi.' Hükümetin bu konuda vizyonunu oluşturması ve bunu ABD ile müzakere ettikten sonra üst seviyede bir ziyaretin çok daha faydalı olacağını yorumladım. Sanıyorum bire bir olmadığı için sayın Gül daha başka yorumlamış olabilir." 
     Başkanlar Konseyi toplantısında ayrıca, TÜSİAD'ın ABD kamuoyuna yönelik gazete ilanı, konferans yoluyla lobi faaliyetlerine devam etmesi önerisinin de gündeme geldiği öğrenildi. 
     

</TEXT>
</DOC>
