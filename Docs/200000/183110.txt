<DOC>
<DOCNO> 183110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sondun12.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD korkuyla ''İsabel''i bekliyor... 
</HEADLINE>
<TEXT>

     ABD'nin doğu kıyısını son yıllarda tehdit eden en büyük kasırga olan Isabel'in, Türkiye saatiyle bu gece önce kıyı eyaletlerini vurması, ardından da başkent Washington'a yönelmesi bekleniyor. 
     Meteoroloji yetkilileri, Isabel'in ilk ulaşacağı Kuzey Carolina eyaletindeki hızının saatte 200 kilometreyi bulmasının, daha sonra biraz sürat kaybederek kuzeybatıya doğru ilerlemesinin beklendiğini bildirdiler. 
     Kasırga dolayısıyla Washington ve bölgesinde bütün resmi daireler ve okulların çoğunluğu tatil edilirken, halk su, yiyecek ve fener satın almak için marketlere akın etti. 
     Kasırganın etkisini göstermesiyle birlikte, hava, kara ve demiryolu ulaşımının hemen hemen tamamen durması ve elektrik, su ve haberleşme hizmetlerinde önemli aksamalar meydana gelmesi bekleniyor. 
     Isabel'den yüzünden başkent Washington'ın yanı sıra kasırganın güzergahı üzerinde bulunan Kuzey Carolina, Virginia, Maryland ve Delaware eyaletlerinde olağanüstü hal ilan edilirken, kıyı bölgelerinden 130 bin kişi tahliye ediliyor. 
     Yetkililer, kasırgayla birlikte hortum, toprak kayması ve yoğun sel baskınlarından kaygı duyulduğunu belirttiler. 
     Kasırgalarda can kayıplarının yüzde 80'inin daha sonra meydana gelen sellerden olduğuna işaret eden yetkililer, kurtarma görevlilerinin, Isabel'in etkili olduğu andan itibaren yoğun şekilde devreye gireceğini kaydettiler. ABD deniz kuvvetlerine bağlı savaş gemileri de kasırgaya limanlarda yakalanmamak için denize açıldı. 
     
</TEXT>
</DOC>
