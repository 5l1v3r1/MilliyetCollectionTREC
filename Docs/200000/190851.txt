<DOC>
<DOCNO> 190851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sontur48.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
La Camara "Türkiye'nin üyeliği AB'ye önemli katkı sağlar" 
</HEADLINE>
<TEXT>

     İspanya'nın Ankara Büyükelçisi Manuel De La Camara, ''Türkiye'nin üyeliği AB'ye 3 konuda önemli katkı sağlayacaktır. Bu katkılar, Türkiye'nin stratejik bir bölgede bulunması, çalışkan ve genç nüfusa sahip olması ve ciddi bir büyüme potansiyelini barındırmasıdır'' dedi. 
     Büyükelçi De La Camara, Karadeniz Sanayici ve İşadamları Derneği KASİAD tarafından düzenlenen ''Avrupa Birliği Sürecinde İş Hayatı, İspanya-Türkiye Ticari ve Sanayi İlişkileri'' konulu toplantıda yaptığı konuşmada, İspanya'nın AB'ye tam üyelik sürecinde yaşadığı dönüşümleri anlatarak, tam üye olabilmek için 25 yıl mücadele verdiklerini söyledi. 
     İspanya halkının AB'ye girmek için tam bir kararlılığa sahip olduğunu kaydeden De La Camara, zorluklara karşı yılmadıklarını ve her şeye rağmen yollarına devam ettiklerini ifade etti. 
     
     AB'YE YENİ KATILIMLAR VE TÜRKİYE 
     AB'ye 2004 yılında 10 yeni ülkenin daha katılacağını hatırlatan De La Camara, bu genişlemenin AB coğrafyasında dengesiz bir durum yaratacağına inandığını ve Türkiye'nin tam üyeliği ile doğuya doğru olan bu dengesiz genişlemenin önleneceğini söyledi. 
     De La Camara, İspanya'nın Türkiye'nin AB'ye tam üyeliğini desteklediğini kaydederek, ''Türkiye'nin üyeliği AB'ye 3 konuda önemli katkı sağlayacaktır. Bu katkılar Türkiye'nin stratejik bir bölgede bulunması, çalışkan ve genç nüfusa sahip olması ve ciddi bir büyüme potansiyelini barındırmasıdır'' dedi. 
     Kimseyi yanıltmak istemediğini de ifade eden De La Camara, Türkiye'nin üyeliğinin kolay olmadığını ve zorlu bir sürecin devam edeceğini belirtti. 
     
     ''EN ÖNEMLİ ENGEL BÜROKRASİ'' 
     De La Camara, Türkiye ve İspanya arasındaki ticari ilişkilerin geliştirilerek sürdürülmesi için en önemli görevin işadamlarına düştüğünü de belirterek, ''Üzülerek ifade ediyorum ki, yabancı bir yatırımcı Türkiye'ye geldiğinde iş yapmak istediğinde en büyük engel 'bürokrasi' oluyor. Bürokratik engeller nedeniyle işler çok yavaşlıyor. Bu engeli aşmak için iki ülke işadamları birlikte çalışmalıdırlar'' dedi. 
     
</TEXT>
</DOC>
