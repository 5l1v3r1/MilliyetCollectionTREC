<DOC>
<DOCNO> 176192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/dunya/dun02.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İsveç, resmi çalışma saatinde korunacak 
</HEADLINE>
<TEXT>

   İRFAN KURTULMUŞ Kopenhag 

   
   İsveç hükümetinin bu yıl sonuna kadar savunma bütçesinde 450 milyon İsveç kronu tasarruf yapılması yönünde aldığı karar, ülkenin bundan böyle 09.00 ile 17.00 arası olan mesai saatinde korunmasını öngörüyor. 
   40 milyar İsveç kronu olan savunma bütçesinden bu yıl sonuna kadar yüzde 1 bölümün tasarruf edilmek istenmesi, tepkilere neden oldu. Siyasiler, İsveç'in herhangi bir askeri tehdit karşısında olmadığını, bu nedenle fazla buldukları 40 milyar kronluk bütçeden kesinti yapılması görüşünü savundu. 
   Tasarruf çerçevesi doğrultusunda askeri tanklar kullanılmayacak, savaş uçaklarının keşif uçuşları azaltılacak, mesai bitimi keşif uçuşu yapılmayacak. Savaş uçakların uluslararası görevlere gitmesine ise bir kısıtlama getirilmedi. Savaş gemileri, oldukları limanlarda kalacak. Deniz kuvvetlerine ait firkateyn, denizaltı ve savaş gemileri, bulundukları yerlerde kalıp denize açılamayacak. Askerler, ağır silahlar ve el bombaları ile eğitim görmeyecek. Mümkün olduğu kadar her türlü mühimmatta tasarruf yapılacak. 
   Savunmada alınan bu tasarruf planı, yeni silah altına alınacak 16 bin askeri büyük ölçüde etkileyecek. 7 ila 15 ay silah altında kalacak bu askerlerin herhangi bir savaş eğitimi göremeyeceği bildirildi. 
   Hükümetin bu kararına ilk tepki Moderat Parti Savunma Sözcüsü Gunnar Hökmark'tan geldi. Hökmark, İsveç ordusunun uluslararası görevleri yapmakta zorlanacağını, bunun bir panik frenleme olduğunu belirtti. 
   
   
</TEXT>
</DOC>
