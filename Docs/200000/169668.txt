<DOC>
<DOCNO> 169668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/siyaset/siy03.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani Türk askeri Kuzey Irak'tan çıkmaz 
</HEADLINE>
<TEXT>

     MİNE G.KIRIKKANAT Paris 

     Türkiye gezisini iptal eden Kürdistan Yurtseverler Birliği KYB Başkanı Celal Talabani, Paris'e sürpriz bir ziyaret yaptı. Fransa Dışişleri Bakanı Dominique de Villepin'in kabul ettiği Talabani, TSK'nın Süleymaniye'deki irtibat birimine yapılan baskın hakkında, "Orada asla tasvip etmediğimiz bir durum meydana geldi. Türk askerleri, Süleymaniye'de misafirimiz olarak bulunuyor. ABD yanlış yaptı. Türkiye'yle temasa geçip askerlerini geri çekmesini isteyebilirdi, sorunu iki müttefik olarak çözebilirlerdi. ABD, istediğini elde edemedi. Askerler bırakıldı ama, Türkiye ve Türk ordusunun onuru zedelendi. Türk askeri, Kuzey Irak'tan artık çıkacağı varsa da çıkmaz" dedi. Süleymaniye olayının yalan ve iftirayla üzerlerine yıkılmak istendiğini kaydeden Talabani, "İddialar gerçekdışı. Ama aleyhimize bir kampanya başlatıldı, Türkiye ziyaretimi ortamın yatışması için erteledim" diye konuştu. Paris gezisinin, BM'nin Irak'a yaptığı ve Fransız bankalarında bloke edilen 4 milyar dolarlık yardımın çözülmesi için yapıldığı tahmin ediliyor. 
     

</TEXT>
</DOC>
