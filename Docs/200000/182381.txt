<DOC>
<DOCNO> 182381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/yasam/yas05.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısırlık tedavisi artık daha kolay 
</HEADLINE>
<TEXT>

   Çiftlerin 'uzun ve acılı' buldukları kısırlık tedavisi, 'hasta dostu' adı verilen bir grup yöntemle artık 15-20 günde, 'daha az enjeksiyonla' yapılabiliyor 
      İSTANBUL Milliyet 
   
   Eskiden 40 - 45 gündü.. 
   HER yedi çiftten birinin karşılaştığı kısırlık probleminde çiftlerin, tedaviyi 'uzun ve acılı' bulmaları nedeniyle yarıda bıraktığını tespit eden uzmanlar, bunun için 'hasta dostu tedavi' adlı yeni bir yöntem geliştirdi. Yeni uygulamalarla kısırlık tedavisi 40 - 45 gün yerine, 15 - 20 günde tamamlanıyor ve daha az acı veriyor. Hacettepe Üniversitesi Tıp Fakültesi'nin düzenlediği uluslararası PCOS Polikistik Over Sendromu Kongresi kapsamında yapılan Serono İlaç Uydu Sempozyumu'nda, kısırlık tedavisinde başarı oranlarını artıran yeni tedavi yaklaşımları anlatıldı. 
   
   Enjeksiyon sayısı 15'e düştü 
   AMERİKA'NIN en büyük merkezlerinden biri olan Boston IVF Direktörü Prof. Dr. Alan Penzias, yeni yöntem için şunları söyledi "Klasik tüp bebek tedavisinde hastalar ortalama 1.5 ay boyunca her gün hastaneye gidip sabah akşam iğne olmak zorundaydı. Antagonist denilen yeni ilaçlarla çok daha az iğneyle de tedavi mümkün. Eskiden bir tedavi döneminde hastalarımız 40'ın üzerinde enjeksiyon yaptırmaya ihtiyaç duyardı. Bugün bu sayı da 15'e kadar düştü." Penzias, hastaların artık enjeksiyonlarını basit bir eğitim sonrasında kendi kendilerine yapabildiklerini de belirtti. 
   
   
</TEXT>
</DOC>
