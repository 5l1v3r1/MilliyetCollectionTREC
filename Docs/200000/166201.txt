<DOC>
<DOCNO> 166201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/soneko03.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Süpermarketler Pazar günü kapalı kalsın" 
</HEADLINE>
<TEXT>

     Canerler Grup Şirketler Başkanı Nihat Özdemir, Perakendeciler Derneği'nin ''süpermarketler Pazar günü kapalı kalsın'' önerisini desteklerken, ''Pazar günü kapanırsak, perakende kazanır diyoruz'' dedi. 
     Özdemir, Süpermarketlerin şehir dışına taşınmasını içeren kanun tasarısının yeniden gündemde olduğunu belirtirken, bunun yerine kendilerinin daha akılcı ve mantıklı olan ''süper ve hipermarketleri pazar günü kapatma'' alternatifini geliştirdiklerini söyledi. 
     Mağazaların şehir dışına taşınmasının bir hayal olduğunu ifade eden Özdemir, bunun yerine, küçük esnafı, büfeciyi, pastacıyı ve lokantacıyı kurtarmak için böyle bir teklif ileri sürdüklerini kaydetti. 
     Özdemir, bu düşüncenin sadece pazar günleri büyük marketleri kapatma değil, diğer günlerde de mesai saatlerini düzenleyerek ve süpermarketlerin kapalı olduğu saatlerde küçük esnafı açık tutarak, onların yaşam süreçlerini daha da uzatmaya yönelik olduğuna dikkati çekti. 
     Bu alternatif ile tüm perakendeciliğin, özellikle geleneksel perakendeciliğin uzun yıllar yaşayacağını ifade eden Özdemir, şöyle devam etti 
     ''Bu süre içinde de küçük esnaf başka rekabet edeceği ortamlar bulabilir ve çözümler üretebilir. Böylelikle, yeni perakendecik ayakta kalabilir. Yeni perakendeciliğin ayakta kalmasıyla yerli üreticiler de mücadelesinde başarılı olur. 
     Pazar günü süpermarketlerin kapanmasıyla, sosyal, etnik ve yaşamsal olarak bir çok fayda sağlanır. Böylelikle çalışanlar da tatil yapabilir ve aileleriyle birlikte olabilir'' Söz konusu öneri ile perakendecilik sektörünün emekli olunacak gerçek bir meslek haline geleceğini ve küçük esnafın ticari ömrünün uzayacağını savunan Özdemir, ''Biz Avrupa'da medeni ülkelerin yaptığını yapmaya çalışıyoruz'' dedi. 
     Özdemir, hükümetimin yapıcı ve ülke için yararlı bir eğilim içinde olması durumunda, bu fikrin hayata geçebileceğini ve böylelikle bir çok perakendecinin rahatlayacağını söyledi. 
     
     ''HEDEFİMİZ ÖNCE ULUSAL SONRA ULUSLARARASI OLMAK'' 
     Canerler'in hedefinin önce ulusal sonra uluslararası çalışmak olduğunu bildiren Özdemir, bu yıl için 120 milyon dolar ciro beklediklerini kaydetti. 
     Müşteriyi ''kral'' olarak niteleyen Özdemir, müşteri memnuniyetini her şeyden önce tuttuklarını ve uygun fiyat, kalite, taze ürün, servis, mağazalarda oturma alanları ile en iyi hizmeti vermeye çalıştıklarını söyledi. 
     Müşterilerin internet üzerinden alışveriş yapabilmesi için gerekli altyapı çalışmalarına başladıklarını anlatan Özdemir, şunları kaydetti 
     ''Son 2 yıldır perakende sektöründe kar etmek çok zor, ayakta kalma mücadelesi var. Türkiye'de çeşitli perakende grupları var. Bunlardan birisi kayıt dışı ile çalışan perakendeci grup. Diğeri ise arkalarında bankaları holdingleri olan gruplar. Bunlar zaten zarar etse de önemli değil, nasıl olsa bankalar zararlarını finanse ederler. Bir de alın teriyle çalışan ve büyümek isteyen bizim gibi gruplar var. 
     Eskiden aldığımız ürün satılmasa bile rafta para kazanırdı. Bugün ise satılmazsa zarar ediliyor. Dolayısıyla artık eskisi gibi stoklu çalışmak yerine raf üzerinden çalışma yöntemine sisteme geçildi. Artık raftan kar etme dönemi başladı. Bu da böylesi rekabet ortamında oldukça zor.'' 
     
</TEXT>
</DOC>
