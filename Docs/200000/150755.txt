<DOC>
<DOCNO> 150755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/soneko49.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC ile Ekonomik İşbirliği Protokolü imzalandı 
</HEADLINE>
<TEXT>

     Türkiye ile KKTC arasında, Ekonomik ve Mali İşbirliği Protokolü ile yatırımların finanse edilmesine yönelik iki protokol imzalandı. 
     Ekonomik ve mali işbirliği protokolü, KKTC ekonomisinin güçlendirilmesi, sürdürülebilir kalkınma hızına kavuşturulması, üretim düzeyi ve refah seviyesinin yükseltilmesi, reel sektörün desteklenmesi ve sorunlarının çözülmesi için kısa sürede gerekli acil önlemlerin alınmasını içeriyor. 
     KKTC Başbakanlığında düzenlenen imza töreninde, ''2003 Mali Yılında Türkiye Cumhuriyeti kaynaklarından finanse edilecek KKTC projelerine'' ilişkin protokolü, KKTC Başbakanı Derviş Eroğlu ile Devlet Bakanı ve Başbakan Yardımcısı Abdüllatif Şener, ''Ekonomik ve Mali İşbirliği'' protokolünü ise Başbakan Yardımcısı Şener ile KKTC Ekonomiden Sorumlu Devlet Bakanı Salih Coşar imzaladı. 
     Başbakan Yardımcısı Şener, Ekonomik ve Mali İşbirliği Protokolü'nün üç yıllık bir süreyi kapsadığını ve bu süre içerisinde, eski taahhütlere ilave olarak KKTC'ye 450 milyon ABD doları yardım yapılacağını söyledi. 
     Şener, bu yardımla, KKTC hükümeti tarafından uygulamaya konulacak acil ekonomik önlemlerle birlikte, devam eden ekonomik önlemlere destek verileceğini kaydetti. 
     
     İSTİHDAMA TEŞVİK 
     Protokolün ana başlıklarını da açıklayan Şener, KKTC'de özel sektör tarafından yapılacak istihdamlara sigorta ve prim desteği yapılacağını, bundan maksadın Kıbrıslı Türkler arasında işsiz kimsenin kalmaması olduğunu söyledi. 
     Turizmin geliştirilmesi için hava ulaşımına destek sağlanacağını, bu şekilde turist potansiyelinin artırılmasının sağlanacağını ifade eden Şener, yarım kalmış turizm tesislerinin tamamlanması ve mevcut turizm tesislerinin kalitesinin artırılmasına yönelik olarak yapılacak yatırımlara da ucuz kredi verileceğini bildirdi. 
     Şener, turizm, eğitim ve sanayi sektörünün Kalkınam Bankası ile olan sorunlarının giderilmesi için tedbirler alınacağını, sanayi sektörünün teknoloji artırımı ve zorunlu belgelerin alımı, pazarlama ve ihracat faaliyetlerine somut destek sağlanacağını belirterek, esnaf, çiftçi ve genç girişimlere ucuz kredi desteği verileceğini söyledi. 
     Tarım kesiminin bazı borçlarının yeniden yapılandırılacağını ve Türkiye ile KKTC arasındaki gümrüklere ilişkin sorunların süratle çözümleneceğini dile getiren Şener, tarımda yapılacak desteğin doğrudan çiftçinin eline geçeceğini ve girdi desteği ile üretimin ucuzlayacağını söyledi. 
     
     KKTC'NİN SERBEST BÖLGE HALİNE GETİRİLMESİ 
     KKTC'nin sertbest bölge haline getirilmesi konusunda da, teknik çalışma ve hazırlıklar yapılacağını bildiren Başbakan Yardımcısı Şener, ''böylece bu bölgede bir serbest bölge projesi hangi koşullarda nasıl bir verime ulaşacaktır. Bu konudaki teknik çalışmalar süratle tamamlancak, daha sonra ortaya çıkacak teknik çalışma sonuçlarına göre karar verilecektir'' dedi. 
     Abdüllatif Şener, imzalanan ikinci protokolle de, KKTC'de 2003 yılı içinde 107.5 trilyon liralık altyapı yatırımının Türkiye tarafından finansmanın öngörüldüğünü belirtirken, geçen yıldan devam eden yatırımlarla birlikte, toplam 143 trilyon TL'lik altyapı yatırımın hedeflendiğini söyledi. 
     
     BORU İLE SU TAŞINMASI 
     Bu kapsamda, boru ile Türkiye'den 75 milyon metreküp su taşıma işinin etüt çalışmalarına fiilen hemen başlanacağını bildiren Şener, ''Böylece Kuzey Kıbrıs'taki ilave su talebi bu projeyle birlikte karşılanmış olacatır'' dedi. 
     Ortadoğu Teknik Üniversitesi'nin ODTÜ KKTC'deki kampüsünün inşaatının hızlandırılacağını ve 2004 öğrenim yılı başında ilk öğrencilerin kampüste öğrenime başlacağını belirten Şener, ''Bu seneden öğrenci alımı için YÖK'e başvurulmuş olup, uygun görünürse, alınan öğrenciler ilk yıl Ankara'da öğrenim görecek, gelecek yıl inşaatların tamamlanmasıyla birlikte öğrenimlerine burada KKTC'de devam edeceklerdir'' diye konuştu. 
     KKTC'de Kuzey Sahil Yolu projesinin başladığını anımsatarak, bu yıl için öngörülen programın öne çekileceğini ve bunun için 3 trilyon TL ödenek ayrıldığını açıklayan Abdüllatif Şener, Bafra turizm bölgesinin alt yapı çalışmalarına başlanacağını, Girne'ye ikinci bir trafo merkezi kurulacağını, Gazimağusa'da teknoloji geliştirme merkezi inşaatına bu yıl başlanacağını söyledi. 
     Şener, Lefkoşa'daki yeni poliklinik inşaatının ve Bülent Ecevit Rehabilitasyon Merkezi inşaatının bu yıl tamamlanarak hizmete açılacağını ve Lefkoşa Atatürk Statyumu'nun ışıklandırılmasının da yapılacağını kaydetti. 
     Abdüllatif Şener, Türk hükümetinin Kıbrıslı Türklere desteğini artırarak sürdüreceğini belirtirken, ekonomik programa yönelik görüşmelerin dinamik bir seyir izleyeceğni ve sürekli biraraya gelerek, Kıbrıs Türk halkının ihtiyaçlarını gözden geçireceklerini dile getirdi. 
     





</TEXT>
</DOC>
