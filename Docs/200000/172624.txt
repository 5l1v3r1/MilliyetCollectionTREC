<DOC>
<DOCNO> 172624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sontur22.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dişiler, daha az atılgan erkekleri seçiyor.. 
</HEADLINE>
<TEXT>

     Bilim adamlarına göre, güçlü ve iddialı erkeklerin her zaman dişileri ''avlama'' garantisi bulunmuyor. 
     New Scientist dergisinde çıkan bir araştırmada, som balığı ve bıldırcın gibi bazı türlerde, daha zayıf ve daha az atılgan erkeklerin, dişilerin birinci tercihi olduğu belirtildi. 
     Kanada'nın McMaster Üniversitesi'nden Alex Ophir, ''İnsanlar, üstün erkeklerin kazanacağını sanırlar. Ancak dişiler, kişisel deneyimleriyle, bu tür erkeklerin zararlı olabildiğini öğreniyorlar'' dedi. 
     Ophir bu iddiasını, Japon bıldırcınlarını inceleyerek kanıtladı. Yapılan deneyde, dişi bıldırcınların iki erkek arasındaki kavgayı izlemesinden sonra, hepsi bir kafese konuldu. 
     Kafeste bakire dişilerin kazanan erkeği tercih ettiği, ancak daha önce cinsel deneyim geçirmiş dişi bıldırcınların kaybedeni tercih ettikleri görüldü. 
     Kuzey Arizona Üniversitesi'nden evrim biyologu Steve Shuster de, dişi som balıklarının, gelişmesi erken duran ve rakiplerine göre daha küçük olan erkeklerle çiftleşme olasılıklarının daha büyük olduğunu söyledi. 
     Shuster, dişi som balıklarının bu erkekleri, erken olgunlaşmaları kalite ve başarı işareti olarak görüldüğü için tercih ediyor olabileceklerini belirtti ve ''Dişiler ayrıca, saldırgan erkeklerin fiziksel tacizinden kurtulmak için diğerlerini tercih ediyor olabilirler'' dedi. 
     
</TEXT>
</DOC>
