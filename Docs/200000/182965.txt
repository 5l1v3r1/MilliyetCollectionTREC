<DOC>
<DOCNO> 182965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sonspo25.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor yeni tesislerine kavuşuyor... 
</HEADLINE>
<TEXT>

     Bursa Büyükşehir Belediyesi'nce, sosyal tesisler yapılmak üzere 98 bin 350 metrekarelik arazinin Bursaspor'a devrine ilişkin protokol, törenle imzalandı. Büyükşehir Belediyesi'nin Heykel'deki tarihi binasında düzenlenen törende, Belediye Başkanı Erdoğan Bilenser, Bursaspor Kulübü Başkanı Fikret Üstenci, yönetim kurulu üyeleri, merkeze bağlı Osmangazi, Nilüfer ve Yıldırım belediye başkanları ile belediye meclis üyeleri hazır bulundu. 
     Bilenser, yerel yönetimlerin şu ana kadar eşi görülmemiş bir şekilde Bursaspor'a destek verdiğini belirterek, devredilen arazi üzerine yapılacak tesisin Bursaspor açısından büyük başarıların başlangıcı olmasını diledi. 
     Tesisin yapımında Büyükşehir Belediyesi olarak her türlü desteği vereceklerini anlatan Bilenser, ''Bir dönem Türkiye'de en iyi tesislere sahip olan Bursaspor, bu tesislerin bitmesiyle eski unvanını geri alacak. Tesislerin bir bölümünü belediye olarak biz yapacağız'' dedi. 
     Bilenser, Özlüce Köyü'ndeki arazi üzerinde yer alacak kamp yeri ve antrenman alanlarının belediye tarafından gelecek yılın mart ayına kadar tamamlanacağını, 5 sahadan 2'sinin sponsorluğunun da Başkan Fikret Üstenci ve BTSO Yönetim Kurulu Başkanı Celal Sönmez tarafından üstlenildiğini kaydetti. 
     Merkeze bağlı Nilüfer İlçe Belediye Başkanı Mustafa Bozbey'den bir sahanın yapımını üstlenmesini isteyen Bilenser, ''Olur'' yanıtını alınca, ''Geriye kaldı 2 saha. Bunlara da en kısa sürede sponsorlar bulursak, tesis hedeflenenden daha erken hizmete girer'' diye konuştu. 
     Bursaspor Kulübü Başkanı Fikret Üstenci de Bilenser'e teşekkür ederek, şunları söyledi ''Vakıfköy Tesisleri yapıldığında, Türkiye'nin en iyisiydi. A Milli Takım bile, o dönemde kamplarını burada yapıyordu. Bu tesislerle altyapı en görkemli dönemini yaşadı. Ancak, zamanla tesis konusunda diğer kulüplerin gerisinde kaldık. Bu bakımdan, Özlüce'deki arazinin tahsisi kulübün tarihi dönemeci olacak. Belediyelerin ve işadamlarının da katkılarıyla en kısa sürede bitirilmesiyle Bursaspor'a Türkiye'nin en iyi tesisini kazandıracağız.'' Konuşmaların ardından, arazinin devriyle ilgili protokol, Büyükşehir Belediye Başkanı Erdoğan Bilenser ile Bursaspor Kulübü Başkanı Fikret Üstenci tarafından imzalandı. 
     
</TEXT>
</DOC>
