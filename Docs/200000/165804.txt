<DOC>
<DOCNO> 165804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sondun08.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu tavuğun başına gelenler, "pişmiş tavuğun" başına gelmedi 
</HEADLINE>
<TEXT>

     ABD'nin San Fransisco kentinde, Amelia adlı tavuğun başına gelenler pişmiş tavuğun başına gelmedi. 
     Bir hayvan düşmanı tarafından içi helyum gazı dolu 100 balona bağlanan Amelia kaderine terk edilerek havaya bırakıldı. Ancak talihsiz tavuk fazla yükselmeden balonlarla birlikte yüksek gerilim hattına takıldı. 
     Burada uzun süre aç susuz asılı kalan hayvanı görenlerin polise haber vermesi üzerine, bir kurtarma operasyonu düzenlendi. Bir keskin nişancının balonları teker teker patlatmasından sonra son birkaç balona bağlı olarak yavaşça yere inen Amelia, bir hayvan barınağında bakıma alındı. 
     Bu arada, polis, bir TV reklamından esinlendiği anlaşılan hayvan düşmanının kimliğini belirlemeye çalışıyor. 
     Söz konusu reklam, yetkililerin girişimiyle yayından kaldırılmıştı. 
     
</TEXT>
</DOC>
