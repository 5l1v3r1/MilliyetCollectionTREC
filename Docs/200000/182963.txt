<DOC>
<DOCNO> 182963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sonspo23.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi maç neden gündüze alındı İşte cevabı... 
</HEADLINE>
<TEXT>

     Galatasaray ile Fenerbahçe arasında hafta sonunda yapılacak derbi maç öncesinde emniyet önlemleri gündemin ilk sırasına oturdu. 
     Gençlik ve Spor Genel Müdürü Mehmet Atalay ise Futbol Federasyonu Başkanı Haluk Ulusoy'a maçın gündüz oynanmasını söylediğini, Ulusoy'un da İl Spor Güvenlik Kurulu'nda alınacak karara uyacaklarını kaydettiğini belirtti. 
     Atalay, dün Atatürk Olimpiyat Stadı'nda incelemelerde bulunduğunu ifade ederek, ''Stadın ışıklarıyla ilgili problem var. Eğer kesinti olursa 8 dakika beklemek gerekiyor. Dün akşam Beşiktaş-Lazio maçında Sayın Ulusoy ve Sayın Vali Güler ile bu konuyu konuştum ve maçın gündüz oynanmasını teklif ettim. Ulusoy da alacağımız karara uyacaklarını söyledi ve maç gündüze alındı'' dedi. 
     Atatürk Olimpiyat Stadı'nda gerçekleştirilen İl Spor Güvenlik Kurulu toplantısının ardından basın mensupları, İstanbul Emniyet Müdürü Celalettin Cerrah'a, özellikle karşılaşmayı iki taraftarın arasında polislerin içinde izleyecek öğrencilerin güvenliğiyle ilgili sorular sordu. 
     
     ÇOCUKLAR KALKAN DEĞİL 
     Celalettin Cerrah, yaklaşık 100 kadar başarılı öğrencinin polislerin arasında oturacağını vurgulayarak, ''Çocukları asla tampon olarak düşünmedik. Büyüklerine her 2 tarafın yan yana maç izleyebileceklerini gösterecekler'' dedi. 
     Cerrah, bir gazetecinin, ''Siz de onların arasında oturur musunuz'' şeklindeki sorusu üzerine, ''Onların arasına oturup, maçı orada izlerim'' diye konuştu. 
     
     ÖZAYDINLI VE OLCAY'IN GÖRÜŞLERİ 
     Fenerbahçe Kulübü Asbaşkanı Murat Özaydınlı, taraftarların eski günlerdeki gibi yan yana, olay olmadan maç izleyeceklerini, medyanın ortamı germemesi gerektiğini söyledi. 
     Özaydınlı, karşılaşmada olay çıkması için bir neden bulunmadığını belirterek, ''Seyircimiz büyük bir olgunlukla gelip, maçı izler. Taraftarlarımız herhangi bir provokasyona gelmeden son dakikaya kadar takımlarını desteklesinler. Maç sonunda galip geleceğimize inanıyorum'' dedi. 
     Galatasaray Kulübü Yönetim Kurulu Üyesi Özkan Olcay ise ev sahibi olarak konuklarını iyi ağırlayacaklarını kaydederek, ''Fenerbahçeli kardeşlerimizi en iyi şekilde ağırlayacağız. Kendi içimizde kavga ederek hiçbir yere varamayız. Avrupa'da başarılı olmak için uğraşmalıyız. Büyük ve modern bir statta güzel oyun, centilmence mücadele olmasını diliyoruz'' diye konuştu. 
     
</TEXT>
</DOC>
