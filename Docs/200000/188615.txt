<DOC>
<DOCNO> 188615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sontur01.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den ilginç açıklamalar Saddam'ın teklifini reddettik 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, eski Irak Lideri Saddam Hüseyin'in, Türkiye'ye, savaş öncesinde, Irak'taki Kürt gruplara karşı birlikte mücadele etme önerisinde bulunduğunu ancak Türkiye'nin bunu reddettiğini söyledi. 
     Gül, İslam Konferansı Örgütü'nün İKÖ 10. Dönem toplantılarının yapıldığı Malezya'da, üye ülkeler dışişleri bakanlarının 2. gün toplantılarına katılmadan önce gazetecilerin sorularını yanıtladı. 
     Türkiye'nin Irak'a asker gönderme kararı almasına Irak'taki Kürt grupların karşı çıktığının hatırlatılması üzerine Gül, Kürt grupların haksızlık yaptığını söyledi. Saddam Hüseyin'in, savaş öncesinde 15 yıl boyunca Türkiye'ye, ''Gelin Kürtleri birlikte yok edelim'' teklifinde bulunduğunu ileri süren Gül, Türkiye'nin bu teklifi reddettiğini, aksine Kürtleri koruduğunu kaydetti. 
     Bakan Gül, Irak'taki işgalin bir an önce bitmesi için İKÖ'nün de rol almasını istediklerini belirtti. 
     Gül, temasları çerçevesinde bugün Malezya, Tunus ve Pakistan dışişleri bakanları ile biraraya gelecek. 
     
</TEXT>
</DOC>
