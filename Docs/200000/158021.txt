<DOC>
<DOCNO> 158021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/soneko16.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolardaki düşüş, gayrimenkul taleplerini artırdı... 
</HEADLINE>
<TEXT>

     Doların giderek düşmesi, gayri menkule olan talepleri artırdığı bildirildi. 
     İzmir Emlak Müşavirleri Odası Başkanı Mesut Güleroğlu, 2000 yılından bu yana hareketsiz bir dönem yaşayan emlak piyasasının canlanmaya başladığını söyledi. 
     Tasarruflarını dövize yönlendiren vatandaşların, doların düşmesi üzerine gayri menkule döndüğünü kaydeden Güleroğlu, şu bilgiyi verdi 
     ''Doların gerilemesi nedeniyle gayri menkulde başlayan hareketlilik, birkaç ay sonra daha da artacak. Çünkü tasarruflarını dolar olarak değerlendirenler, şu anda zarar etmiş durumda. Önümüzdeki aylarda dolar ve euro yükselirse bu vatandaşlarımız, zararlarını kapatmış olacak. Sonra da, 3 yıldan bu yana fiyat artışının çok az yaşandığı gayri menkule yönelecek. Bu da, emlak piyasasındaki hareketliliği artıracak.'' 
     
     ''ÇÜRÜK ZEMİNLERDEN KAÇIŞ VAR'' 
     İzmir'in ''1. derece deprem bölgesinde'' olduğunu hatırlatan Güleroğlu, Urla ve Seferihisar ilçelerinde meydana gelen depremler nedeniyle zemini sağlam olmayan bölgelerden daha güvenilir ilçe ve semtlere doğru bir kaçışın yaşandığını söyledi. 
     Deprem endişesiyle Yeşilyurt Semti ile Bornova, Buca ve Çiğli ilçelerindeki sağlam zeminli bölgelere doğru bir kaçışın olduğunu dile getiren Güleroğlu, bu bölgelerde emlak fiyatları ile kiraların yüzde 10-15 oranında arttığını bildirdi. 
     İzmir Emlak Müşavirleri Derneği Başkanı Yılmaz Özcan da, Türkiye'de eskiden beri gayri menkulun en istikrarlı tasarruf aracı olduğu konusunda bir kanı olduğunu belirterek, doların düşmesinin, eskiden olduğu gibi tasarrufların gayri menkule yönelmesini sağladığını söyledi. 
     Dolar ile yapılan satışlarda ödemelerin 2 veya 3 taksit şeklinde yapılabildiğini kaydeden Özcan, TL ile yapılan satışlarda ödemelerin peşin veya vade farkı hesaplanarak gerçekleştirildiğini belirtti. 
     
</TEXT>
</DOC>
