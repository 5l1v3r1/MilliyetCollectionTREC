<DOC>
<DOCNO> 173056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sontur11.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanlış iğne felç mi etti.. 
</HEADLINE>
<TEXT>

     Şanlıurfa'da bir kişi, devlet hastanesinde yapılan iğne nedeniyle felç olduğunu öne sürerek, Cumhuriyet Başsavcılığı'na suç duyurusunda bulundu. 
     Koltuk değneği ve ağabeyinin yardımı ile adliyeye gelen Mahmut Felhan, Cumhuriyet Başsavcılığı'na verdiği dilekçesinde, yaklaşık 1 ay önce belindeki ağrı nedeniyle devlet hastanesine gittiğini ve fizik tedavi bölümüne yatırıldığını belirtti. 
     Dilekçesinde, tedavi sırasında ismini bilmediği bir hemşirenin doktorun talimatıyla kendisine iğne yaptığını, bu iğne sonrasında sağ ayağında bir uyuşukluk meydana geldiğini ifade eden Felhan, şöyle devam etti 
     ''Yürüyememeye başladım. Bu durumun giderilmesi için doktorum Remziye A, başka doktorlara sevk etti. Ama sonuç değişmedi. Daha sonra Ankara Numune Hastanesi'ndeki doktorlar, damarın tamamen felç olduğunu, buna yapılan iğnenin neden olduğunu söylediler.'' Felhan, olayın sorumlusu olduğunu iddia ettiği hemşire ile doktorun hakkında soruşturma yapılarak kamu davası açılmasını istedi. 
     Mahmut Felhan, adliye çıkışında yaptığı açıklamada, seyyar satıcılık yaptığını belirterek, ''Şu anda bana ve aileme ağabeyim bakıyor. Ama onun da 7 çocuğu var. Bu ne zamana kadar böyle devam eder ki, bu gidişle çocuklarımı bu sezon okula gönderemeyeceğim. Yetkililerden mağduriyetimin giderilmesini talep ediyorum'' dedi. 
     Şanlıurfa Devlet Hastanesi yetkilileri ise yargıya intikal ettirilen bir konu hakkında konuşmak istemediklerini ve gerçeğin yargı yoluyla ortaya çıkacağına inandıklarını kaydettiler. 
     
</TEXT>
</DOC>
