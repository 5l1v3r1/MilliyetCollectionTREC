<DOC>
<DOCNO> 178278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sontur14.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gecekondu kadını gelecekten umutsuz 
</HEADLINE>
<TEXT>

     Gecekondu bölgelerinde oturan bir grup kadınla yapılan araştırma, geleceğe umutla bakmadıklarını ortaya koydu. 
     Hacettepe Üniversitesi Sosyal Hizmetler Yüksekokulu öğretim üyesi Doç. Dr. Veli Duyan ve araştırma görevlisi Elif Gökçearslan danışmanlığında 4 öğrenci, Mamak'taki Natoyolu Toplum Merkezi'nden hizmet alan 63 kadınla bir araştırma yaptı. 
     Buraya gelen ve gecekonduda oturan kadınların sosyo-demografik özellikleri ve beklentilerinin belirlendiği araştırmaya göre, katılımcılar sosyal faaliyetten uzak yaşıyor. Kadınların boş zaman faaliyetleri misafirliğe gitme ve televizyon izleme gibi etkinliklerle sınırlı kalıyor. 
     Kadınların beklentilerine ilişkin sonuçlar incelendiğinde ise geleceğe umutla bakmadıkları ve gelecekle ilgili belirsizlikler yaşadıkları tespit edildi. 
     Araştırma sonuçlarını değerlendiren Doç. Dr. Veli Duyan, gecekondu bölgelerinde bu tür toplum merkezlerinin yaygınlaştırılmasının, hizmetlerin nicelik ve nitelik yönünden artırılmasının, buralarda yaşayanların kısa sürede kentle bütünleşmesi açısından yararlı olacağını söyledi. 
     Doç. Dr. Duyan, ''Kalkınma planlarında ve yerel yönetimlerin hazırladığı programlarda, gecekondu bölgelerine öncelikli sırada yer verilmesi gerekmektedir. Böylece kent imkanları gecekondu bölgelerine de taşınmalı ve altyapı sorunları çözülmelidir'' diye konuştu. 
     
</TEXT>
</DOC>
