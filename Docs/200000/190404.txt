<DOC>
<DOCNO> 190404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sondun44.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Albright Bush "porselen dükkanındaki fil " 
</HEADLINE>
<TEXT>

     Eski ABD Dışişleri Bakanı Madeleine Albright, dış politikada başarısız olduğunu iddia ettiği George Bush başkanlığındaki Amerikan yönetimini ''porselen dükkanındaki fil''e benzetti. 
     Avusturya radyosuna ORF demeç veren Albright, Irak konusunda Washington yönetimine, ''güvenlik konularında hassas ve kararlı olması'' ve ''BM'ye daha güçlü bir rol verilmesi'' önerilerinde bulundu. 
     Irak'ta ortamın çok tehlikeli olduğunu ve büyük bir kaos yaşandığını belirten Albright, Almanya ve Fransa'ya da ABD ile ortaklaşa, kararlı ve hızlı adımlar atmalarını önerdi. 
     Irak konusuna bugüne kadar eleştirel yaklaşan Almanya ve Fransa'nın bundan böyle en azından insani konularda daha güçlü bir çaba harcayacaklarını umduğunu kaydeden Albright, ''BM Güvenlik Konseyi'nin oybirliğiyle aldığı son kararın bu umudunu güçlendirdiğini'' söyledi. 
     ABD-Avrupa ilişkilerine ilişkin bir soruya ise Albright, ''Avrupa'nın ABD'yi rakip olarak görmesi her iki taraf için de gereksiz ve yararsızdır. Çünkü, Avrupa ABD'ye karşı bir güç olma yeteneklerine sahip değildir. ABD çok güçlüdür'' yanıtını verdi. 
     Bill Clinton yönetiminde Dışişleri Bakanlığı yapan 66 yaşındaki Madeleine Albright, bu akşam, yaşamını kaleme aldığı ve ''Madame Secretary'' adlı kitabının Viyana'daki tanıtımına katılacak. 
     
</TEXT>
</DOC>
