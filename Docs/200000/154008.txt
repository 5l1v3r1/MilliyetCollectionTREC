<DOC>
<DOCNO> 154008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/soneko27.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Bingöl'deki olayları takip ediyoruz, ihtiyaçlar karşılanacak 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Bingöl'de yaşanan olayları değerlendirirken, ''konu takibimizdedir. Bütün ihtiyaçlar karşılanacaktır'' dedi. 
     Şener, Başbakanlık merkez binada saat 11.00'de başlayan ve yaklaşık 1.5 saat süren Ekonomik Sosyal Konsey Başkanlık Divanı toplantısının ardından açıklamalarda bulundu. 
     Şener, Bingöl'de Valilik önünde meydana gelen olaylara ilişkin soru üzerine, konunun takiplerinde olduğunu ve bütün ihtiyaçların karşılanacağını belirtti. Şener, Başkanlık Divanı gündemi dışındaki sorulara yanıt vermek istemediğini de sözlerine ekledi. 
     Toplantının ardından basın mensuplarının sorularını yanıtlayan TOBB Başkanı Rifat Hisarcıklıoğlu ise dün bölgede bulunduğunu hatırlatarak, dün herşeyin çok sakin olduğunu, bugün neden böyle bir olay çıktığına anlam veremediğini söyledi. Hisarcıklıoğlu, ''Orayı görmeyince, burada oturarak, orayı hissetmek mümkün değil'' diye konuştu. 
     Oradaki insanların psikolojisini anlamak gerektiğini vurgulayan Hisarcıklıoğlu, paniğin doğal olduğunu, gerek askeri kurumların, gerek sivil kuruluşların çok hazırlıklı olduklarını, buradaki çalışmaların Adapazarı depremiyle mukayese bile edilemeyeceğini ifade etti. 
     Türk-İş Genel Başkanı Salih Kılıç da, söz konusu olayla ilgili, ''Çadır olayı talihsiz bir konudur. Pazartesi toplanıp, bölgeye 50-100 milyar lira yardım yapmayı kararlaştıracağız'' açıklamasında bulundu. 
     Türkiye Ziraat Odaları Birliği Başkanı Rıfak Akyüz de, olayları doğal karşılamak gerektiğini, ancak güvenlik güçlerinin de bunları önlemesinin aynı şekilde doğal olduğunu belirtti. 
     




</TEXT>
</DOC>
