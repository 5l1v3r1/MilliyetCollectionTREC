<DOC>
<DOCNO> 155097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/soneko26.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Güler BTC'de sorunlar çözüldü... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Azerbaycan petrollerinin batılı pazarlara ulaştırılmasını öngören Bakü-Tiflis-Ceyhan BTC projesinde son bir yılda ortaya çıkan vergilendirme ve atamalarla ilgili sorunların çözüldüğünü bildirdi. 
     Bakan Güler, BTC Direktörü Michael Townshend ile Enerji ve Tabii Kaynaklar Bakanlığı'nda ortak basın toplantısı düzenleyerek, projenin son durumu hakkında bilgi verdi. 
     Güler, projenin zamanında bitirileceğini belirterek, Proje Direktörlüğü'ne Doğan Şirikçi'nin getirildiğini söyledi. 
     
     BTC PROJESİ 

     Azerbaycan'ın Azeri-Çıralı-Güneşli petrol sahaları ile Hazar Havzası'nda üretilecek petrolü, Gürcistan üzerinden Türkiye'nin Akdeniz kıyısında yer alan Ceyhan'a taşıyacak 1,760 kilometre uzunluğundaki, yıllık 50 milyon ton ham petrol taşıma kapasitesine sahip ana ihraç boru hattının, 2005 yılı ilk aylarında işletmeye alınması bekleniyor. 
     Projeye dönük hükümetlerarası anlaşma, 18 Kasım 1999 tarihinde İstanbul'da imzalanmıştı. 
     Anlaşmaların 2000 yılının Mayıs ve Haziran aylarında Azerbaycan, Gürcistan parlamentoları ve TBMM'de onaylanmasını müteakip, 15 Kasım 2000'de temel mühendislik çalışmaları başlamıştı. 
     Bu aşamanın 15 Mayıs 2001'de tamamlanmasının ardından 19 Haziran'da detay mühendislik çalışmaları başladı ve 28 Ağustos 2002'de tamamlandı. 
     En büyük sermaye yatırımlarının başında gelen projenin Türkiye kesimi için, 1.4 milyar dolar harcanacak. 
     Gelinen noktada, Bakü-Tiflis-Ceyhan BTC ana ihraç petrol boru hattı projesinin hayata geçirilmesi sürecinde Azerbaycan, Gürcistan ve Türkiye'de inşaat sürecinin önümüzdeki günlerde eşzamanlı olarak başlatılması bekleniyor. 
     Boru hattının geçeceği güzergahların netleşmesiyle birlikte, inşaat işlerine başlanacak. 
     Projenin 2004'ün sonunda hazır hale getirilmesi için, ilk aşamada öngörülen 2.95 milyar dolarlık bütçe ve çalışma takvimi çerçevesinde çalışmalar sürdürülürken, Azeri yatağından 2005'in başında alınması planlanan ilk petrol, BTC hattıyla ihraç edilecek. 
     
</TEXT>
</DOC>
