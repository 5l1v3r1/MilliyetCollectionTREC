<DOC>
<DOCNO> 151908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sontur02.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağar "DYP, TBMM'yi kimseye terk etmeyecek" 
</HEADLINE>
<TEXT>

     DYP Genel Başkanı Mehmet Ağar, 23 Nisan resepsiyonunun, iktidar partisinin genel merkezinde değil, milletin meclisinde verileceğini belirterek, ''DYP, demokrasinin mabedi olan TBMM'yi kimseye terk etmeyecektir'' dedi. 
     İstanbul'da bulunan DYP Genel Başkanı Ağar, ''23 Nisan resepsiyonu tartışmalarıyla'' ilgili A.A muhabirinin sorularını yanıtladı. Ağar, ''Varolduğu günden bu yana laik ve demokratik Cumhuriyet'in değerlerini ve millet iradesini müdafaa etmek uğrunda büyük mücadele vermiş DYP'nin genel başkanı olarak tabiidir ki, ulusal egemenliğin varlığının ve üstünlüğünün kutlandığı Meclis'teki 23 Nisan resepsiyonuna katılacağım'' diye konuştu. 
     23 Nisan Ulusal Egemenlik ve Çocuk Bayramı dolayısıyla verilen resepsiyonun, ''iktidar partisi genel merkezinde değil, milletin meclisinde verileceğini'' kaydeden Ağar, şunları söyledi 
     ''Dolayısıyla davet, milletin davetidir. Demokratik Cumhuriyet'in erdemine ve milletimizin ulvi değerlerine birlikte sahip çıkan DYP, demokrasinin mabedi olan TBMM'yi kimseye terk etmeyecektir.'' Ağar, bugün sabah saatlerinde toplanacak DYP Başkanlık Divanı öncesinde konuya ilişkin geniş açıklamalarda bulunacağını da kaydetti. 
     





</TEXT>
</DOC>
