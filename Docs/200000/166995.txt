<DOC>
<DOCNO> 166995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/spor/spo00.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Barça'nın imajı RÜŞTÜ 
</HEADLINE>
<TEXT>

İspanyol kulübü, yeni kalecisini, Real Madridli Beckham'ın rakibi yapacak. Hedef bebek yüzlü Beckham'a karşı kartal bakışlı Rüştü 
     MEHMET ÇİFTÇİ 

     Anlaşmalar tamam 
     BARCELONA, yeni kalecisi Rüştü'yü, Real Madrid'li Beckham'ın "imaj rakibi" yapacak. İspanyol kulübü bu çerçevede, sadece Rüştü'yle ilgilenecek bir imaj şirketi ile özel anlaşma yaparken, her türlü pazarlama hakkını da bu şirkete verdi. Milli kalecimizin her maça uzun saçları ve göz altındaki siyah boyasıyla çıkmasını isteyen Barcelona, ayrıca üç giyim firmasıyla sözleşme imzaladı. Rüştü bu firmaların giysilerinden başkasını kullanamayacak. Ayrıca Almanya ve Fransa'dan da, Rüştü'nın kaleci kazağı için teklif geldiği bildirildi. 
     
     Yeni idol olacak 
     KATALAN ekibinin ilk hedefinin, bebek yüzlü Beckham'a karşı, kartal bakışlı Rüştü imajını yaratmak olduğu ifade edildi. Avrupa'ya pazarlanması düşünülen "Rüştü imajının", Barcelona gençliğinin yeni idolü olması için yoğun reklam kampanyasına girişileceği belirtildi. Real Madrid taraftarlarıyla dün tanışan Beckham, Dünya'da bir imaj sembolü olarak gösteriliyor. Kuaförü Aiden Phelan'a her traş için 3 bin sterlin 7 milyar lira ödeyen İngiliz futbolcu, seyahatlerinde imaj danışmanlarını da yanından ayırmıyor ve reklamlardan büyük para kazanıyor. 
     
Leydiler de göreve      RÜŞTÜ'NIN eşi Işıl ile Beckham'ın eşi Victoria da, imaj savaşında önemli rol oynayacaklar. Victoria'yı adım adım takip eden imaj danışmanları, Işıl için de program yapacaklar ve medyanın önünde boy göstermesini sağlayacaklar. 
     
     Rüştü 
     10 Mayıs 1973'te Antalya'da Dünya'ya geldi. 1.86 boyundaki kaleci, Orduspor ve Antalyaspor tecrübelerinin ardından 1994'te Fenerbahçe'ye transfer oldu. Milli formayı ilk kez 12 Ekim 1994'te giydi ve 68 kez milli oldu. Fenerbahçe ile iki kez lig şampiyonluğu tadan Rüştü, 2002'de Dünya üçüncüsü olan Milli Takım'ın kalesinde de devleşti. 
     
     Beckham kimdir 
     ADA'NIN "yaşayan efsanesi" 2 Mayıs 1975'te Leytonstone'da Dünya'ya geldi. Manchester United alt yapısında forma giyerken 16 yaşında Bobby Charlton tarafından keşfedildi. A takımda ilk kez 1995'te forma giyen Beckham, 8 yıl Manchester United'da oynadı. İngiltere Milli Takımı'nda 58 kez görev yapan Beckham'ın 10 golü bulunuyor. 
     

</TEXT>
</DOC>
