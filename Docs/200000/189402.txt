<DOC>
<DOCNO> 189402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/dunya/dun02.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerbela'da savaş 
</HEADLINE>
<TEXT>

   Şiilerin kutsal kentinde çıkan çatışmada 3 Amerikan askeri ve ikisi polis 9 Iraklı öldü 
      DIŞ HABERLER SERVİSİ 

   
   Irak'ın güneyindeki Kerbela kentinde, önceki gece devriye görevi yapan Amerikalı askerlerle Irak polisinin, Şii militanlarla girdiği çatışmada, 3 Amerikan askeri ve ikisi polis 9 Iraklı hayatını kaybetti. 
   Reuters haber ajansı, ABD askerleriyle Irak polisine, roketatarlı saldırı düzenlendiğini ve ateş açıldığını duyurdu. Görgü tanıkları ise, yerel Şii lider Mahmud El Hassani'ye bağlı silahlı bir grupla karşı karşıya gelen Amerikan askerlerinin, ateş açması üzerine çatışma çıktığını anlattı. Görgü tanıklarına göre, ABD askerleri, sokağa çıkma yasağını ihlal eden silahlı Iraklılara, "İçeri girin" uyarısı yaptı, talep reddedilince çatışma çıktı. Saldırıda 3 ABD askeriyle 2 Iraklı polis öldü, 4 Amerikan askeriyle 5 Iraklı polis de yaralandı. ABD askerlerinin çatıştıkları gruptaki 7 Iraklının da öldüğü bildirildi. Irak'ın başkenti Bağdat'ta da dün düzenlenen bombalı saldırıda, bir Amerikan askeri hayatını kaybetti, ikisi de yaralandı. Böylece 1 Mayıs'ta ABD Başkanı George W. Bush'un, 'savaş bitti' ilanından bu yana ölen Amerikalı asker sayısı 101 oldu. 
   
   
</TEXT>
</DOC>
