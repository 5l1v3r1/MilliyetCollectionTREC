<DOC>
<DOCNO> 196393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sonspo22.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Aytaç Durak'tan Adana Demirspor'a 100 milyar 
</HEADLINE>
<TEXT>

     İkinci Futbol Ligi A Kategorisi'nde ekonomik sıkıntı yaşayan Adana Demirspor'a, Büyükşehir Belediye Başkanı Aytaç Durak'ın 100 milyar lira katkıda bulunduğu bildirildi. 
     Adana Demirspor Kulübü Başkanı Mustafa Tuncel, yaptığı yazılı açıklamada, Aytaç Durak'ın 7 yıldır kulübü sırtladığını belirterek, ''Yasal olarak belediyeden para aktarmak mümkün değil. Buna rağmen Başkan Durak, her türlü fedakarlığı göstererek bizlere destek oluyor'' dedi. 
     Diğer belediyelerin ve sivil toplum örgütlerinin de Demirspor'a sahip çıkmaları gerektiğini belirten Tuncel, şunları kaydetti 
     ''Başkan Durak, zor durumda olmasına rağmen bugün kulübe 100 milyar liralık destek sağladı. Seyhan Belediye Başkanı Yıldıray Arıkan'a ve Sanayi Odası Başkanı Ümit Özgümüş'e de giderek onlardan yardım isteyeceğim. Her iki başkan yasal engelleri gerekçe göstererek bizlere yardımcı olmuyorlar. Başkan Aytaç Durak nasıl yardımcı oluyorsa, onlardan da aynı duyarlılığı bekliyoruz. Tarihi kulübe sivil toplum örgütlerinin de katkılarını bekliyoruz.'' Başkan Tuncel, hafta sonu lider Vestel Manisaspor ile karşılaşacaklarını belirterek, ''Eksik oyuncularımıza rağmen bu maçı kazanmamız sürpriz olmaz'' diye konuştu. 
     
</TEXT>
</DOC>
