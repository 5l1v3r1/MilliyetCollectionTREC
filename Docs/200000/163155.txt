<DOC>
<DOCNO> 163155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sondun01.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzlerce kişinin internetten bilet aldığı havayolu şirketi yokmuş 
</HEADLINE>
<TEXT>

     ABD'de, yüzlerce kişinin bilet satın aldığı, internet üzerinden satış yapan bir havayolu şirketinin aslında var olmadığı ortaya çıktı. 
     Ülkenin kuzeydoğusundaki Massachusetts Eyaleti yetkilileri, bu dolandırıcılık eyleminden, 18 yaşındaki öğrenci Luke Thompson'ı sorumlu tutuyor. 
     Massachussets Adalet Bakanı Tom Reilly, ucuza uçak bileti satan Mainline Airways şirketinin sitesini Thompson'ın açtığının sanıldığını söyledi. 
     Siteden yüzlerce kişinin bilet satın aldığını belirten Reilly, Babson Lisesi'nde okuyan öğrencinin eyaletten ayrılmasının yasaklandığını kaydetti. Reilly'ye göre, Thompson'ın banka hesaplarını kullanması da yasaklandı. 
     Reilly, ''İnternet sitesi çok ciddi görünüyordu, ama sitenin, uçakları, gişesi ya da mürettebatı olmayan bir şirkete ait olduğu anlaşıldı'' dedi. 
     
</TEXT>
</DOC>
