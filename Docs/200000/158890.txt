<DOC>
<DOCNO> 158890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sontur15.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Bu ülkede kimsenin gerilime zemin hazırlamaya hakkı yoktur 
</HEADLINE>
<TEXT>

     Başbakan Recep Tayyip Erdoğan, '' Sağır duymaz uydurur kabilinden fitne fücur doğurabilecek virüsleri ortaya koymak, bu ülkeye ihanettir' dedi. 
     Erdoğan, partisinin Alaplı 1. Olağan Kongresi'ne katılarak bir konuşma yaptı. 
     AK Parti'nin, 3 Kasım seçimlerine girildiğinde yarı kurumsallaştığını belde, ilçe ve il kongreleri tamamlanıp 1. Olağan Büyük Kongre yapıldıktan sonra tam kurumsallaşacağını anlatan Erdoğan, AK Parti'nin Türk siyasi yaşamında bir ''milat'' olduğunu söyledi. 
     AK Parti'nin, dünya siyasetindeki farklı birkaç oluşumdan bir tanesi olarak yerini alacağını kaydeden Erdoğan, partililerden, yaklaşan yerel seçimler için durmadan çalışmalarını istedi. 
     Konuşmasında son günlerdeki gazete manşetlerini eleştiren Başbakan Erdoğan, ekonominin düzlüğe çıktığını ve bir bahar havası yaşandığını ifade ederek, ''Önümüzde uzun bir yaz mevsimi var. Eurovisionda da dünya birincisi olmak suretiyle bunu farklı bir noktaya taşıdık. Bu yaz ekonomide, sosyal yaşamda bir farklılık getireceğiz'' dedi. 
     Bu ortamı hazmedemeyenler bulunduğunu kaydeden Erdoğan, şöyle konuştu 
     ''Hazmedemeyenler, acaba ne yapalım da ülkede bir gerilim havası yaratalım arzusunda olanlar var. Bundan hiçbir şey kazanamazsınız. Ülkeye sadece kaybettirirsiniz. Sağır duymaz uydurur kabilinden fitne fücur doğurabilecek virüsler ortaya koymak, bu ülkeye ihanettir. Ordumuz ile hükümetimiz arasında bu ahenkli çalışmayı bozmaya gayret edenler, çok ciddi yanlışlıklar içindedirler. Bu, yanlış bir adımdır. Bu ülkede çatışmaya, gerilime kimsenin zemin hazırlamaya hakkı yoktur. Şu anda ekonomik parametreler ortada, faizler nerelerdeydi nerelere indi. Bu ülkede, bir gecede yüzde 7000 faizlerin ödendiği günleri unutmayın. Sizlere değil, bunu yazanlara sesleniyorum.'' Irak savaşına rağmen ekonominin kötüye gitmediğini anlatan Erdoğan, '' Battık, bittik, yok olduk diyorlardı. Ne oldu Herhangi bir şey oldu mu Biz ayaklarımızın üzerindeyiz'' dedi. 
     Hükümetten bir yıl içinde bir şey beklenmemesi gerektiğini halka ifade ettiklerini, 3. yılın sonunda ceplerin hareketlendiğinin görüleceğini söylediklerini anlatan Erdoğan, hükümetin kurulmasının üzerinden 6 ay geçmesine rağmen, yaptıkları icraata tahammül edemeyenlerin bulunduğunu söyledi. 
     
     BAĞ-KUR VE SSK 

     Bağ-Kur ve SSK'nın yeniden yapılandırılacağını ifade eden Başbakan Erdoğan, SSK'lı hastaların devlet hastanelerinden hizmet alabilecekleri müjdesini verdi. 
     Bunun ilk uygulamasının SSK'lı hastaların Sağlık Bakanlığı'na bağlı hastanelerden yararlanması ile başlayacağını anlatan Erdoğan, hükümete gelmeleri ile birlikte bereketin de gelmeye başladığını ve barajların taştığını kaydetti. 
     Erdoğan, ''Birileri geldiği zaman kurutur. Biz kurutmaya değil, bereketlendirmeye geldik. Yapılacak daha çok şey var, bizi izlemeye devam edin'' dedi. 
     Başbakan Erdoğan'a, konuşmasının ardından plaket verildi. 

     
</TEXT>
</DOC>
