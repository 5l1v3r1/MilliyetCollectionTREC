<DOC>
<DOCNO> 157280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sondun23.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Cannes'da 'Uzak' rüzgarı... 
</HEADLINE>
<TEXT>

     Türk yönetmen Nuri Bilge Ceylan'ın çektiği ''Uzak'' filmi, bu akşam Cannes Film Festivali'nin resmi yarışma bölümünde gösterime sunulacak. 
     Bir fotoğrafçının İstanbul'daki yaşantısını konu alan film, festivalde bu sabah yazılı ve görsel basın mensuplarıyla sinema eleştirmenleri için gösterildi. 
     Ceylan'ın daha önce çektiği ''Koza'' adlı kısa metrajlı film 1995 yılında, ''Mayıs Sıkıntısı'' filmiyse geçen yıl Cannes Film Festivali'nde yarışma dışı gösterilmişti. 
     Ceylan, bugün Festival Merkezi'nde bir basın toplantısı düzenledi ve filmiyle ilgili gazetecileri bilgilendirdi. 
     Basın toplantısına, Nuri Bilge Ceylan'ın eşi Ebru Ceylan ve sanatçılar Feridun Koç ve Nazan Kırılmış da katıldı. 
     Nuri Bilge Ceylan, filmin şehir hayatının bir ürünü olduğunu belirterek, İstanbul'un kendi ruhunda yarattığı fırtınaları yansıttığını ifade etti. 
     Yılmaz Güney ve Şerif Gören'in birlikte çektiği ''Yol'' filmi, 1983 yılında Cannes Film Festivali'nde Altın Palmiye Ödülü almıştı. 
     Nuri Ceylan'ın filmiyle birlikte, İtalyan yönetmen Pupi Avati'nin çektiği ''Il Cuoro altrove'' adlı film de yarışma bölümünde gösterilecek. Festivalde toplam 15 film yarışıyor. 
     Bu yıl 56. kez düzenlenen Cannes Film Festivali, ''Fanfan La Tulipe'' adlı filmin gösterimiyle 14 Mayıs Çarşamba günü başladı. Festival, ''Modern Times'' adlı filmin gösterimi ve ödül töreniyle sona erecek. 
     Festivalde uzun metrajlı filmlerin jüri başkanlığını Fransız yönetmen Aishwarya Rai yaparken, kısa metrajlı filmlerin jüri başkanlığını yönetmen Emir Kusturica üstlenecek. 
     Cannes Film Festivali'ni, geçen yıl Roman Polansky'nin ''Piyano'' filmi kazanmıştı. 
     
     FESTİVALDE TÜRKİYE TANITIMI 

     Türkiye'nin Paris Turizm ve Tanıtma Müşavirliği, tanıtım faaliyetlerini Cannes Film Festivali'nde da sürdürüyor. 
     Türkiye'nin tarihi ve turistik bölgelerini tanıtan 30 saniyelik bir film, Cannes Film Festivali boyunca Festival Sarayı'nın yakınındaki 3 dev ekranda sürekli gösteriliyor. 
     
</TEXT>
</DOC>
