<DOC>
<DOCNO> 152554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sondun15.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Yunan basınına konuştu "Suriye ve İran ile işbirliği yapacağız" 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, Türkiye'nin, Körfez'de istikrar için İran ve Suriye ile işbirliği yapacağını söyledi. 
     Gül, Yunanistan'da yayımlanan Eleftherotypia gazetesinin sorularını yanıtladı. 
     Bir soru üzerine, ABD ile Suriye ve İran arasında çatışma olması ihtimalini değerlendiren Gül, ''Türkiye'nin Irak sorununun başka boyutları olmasını istemediğini'' belirtti. 
     Gül, ''Suriye ile İran komşumuz. Sağlam ilişkileri sürdürmek ve iyi komşuluk ilişkileriyle işbirliğini geliştirmek, onların ve bizim çıkarımıza. Komşu ülkelerle iyi ilişkiler, bölgede barışı ve istikrarı sürdürmek için yeni perspektifler oluşturur'' ifadesini kullandı. 
     Abdullah Gül, bölge ülkelerinin, Irak'ın yeniden yapılanmasına katkıda bulunmak için ellerinden geleni yapması gerektiğini kaydetti. 
     





</TEXT>
</DOC>
