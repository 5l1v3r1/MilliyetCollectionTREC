<DOC>
<DOCNO> 157148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sontur15.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevinde futbol... İBDA C'ciler, Karagümrük çetesini yendi 
</HEADLINE>
<TEXT>

     Bolu F Tipi Cezaevi'nde, hükümlüler arasında Bahar Şenliği Spor Turnuvası düzenlendi. Turnuvada, Hafakanspor, Karagümrük Gençlikspor'u 6-5 yendi. 
     Bolu Cumhuriyet Başsavcısı Ünal Karabeyoğlu, Bolu F Tipi Cezaevi'nde kalan organize suç örgütüne mensup mahkumlar ile terör suçlusu mahkumlar arasında ilk kez düzenlenen futbol turnuvasının, oldukça çekişmeli geçtiğini söyledi. Karabeyoğlu, ''İlk maçta İBDA-C terör örgütüne mensup mahkumların oluşturduğu Hafakanspor ile Karagümrük Çetesi'ne mensup mahkumların oluşturduğu Karagümrük Gençlikspor takımları karşılaştı. Oldukça çekişmeli geçen maçta, Hafakanspor, Karagümrük Gençlikspor'u 6-5 yendi'' dedi. 
     
     ''MAHKUMLARIN REHABİLİTASYONU'' 

     Cezaevi İnfaz Sistemi'ndeki köklü değişiklikler sonrasında Türkiye genelindeki F tipi cezaevlerinde eğitim ve spor faaliyetlerine ağırlık verilmeye başlandığını anlatan Karabeyoğlu, şunları söyledi 
     ''Bolu F Tipi Cezaevi'nde düzenlenen Bahar Turnuvası kapsamında, mahkumlar arasında voleybol, futbol, satranç ve masa tenisi yarışmaları düzenledik. Futbol turnuvasına 22, voleybola 14, satranca 22 ve masa tenisine 36 takım başvurdu. Mahkumların yoğun ilgisi bizi mutlu etti. Bu tür etkinlilerle, cezaevinde kalan mahkumların, zamanlarını spor ve kültürel etkinliklerle değerlendirmelerini istiyoruz.'' 
     
     MAHKUM TARAFTARLAR 

     Bolu F Tipi Cezaevi'nin avlusunda bulunan sahada futbol karşılaşmalarını tribünlerden izleyen mahkumların cezaevi arkadaşları da arkadaşlarına tezahüratlarla destek verdiler. 
     Oynanan ikinci maçta karşılaşan İBDA-C örgütüne mensup mahkumların takımı ile Şahinler Çetesi'ne mensup mahkumların maçında verilen molada, İBDA-C'li mahkumlar, objektiflere zafer işareti yaparak poz verdiler. 
     
</TEXT>
</DOC>
