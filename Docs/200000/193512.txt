<DOC>
<DOCNO> 193512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/soneko26.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzel Makina 12.1 trilyon lira net kar açıkladı... 
</HEADLINE>
<TEXT>

     Uzel Makina, yılın ilk 9 ayında 12.1 trilyon lira net dönem karı açıkladı. 
     Şirket, 3. çeyrek sonunda iç piyasada toplam 5 bin 678 adetlik traktör satışına ulaşarak, geçen yılın aynı dönemine göre satışlarını yüzde 170 artırdı. 
     Uzel Makina'nın 9 aylık faaliyet sonuçlarını değerlendirme toplantısında konuşan Uzel Makina Genel Müdürü İzzet Kalaycı, geçen yıl Ocak-Eylül dönemini 1.5 trilyon net dönem zararı ile kapatan şirketin, bu yılın aynı döneminde 12.1 trilyon lira net dönem karı elde ettiğini bildirdi. 
     Bu olumlu trendin yıl sonuna kadar devam edeceğini öngördüklerini belirten Kalaycı, ABD'de kendi segmentinde yüzde 12 traktör pazar payına sahip olan Uzel Makina'nın, 1999 yılından beri Kuzey Amerika'ya ihraç etmiş olduğu traktörleri yenilediğini ve bu modellerin 2004 yılında ABD pazarına sunulacağını kaydetti. 
     Şirketin Irak'taki pazar payının yüzde 90 civarında olduğunu, ancak bu yıl yaşanan olaylardan dolayı 1.200 adetlik traktör satışı kontratını gerçekleştiremediklerini anlatan Kalaycı, gelecek yıl Irak pazarında canlılık beklediklerini ve 4.000-4.500 civarında traktör ihracatı yapmayı hedeflediklerini söyledi. 
     Uzel Holding Yatırımcı İlişkileri Müdürü Ayhan Yalçıntaş da ilk yarı yılda yüzde 16.7 olan brüt kar marjının yüzde 18.2'ye yükseldiğini kaydetti. 
     
     TRAKTÖR İHRACATINDA ARTIŞ 
     Türkiye'den geçen yıl yapılan traktör ihracatının yüzde 85'inin Uzel Makina tarafından gerçekleştirildiğini belirten Yalçıntaş, 46 ülkeye ihracat yaptıklarını bildirdi. 
     Yalçıntaş, Massey Ferguson marka traktör üreten şirketin bu yılki pazar payının yüzde 45 olduğunu duyurdu. 
     Uzel Holding CEO'su Nüzhet Atabek ise bir soru üzerine, şirketin borçlarının yeniden yapılandırıldığını ve ilgili bankalarla gerekli çalışmaların yapıldığını belirterek, grup cirosunun 160 milyon dolar, grup borçlarının da 86 milyon dolar olduğunu açıkladı. 
     Basın toplantısının ardından ABD'ye ihraç edilecek yeni traktörlerin tanıtımı yapıldı. 
     
</TEXT>
</DOC>
