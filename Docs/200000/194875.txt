<DOC>
<DOCNO> 194875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sontur23.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'deki fidye cinayetinin soruşturmasında ilginç bulgular .. 
</HEADLINE>
<TEXT>

     İzmir'de, fidye için kaçırılan işadamı, Karaburun ilçesindeki yazlık evde boğularak öldürüldü. Buluşma yerine 96 milyar lira fidyeyi almak için gelen biri kadın 2 kişi yakalanırken, işadamını boğarak öldürdüğü belirtilen zanlı kaçtı. 
     Alınan bilgiye göre, Bornova ilçesi Işıkkent semtinde ayakkabı imalathanesi sahibi Hüseyin Kaçamaklı, iki gün önce kayboldu. Bugün imalathanesini arayarak sorumlu müdür ile görüşen Kaçamaklı, banka hesabındaki tüm parasının çekilerek Konak Doğumevi Hastanesi önüne götürülmesini istedi. Müdürün haber verdiği Hüseyin Kaçamaklı'nın oğlu Gökhan Kaçamaklı, durumu İzmir Cumhuriyet Başsavcılığı'na bildirdi. 
     Savcılığın talimatı üzerine Asayiş Şube Müdürlüğü ekipleri, Konak Doğumevi Hastanesi yakınında pusuya yattı. Gökhan Kaçamaklı'dan 96 milyar lirayı almak için buluşma noktasına gelen Ayşe U. 33 ile Yusuf B. 22 suçüstü yakalandı. 
     Gözaltına alınan zanlılardan Ayşe U, işadamı Kaçamaklı'yı fidye amacıyla Karaburun ilçesinin Mordoğan beldesindeki Gökpınar Tatil Sitesi'nde bir yazlığa kaçırdıklarını itiraf etti. Ayşe U, eski sevgilisi olduğunu iddia ettiği Kaçamaklı'nın yanında, suç ortakları Hüseyin Ç'nin 33 beklediğini bildirdi. 
     Bunun üzerine Mordoğan beldesindeki tatil sitesine giden Gasp Büro Amirliği ekipleri, işadamı Kaçamaklı'nın boğularak öldürüldüğünü ve cesedinin çuval içine konulduğunu belirledi. Aştırmada, zanlı Hüseyin Ç'nin 35 UY 3 plakalı taksi ile Mordoğan'dan İzmir'e hareket ettiği belirlendi. 
     Alarma geçen polis ekipleri, plakası verilen ticari taksiyi Mithatpaşa Caddesi'nde Vali Konağı yakınında durdurdu. Taksi şoförü, müşteri olarak binen kişiyi Güzelyalı semtinde indirdiğini bildirdi. 
     KATİL ESKİ TANIDIK ÇIKTI 
     İzmir'de işlenen fidye cinayetinin ardından kaçan zanlının, öldürdüğü işadamından 4 yıl önce de haraç istediği belirlendi. Fidyeyi alırken suçüstü yakalanan Ayşe U'nun kız kardeşi ise öldürülen işadamının oğlu ile nişanlı çıktı. 
     Alınan bilgiye göre, Karaburun'a bağlı Mordoğan Beldesi'nde bir villada öldürülen ''Goldline Ayakkabıları''nın sahibi Hüseyin Kaçamaklı'ın cenazesi, İzmir Adli Tıp Kurumu'na getirildi. 
     Otopsinin ardından oğlu Gökhan Kaçamaklı ve yakınları tarafından alınan cenaze, Mezarlıklar Müdürlüğü'ne götürüldü. Sürekli gözyaşı döken Gökhan Kaçamaklı, gazetecilere sadece ''Acım büyük'' demekle yetindi. 
     Fidye alırken suçüstü yakalanan Ayşe U'nun bilgisayar firması sahibi olduğu, işadamının fabrikasındaki bilgisayarların bakım ve onarımını uzun süredir üstlendiği tespit edildi. 
     Bu arada, Ayşe U'nun kız kardeşinin, öldürülen işadamının oğlu Gökhan Kaçamaklı ile 3 ay önce nişanlandığı öğrenildi. 
     Kaçamaklı, basın mensuplarının konuyla ilgili sorularını ''Nişanlımın cinayetle ilgisi yok'' diye yanıtladı. 
     
     4 YIL ÖNCE DE HARAÇ İSTEMİŞ 

     İşadamının eski ortağı, İzmirspor Kulübü Genel Kaptanı Emin Kök ise AA muhabirine, firari Hüseyin Ç'nin, Kaçamaklı'dan 4 yıl önce de haraç istediğini öne sürdü. 
     Kök, ''Telefon açıp para istedi, otomobilinin önünü keserek tehdit etti. Daha sonra konuşup işi tatlıya bağladık. Hüseyin Ç, Kaçamaklı'dan özür dileyince, konu polise intikal etmedi'' dedi. 
     Emin Kök, şöyle konuştu 
     ''Ayşe U, Pazar günü Hüseyin'i telefonla arayarak konuşmak istediğini söylemiş. Aldığımız bilgiye göre, Kültürpark'ta buluşmuşlar ve eski ortağımın ellerini kelepçeleyerek kaçırmışlar. Fabrikayı telefonla aradığında Ben İstanbul'dayım, bankada ne kadar para varsa çekip Konak Doğumevi önüne getirin. Benim gönderdiğim kişiler gelip alacak demiş. Daha sonra, buluşma yerinde Ayşe U. ile Yusuf B. yakalandı.'' İzmir'in tanınmış ayakkabıcılarından Hüseyin Kaçamaklı, firardaki Hüseyin G. ile gözaltındaki Ayşe U. ve Yusuf B. tarafından kaçırılmış, işadamı daha sonra oğlunu arayarak 96 milyar lirayı bu kişilere vermesini söylemişti. Ayşe U. ve Yusuf B, parayı almaya geldiklerinde suçüstü yakalanmış, işadamının cesedi de Mordoğan'daki villada bulunmuştu. Ayşe U'nun sevgilisi olduğu öne sürülen Hüseyin G ise son anda taksiyle kaçmayı başarmıştı. 
     
</TEXT>
</DOC>
