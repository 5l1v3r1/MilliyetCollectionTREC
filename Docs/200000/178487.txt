<DOC>
<DOCNO> 178487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sonspo07.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum futbol terörüne çareyi açıkladı Kimlikli taraftar.. 
</HEADLINE>
<TEXT>

     Fenerbahçe Teknik Direktörü Christoph Daum, Futbol Federasyonu Profesyonel Futbol Disiplin Kurulu'nun PFDK Fenerbahçe'ye verdiği 1 maç saha kapatma cezası ile suçsuz taraftarların cezalandırıldığını söyledi. 
     Kanal D Televizyonu'nda yayınlanan ''3. Devre'' programında soruları yanıtlayan Christoph Daum, Trabzonspor maçında yaşanan olaylara birkaç yüz kişinin neden olduğunu belirterek, ''Bizim 20 milyonu aşkın taraftarımız var. Olaylara neden olan birkaç yüz kişiydi. Onların yanında diğer taraftarlar da cezalandırıldı'' diye konuştu. 
     Cezayla bir sonuca ulaşılamayacağını ifade eden Daum, şunları kaydetti 
     ''Bizim düzgün bir taraftarımız var. Kendi evimizde yapacağımız bir maçtan yoksun kalacaklar. Buna sebebiyet verenlerin ceza alması gerekir, suçsuz insanların değil. Bana göre yapılması gereken, her taraftara bir taraftar kimliği verilmeli. Olaylara neden olanlar diğerlerinden ayrılarak cezalandırılmalı. Taraftarları cezalandırmak yerine kulüplerin onları eğitmesi gerekir. Cezayla bir yere varılmaz.'' 
     
     YÖNETİM ŞAŞIRDI 

     Yönetim de saha kapatma cezasını şaşırtıcı buldu. Sarı - Lacivertliler, "Verilen ceza, kulübümüz ve kamuoyu tarafından hayret ve şaşkınlıkla karşılanmıştır. Müracaat edeceğimiz Tahkim Kurulu'nun sağduyulu bir karar alınacağına inanmaktayız. Bu ceza ne kamu vicdanına, ne de adalet ilkelerine uymamakla birlikte federasyonunun hassasiyetle üzerinde durduğu barış ortamının yaratılmasına ters düşmektedir.'' 

     
</TEXT>
</DOC>
