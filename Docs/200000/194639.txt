<DOC>
<DOCNO> 194639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sontur17.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Anıtkabir ziyaretçi akınına uğradı... 
</HEADLINE>
<TEXT>

     Anıtkabir, Büyük Önder Atatürk'ün ebediyete intikalinin 65. yıldönümünde ziyaretçi akınına uğradı. 
     Büyük Önder'in hayata gözlerini yumduğu saat olan 09.05'de gerçekleştirilen resmi törenin ardından halkın ziyaretine açılan Anıtkabir'e, binlerce öğrencinin yanı sıra çok sayıda vatandaş ziyarette bulundu. 
     Büyük Önder'in manevi huzurunda saygı duruşunda bulunan vatandaşlar, Atatürk'ün Nutku ve 10. Yıl Marşı'nın hoparlörlerinden yayınlandığı Anıtkabir'de, Atatürk ve Kurtuluş Savaşı Müzesi'ne de büyük ilgi gösteriyor. 
     Anıtkabir'in önünde kurulan platformda, Bilkent Üniversitesi Senfoni Orkestrası, Harp Okulu, Bando Okullar Komutanlığı ve üniversite öğrencilerinden oluşan karma koroyla mini bir konser verdi. Çalınan Gençlik Marşı'na, konseri dinleyen binlerce kişi eşlik etti ve Anıtkabir'in kendine özgü akustiği içinde muhteşem bir atmosfer yarattı. Marşı söyleyen bazı vatandaşların gözyaşlarını tutamadığı görüldü. 
     Aynı platformda, tiyatro sanatçısı Yıldız Kenter, İstanbul Üniversitesi Devlet Konservatuarı öğrencileri ile birlikte ''Atatürk'ün Gençliğe Hitabesine Cevap'' adlı bir oratoryo seslendirdi. 
     Devlet Tiyatrosu Sanatçısı Dilek Türker'in, ''Zübeyde Hanım'ın Atatürk'e sözleri'' konulu konuşması büyük alkış aldı. 
     Kendi imkanları ya da çeşitli sivil toplum kuruluşlarının sponsorluğunda Türkiye'nin dört bir yanından Anıtkabir'e gelen öğrenciler, mozole önünde saygı duruşunda bulundu. Öğrencileri getiren yüzlerce otobüsün Gençlik Caddesi ve civarında beklemesi sebebiyle Anıtkabir çevresindeki trafikte uzun kuyruklar oluştu. 
     İstanbul Üniversitesi öğrencilerinin taşıdığı 50 metrekarelik ve Antakya Hacı Ali Nurlu Lisesi öğrencilerinin taşıdığı 30 metrekarelik Türk bayrağı ile yine 30 metrekarelik Atatürk posteri ilgiyle karşılandı. 
     Bu yıl Amerika Atatürk Derneği tarafından ''Türkiye'yi yurtdışında en iyi temsil eden işkadını'' ödülü alan Dilek Sabancı, ''Anıtkabir'e ilk defa geldiğini, 10 Kasım'ın çok anlamlı bir gün olduğunu ve kendisini mutlu hissettiğini'' söyledi. 
     Seyranbağları Huzurevi'nde kalan 80 yaşındaki Kore Gazisi Rıza Çabuk, Anıtkabir'e, üzerinde Türk bayrakları ve Atatürk posterleri olan bir kıyafetle geldi. ''Atatürk'ün çok büyük bir asker olduğunu'' ifade eden Çabuk, ''kendisinin de Atatürk'ün askeri olduğunu ve bundan şeref duyduğunu'' söyledi. 
     Anıtkabir'in küçük ziyaretçilerinden 4 yaşındaki Buket Turpçu, ''Atatürk'ü görmeye geldim ama benimle konuşmadı'' şeklindeki sözleriyle çevresindekileri gülümsetti. 
     Atatürk'ün silah arkadaşı, 2. Cumhurbaşkanı İsmet İnönü'nün kabrinin yanı başında Kültür Bakanlığı tarafından düzenlenen Atatürk fotoğrafları sergisi, ziyaretçiler tarafından büyük ilgi gördü. 
     İzmir'in Selçuk ilçesinden otobüslerle gelen yaklaşık bin 100 kişi Atatürk'ün mozolesine çiçek bıraktı. 
     Mersin Özel Toros İlköğretim Okulu anasınıfı öğrencileri de ellerindeki bayraklarla Atatürk'ün mozolesini ziyaret etti. Anasınıfı öğrencileri daha sonra İsmet İnönü'nün mezarını da ziyaret ederek, Atatürk fotoğrafları sergisini gezdiler. 
     Çağdaş Yaşamı Destekleme Derneği üyeleri de mozoleye onlarca karanfil bıraktı. 
     Bursa Yerel Gündem 21 Gençlik Konseyi üyeleri de mozoleye çiçek bıraktılar. 
     Anıtkabir'e ziyaretler saat 16.00'da sona erecek. 
     
</TEXT>
</DOC>
