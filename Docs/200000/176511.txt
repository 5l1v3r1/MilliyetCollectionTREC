<DOC>
<DOCNO> 176511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sonspo05.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara milli takımla 11 yıl sonra hasret giderecek... 
</HEADLINE>
<TEXT>

     Başkentli futbolseverler, yaklaşık 11 yıl aradan sonra Moldova ile 20 Ağustos Çarşamba günü yapılacak özel karşılaşmayla A Milli Takım ile hasret giderecek. 
     Milliler, başkentteki en son karşılaşmada, 1994 Dünya Kupası Eleme Grubu maçında, 28 Ekim 1992 tarihinde San Marino ile karşılaşmıştı. Milli takım rakibi karşısında sahadan 4-1'lik skorla galip ayrılmıştı. A Milli Takım, Ankara'daki ilk maçını da 15 Mayıs 1925'de, İstiklal Sahası'nda eski SSCB'ye karşı oynamış ve konuk ekip mücadeleyi 2-1'lik üstünlükle tamamlamıştı. 
     
     BAŞKENTTEKİ 28. MİLLİ MAÇ 

     Başkent, şu ana dek 27 kez A Milli Takım'a evsahipliği yaptı. 
     Milliler, 19 özel ve 8 resmi maçta rakipleri karşısında, 12 galibiyet, 10 yenilgi ve 5 beraberlik elde etti. 47 gol atıp, 35 golü kalesinde gören ay-yıldızlılar, 22 ayrı ülkeyle karşı karşıya geldi. Milli takımın rakipleri arasında Suriye, Etyopya, Tunus, Pakistan, İran ve San Marino gibi ülkeler de yer aldı. 
     Ankara'daki maçlarda A milliler, en fazla Romanya 4 , eski SSCB 2 ve İrlanda Cumhuriyeti 2 ile mücadele etti. 
     
     EN'LER 

     A Milli Futbol Takımı, başkentte yaptığı maçlarda en farklı skoru Suriye karşısında 7-0'lık skorla elde etti. Milliler, en farklı skorlu yenilgisini ise İsviçre önünde 5-1 ile aldı. 
     1925'de yapılan eski SSCB maçından sonra 1949 yılındaki Suriye karşılaşmasına dek yaklaşık 14 yıl boyunca Ankara'da milli maç oynanmadı. 
     Son olarak 1992 yılında Ankara 19 Mayıs Stadı'ndaki San Marino maçında bir taraftarın sahaya girmesi ve hakeme saldırması nedeniyle Futbol Federasyonu, 11 yıl boyunca başkentli futbolseverleri milli maçlardan yoksun bırakmıştı. 
     Ay-yıldızlı ekip, Ankara'da 8 maçta rakip fileleri havalandıramazken, yine 8 karşılaşmada da rakiplerine kalesini kapadı. 
     
</TEXT>
</DOC>
