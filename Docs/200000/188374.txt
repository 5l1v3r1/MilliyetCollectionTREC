<DOC>
<DOCNO> 188374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sonspo26.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA'dan kötü haber... İngiltere maçı için ceza gelebilir 
</HEADLINE>
<TEXT>

     UEFA, Futbol Federasyonu'nu, Avrupa Futbol Şampiyonası elemelerinde yapılan Türkiye-İngiltere maçındaki disiplinsizlik ve düzensizlikten sorumlu tuttu. 
     UEFA, maçın devre arasında, soyunma odalarına giden tünelde Türk ve İngiliz oyuncular arasında yaşanan olayları da disiplinsizlik kapsamında değerlendirdi. 
     Türkiye-İngiltere maçını Şükrü Saraçoğlu Stadı'nda izleyen UEFA sözcüsü Mike Lee, taraftarların yaktığı meşalelerin ve sahaya atılan yabancı maddelerin gözlemciler tarafından rapor edildiğini söyledi. Lee, bu tür düzen bozucu şeylerden, Türkiye Futbol Federasyonu'nun sorumlu olduğunu bildirdi. 
     
     TÜNELDEKİ OLAYLAR 
     Stadyum tünelinde yaşanan olayların video görüntülerinin yeniden izleneceğini söyleyen Lee, tanıkların ifadelerine göre, Alpay Özalan'ın, İngiltere Milli Takımı Kaptanı David Beckham'ın yüzünü parmağıyla itmesinin ardından, oyuncu ve görevlilerden oluşan 50'ye yakın kişi arasında bir arbede yaşandığını kaydetti. 
     Her iki tarafın da 30 Ekim Perşembe günü savunmasının alınacağını belirten Lee, video görüntülerinin izlenmesinin ardından, cezaya yönelik işlemlerin yapılıp yapılmayacağına karar verileceğini sözlerine ekledi. 
     
</TEXT>
</DOC>
