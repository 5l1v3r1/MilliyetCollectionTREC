<DOC>
<DOCNO> 188972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/yazar/sazak.html </URL>
<DATE> 2003/10/16/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
CHP kurultayı 
</HEADLINE>
<TEXT>

   
   Ana muhalefet partisi CHP'de kurultay mücadelesi başladı. 23 - 24 Ekim tarihlerinde toplanacak kurultayda Deniz Baykal'ı, partide köklü bir değişikliğe zorlamak için yoğun bir uğraş var. Kulislerde iki tür muhalefet hareketi gözleniyor. 
   Baykal'a karşı olanlar, 'tek aday' üzerinde birleşerek genel başkan dahil CHP yönetimini tümüyle değiştirmeyi düşünüyorlar. Ancak parti içi muhalefetin 'Baykal'a alternatif' çıkarma konusunda şu ana kadar başarılı olduğu söylenemez. 
   Ressam Bedri Baykam'dan sonra iki aday daha ortaya çıktı 
   Erol Tuncer ve Cemal Özdemir. 
   12 Eylül'de kapatılan CHP'nin 1992'de yeniden açılma sürecinde Baykal'la genel başkanlık yarışına giren Erol Tuncer, on bir yıl sonra, 'Bu şartlarda adaylık parti görevidir' diyerek adaylığını açıkladı. 
   CHP'de Baykal açısından bu kurultayda olmasa bile yerel seçimlerden sonra tehdit oluşturacak iki isim öne çıkıyor. 
   Kemal Derviş ve Önder Sav. 
   3 Kasım seçimleri öncesinde CHP'ye katılan ve partinin barajı geçmesinde önemli katkısı bulunan Kemal Derviş, kurultay öncesi Baykal ve CHP solunu 'paradigma değişikliğine' zorlayan mesajlarıyla dikkat çekiyor. 
   Kemal Derviş, son olarak 'örgüt için değil, halk için siyaset yapıyoruz' diyerek CHP Politbürosu'nu açıktan hedeften aldı. Derviş, CHP'nin kendisini yenilemesi gerektiğini savunuyor ve 'Örgütle siyasi anlayışımız uyuşmadığı takdirde CHP ile yolumuz ayrılır' diyecek kadar ileri gidiyor. 
   Derviş'in çıkışları Baykal'ı rahatsız ediyor olmalı. Ancak CHP liderinin 3 Kasım seçimleri öncesince CHP'ye transfer ettiği Derviş'le yollarını bu aşamada ayırmak işine gelmez. Baykal'ın kafasında Derviş'i 2004'te İstanbul belediye başkanı adayı yapma düşüncesi var. 
   CHP'nin 2004 yerel seçimlerinde alacağı sonuçlar Baykal'ın genel başkanlığını zora sokabilir. Oysa CHP lideri, AKP'nin zamanla yıpranacağını düşünerek gelecek seçimlere 'Derviş başbakan, Baykal cumhurbaşkanı' sloganıyla girmeye hazırlanıyor. Kemal Derviş'in CHP eleştirilerini 'ikinci adam'lık statüsüyle sınırlandırması da anlamlı. 
   Baykal ve Derviş'in kurultay öncesi bir araya gelerek, ortak bir strateji ve vizyon geliştirmeleri bekleniyor. 
   Genel sekreter faktörüne gelince... 
   İl ve ilçe kongreleri Önder Sav'ı partinin güçlü 'ikinci adam'ı haline getirdi. Sav, isterse genel başkanlığa aday olur ve kazanabilir Ancak kulislerde Önder Sav'ın gücünü 2004 yerel seçimleri ertesine saklayacağı ve Baykal'ın çevresini değiştirmeyle yetineceği öne sürülüyor. 
   Umarız, CHP kurultayı salt 'anti - Baykalcılık' mücadelesine hapsolmaz. Sosyal demokrasiyi AKP'nin karşısında iktidar seçeneği haline getirecek politikalar tartışılır. 
   Kişiler değil, düşünceler öne çıkar. 
   
      
   
</TEXT>
</DOC>
