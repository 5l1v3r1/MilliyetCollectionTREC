<DOC>
<DOCNO> 195338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sontur01.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Akçakoca "Alınan evrak tamamen kişisel eşyamdır" 
</HEADLINE>
<TEXT>

     Eski Bankacılık Düzenleme ve Denetleme Kurumu BDDK Başkanı Engin Akçakoca, ''Alınan evrak tamamen kişisel eşyamdır, arasında resmi hiçbir evrak bulunmamaktadır'' dedi. 
     Akçakoca, Mali Şube Müdürlüğü ekiplerince Alkent Sitesi'ndeki 4 ayrı adreste yapılan aramadan sonra, aynı sitedeki Fulya 5 Blok önünde gazetecilerin sorularını yanıtladı. 
     Evine sığmayan bazı özel eşyasının arama yapılan adreslerde bulunduğunu anlatan Akçakoca, ''Alınan evrak tamamen kişisel eşyamdır, arasında resmi hiçbir evrak bulunmamaktadır'' diye konuştu. 
     Akçakoca, evrakını kendi deposunda sakladığını, ancak bunlardan arta kalanları arkadaşlarının evinde tuttuğunu belirterek, ''Bunlar benim 40 yıllık dostlarım. İhbar üzerine polise bu arkadaşların adresleri verilmiş. Polise kim bu bilgiyi vermişse yanlış bilgi verdi'' şeklinde konuştu. 
     Bir gazetecinin, ''Şoförünüzün ve sekreterinizin de evi arandı mı '' şeklindeki sorusuna Akçakoca, ''O konuda bir bilgim yok'' yanıtını verdi. 
     Akçakoca, savcılıkça ifadesine başvurulması için kendisine bir talimat verilip verilmediği sorusunu da ''Savcılığa çağırılmadım'' şeklinde yanıtladı. 
     
</TEXT>
</DOC>
