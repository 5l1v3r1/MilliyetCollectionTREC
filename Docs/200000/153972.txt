<DOC>
<DOCNO> 153972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sondun21.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman ayıbı sona erdi... AKP, örgüt listesinden çıkarıldı 
</HEADLINE>
<TEXT>

     AKP, 1 Mayıs 2003 tarihi itibarıyla Bavyera eyaletindeki oturma izni başvuru formlarından çıkarıldı. 
     Bavyera Eyaleti İçişleri Bakanlığı tarafından yapılan yazılı açıklamada, söz konusu başvuru formunun, sıkılaştırılan Yabancılar Yasası uyarınca güvenliği tehdit edici unsurların ortaya çıkarılması amacıyla hazırlandığı ve ''sorunlu ülkeler listesinde'' yer alan ülke vatandaşları tarafından doldurulduğu, ancak Türkiye'nin bu ülkeler arasında yer almadığı belirtildi. 
     AKP'nin terör örgütleriyle hiçbir ilişkisi olmadığı, başvuru formlarının söz konusu bölümünde de bunun bu şekilde yansıtılmadığı ifade edilen açıklamada, ''sorunlu ülke'' vatandaşlarının ne ölçüde AKP ile ilişkisinin olduğunun tespit edilmesi amacıyla 2002 yılının yazında geçici bir süre AKP'nin bu formlara ilave edildiği kaydedildi. 
     AKP'nin, Türkiye'de yasaklanan Fazilet Partisi'nin FP devamı niteliğinde ortaya çıkmasından ve bu nedenle Federal Anayasayı Koruma Dairesi'nin 2001 yılı raporunda yer almasından dolayı böyle bir uygulamaya gerek görüldüğü ifade edildi. 
     Bavyera eyaletinde oturma iznini uzatmak ya da Alman vatandaşlığına geçmek isteyen yabancılar için hazırlanan başvuru formlarında, ''Aşağıdaki örgütlerin üyesi oldunuz mu ya da bunlarla ilişkiniz oldu mu '' şeklindeki bir sorunun şıklarında AKP'nin, El Kaide ve terör örgütü PKK gibi örgütlerin arasında yer aldığı şeklinde bazı haberler yayınlanmıştı. 
     




</TEXT>
</DOC>
