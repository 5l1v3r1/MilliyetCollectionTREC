<DOC>
<DOCNO> 161038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sonspo16.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
100. yıl balosu 21 Haziran'da... 
</HEADLINE>
<TEXT>

     Beşiktaş Kulübü'nün 100. yıl onuruna düzenleyeceği balo, 21 Haziran Cumartesi günü yapılacak. 
     Beşiktaş Kulübü'nden yapılan açıklamada, BJK İnönü Stadı'nda gerçekleştirilecek baloya, başta Cumhurbaşkanı Ahmet Necdet Sezer olmak üzere, TBMM Başkanı Bülent Arınç, Başbakan Recep Tayyip Erdoğan, Genelkurmay Başkanı Org.Hilmi Özkök, bakanlar ve parti genel başkanlarının da davet edileceği bildirildi. 
     Saha içi dekore edilerek oluşturulacak balo alanında, 4 kategoride düzenlenen oturma alanları için öngörülen davetiye satış fiyatlarının 150 milyon lira, 300 milyon lira, 600 milyon lira ve 1000 ABD doları olarak belirlendiği kaydedildi. 
     Beşiktaş Kulübü İletişim Komitesi Başkanı Mete Düren, balo biletlerine yoğun bir talep geldiğini ifade ederek, ''Hem 100. yılımızı, hem de lig şampiyonluğumuzu kutlayacağımız bu baloya katılmak isteyen taraftarlarımızın bir an önce kulübe müracaat etmeleri gerekiyor. Zira sınırlı sayıda davetiyemiz var'' dedi. 
     
</TEXT>
</DOC>
