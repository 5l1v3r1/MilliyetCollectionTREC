<DOC>
<DOCNO> 199332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sontur05.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TEM'de durdurulan minibüsteki 2 genç kurşunlanarak öldürüldü 
</HEADLINE>
<TEXT>

     - TEM Otoyolu İkitelli ayrımında durdurulan minibüsteki 2 genç, kurşunlanarak öldürüldü. 
     TEM Otoyolu'nda devriye gezen trafik ekibi, saat 01.30 sıralarında Edirne istikameti İkitelli yol ayrımında flaşörleri yanan çalışır haldeki 34 VB 3251 plakalı minibüsü kontrol etmek için durdu. 
     Minibüsün içine bakan polisler, sürücü Serdar Kızıldağ 24 ile yanındaki Okay Mayda'yı 24 ölü halde gördüler. 
     Yapılan incelemeler sırasında, Kızıldağ ve Mayda'nın Edirne istikametine giden ve plakası alınamayan bir cipteki kişi ya da kişilerce yol ayrımında durdurulduktan sonra minibüsün açık olan sol camından ateş edilerek öldürüldükleri belirlendi. 
     Sağ camı kırılan ve ön camına bir kurşun isabet eden minibüsün yanında, 8 adet boş kovan bulundu. 
     Serdar Kızıldağ ve Okay Mayda'nın cesetleri, olay yerindeki incelemelerin tamamlanmasından sonra ambulansla Özel Umut Hastanesi morguna kaldırıldı. 
     Camları koyu renkli ve arka tamponunun nikelaj kaplı olduğu belirtilen cipin, olayın ardında hızla Mahmutbey istikametine gittiği ihbar edildi. Belirtilen güzergahtaki yolları kapatan polis, söz konusu cipin izine rastlayamadı. 
     Polisin olaya ilişkin başlattığı soruşturma sürüyor. 
     
</TEXT>
</DOC>
