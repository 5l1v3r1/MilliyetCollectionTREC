<DOC>
<DOCNO> 159427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sondun04.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld "Irak silahları savaştan önce yok etmiş olabilir" 
</HEADLINE>
<TEXT>

     ABD Savunma Bakanı Donald Rumsfeld, Irak'ın sahip olduğu iddia edilen ve savaşa gerekçe gösterilen kimyasal ve biyolojik silahlarını, savaştan önce imha etmiş olabileceğini söyledi. 
     Rumsfeld, merkezi New York'ta bulunan dış ilişkilerle ilgili bir düşünce kuruluşunda yaptığı konuşmada, Irak'ın daha önceden zannedildiği gibi neden savaş sırasında kimyasal silah kullanmadığını bilmediğini ifade etti. 
     ABD'nin hızlı ilerleyişinin Irak'ı şaşırtmış olabileceği yorumunda bulunan Rumsfeld, Irak'ın savaştan önce kitle imha silahlarını yok etmiş olma olasılığı da bulunduğunu kaydetti. 
     Rumsfeld, dış politika uzmanları, diplomatlar ve işadamlarına hitabında, ''sürdürülen çalışmalar sonucu Irak'ın kitle imha silahlarıyla ilgili ilerleyen zamanda daha çok bilgi edinilebileceğini tahmin ettiğini'' belirtti. 
     
</TEXT>
</DOC>
