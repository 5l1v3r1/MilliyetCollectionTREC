<DOC>
<DOCNO> 199727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sondun23.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Başbakanı "AB'ye kaybederek girmek istemiyoruz" 
</HEADLINE>
<TEXT>

     KKTC Başbakanı ve Ulusal Birlik Partisi UBP Genel Başkanı Derviş Eroğlu, partisinin de bir barış istediğini, ancak Kıbrıs'ta kalıcı bir barışın sağlanabilmesi için bazı olmazsa olmazların olduğunu belirterek, Avrupa Birliği'ne kaybederek değil kazanarak girmek istediklerini söyledi. 
     UBP Genel Merkez Basın Bürosu'ndan verilen bilgiye göre, Eroğlu, partisinin İnönü mitinginde yaptığı konuşmada, ''Annan belgesine imza koyarak halkı dağların eteklerinde yaşamaya mecbur etmeyi düşünenlerin, yıllardır halkın özveriyle ortaya koyduğu mücadeleyi bilmeyenlerin, halktan oy istemeye hakkı olmadığını'' kaydetti. 
     Seçimlere muhalefetin gölge düşürmeye çalıştığını ifade eden Eroğlu, ''dünyayı ayağa kaldırma gayretkeşliği içinde olanların, ABD'nin ve AB'nin seçimlere müdahalesine ortam yaratmak için çalışma içinde olduklarını'' belirtti. 
     Eroğlu, ''devletini dış ülkelere şikayete gidenlerin, devletine 'ceberut devlet' sıfatını verenlerin, meclisine seçildiği devleti ortadan kaldırmak için her türlü gayreti gösterenlerin, halktan gereken cevabı 14 Aralık günü alacağını'' belirterek, ''muhalefetin iktidar olmak için her yola başvurduğunu, ancak neden iktidar olmak istediklerini söylemediklerini'' dile getirdi. Muhalefetin Annan planını imzalamak için iktidar olmak istediğini belirten Eroğlu, Annan planını olduğu gibi imzalamanın KKTC'yi teslim etmek olduğunu kaydetti. 
     Derviş Eroğlu, ''Annan belgesini, ortaya atıldığı günden beri Kıbrıs Türkünün adadaki varlığını tehlikeye sokacak bir plan olarak tanımladık, bugün de aynı görüş ve düşünceleri taşıyoruz. Türkiye'yi bu topraklardan çıkaracak, insanlarımızı bavul elde göç yollarına gönderecek bir anlaşmaya 'evet' dememiz mümkün değildir'' dedi. 
     BM Güvenlik Konseyi'nin sadece Güney Kıbrıs'ı devlet olarak kabul etmekle çözümsüzlüğü körüklediğini vurgulayan Eroğlu, Rum yönetiminin eski lideri Glafkos Klerides'in bir süre önce, ''Türkleri dünyaya uzlaşmaz olarak gösterme taktiğini başarıyla uyguladıklarını'' söylediğine işaret ederek, ''Bunda bizim muhalefetin katkılarını da unutmamak gerekir'' diye konuştu. 
     ''Annan planının önümüze getirildiği günlerde UBP gibi diğer partiler de Kıbrıs Türkünün geleceğini düşünerek, kararlı bir tutum içine girselerdi bugün şartlar lehimize gelişirdi'' diyen Eroğlu, ''ancak muhalefetin yabancı bazı ülkelerle birlikte, yabancı ülke menfaatlerinin aktörlüğünü yaptıklarını'' söyledi. 
     AB Komisyonu'nun genişlemeden sorumlu üyesi Günter Verheugen'in son açıklamasına da atıfta bulunan Eroğlu, ''Türkiye'nin seçimlere müdahale yaptığını'' söyleyen muhalefetin, Verheugen'in, Türk Silahlı Kuvvetleri ve KKTC ile ilgili sözlerine ses çıkarmadığını kaydetti. 
     Verheugen'in açıklamasının, AB'nin seçimlere taraf olduğunu çok iyi gösterdiğini belirten Eroğlu, ''Verheugen ile muhalefetin KKTC'yi ortadan kaldırma tezgahı kurduklarını'' belirtti. 
     Partisinin seçimden birinci olarak çıkacağını dile getiren Eroğlu, ''Halk sizlere oyunu vermeyecek, sizleri sandıkta bırakacak, 14 Aralık'tan sonra UBP güneşi parlayacak'' dedi. 
     
</TEXT>
</DOC>
