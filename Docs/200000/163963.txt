<DOC>
<DOCNO> 163963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sonspo20.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst Ümit Davala bizden izin almak zorunda değil 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, Ümit Davala'nın bonservisinin bulunduğu Inter kulübü ile görüşmeye gitmesiyle ilgili şunları söyledi 
     ''Bu oyuncu öncelikle Avrupa'da futbol oynamak istiyor. Bize görüşmesiyle ilgili bilgi henüz gelmedi. Kendisi başka bir kulüple anlaşamazsa, bizimle görüşecek. Ancak, anlaşması durumunda da bizden izin almak zorunda değil. Kendisiyle herhangi bir anlaşma imzalamadık.'' 
     
     ''KİMSEYİ GÖNDERMİYORUZ'' 
     Ali Dürüst, şu anda bulunan oyuncu kadrolarından kimseyi göndermeyi, ya da takasta kullanmayı düşünmediklerini ifade etti. 
     İki yabancı futbolcu kontenjanı boşluklarının bulunduğunu dile getiren Dürüst, ''Diğer yabancı oyuncularımızı da göndermeyi düşünmüyoruz. Bütün futbolcularımıza ihtiyacımız var. Transfer yapmak için de zamanımız daha var'' şeklinde konuştu. 
     
</TEXT>
</DOC>
