<DOC>
<DOCNO> 150340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/siyaset/asiy.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Keyifleri yerinde... 
</HEADLINE>
<TEXT>

Rum lider Papadopulos, AB imza töreninde "Ankara ile KKTC'nin belirlediği suni duvarlar yüzünden, Kıbrıslı Türk vatandaşlarımız bugün burada olamıyorlar" dedi 
     YORGO KIRBAKİ Atina 

     Avrupa Birliği, dün AB Dönem Başkanı Yunanistan'ın başkenti Atina'da düzenlenen törenle tarihi anlaşmalara imza koyarak doğuya doğru en büyük genişlemesini gerçekleştirdi. Güney Kıbrıs Rum Yönetimi, Malta, Macaristan, Polonya, Slovakya, Letonya, Estonya, Litvanya, Çek Cumhuriyeti ve Slovenya'nın 1 Mayıs 2004'ten itibaren AB üyesi olmalarına ilişkin anlaşmalar, Türkiye'nin Cumhurbaşkanı, Başbakan ve bakan düzeyinde düzeyinde katılmayı reddettiği törende imzalandı. Kıbrıs Rum Yönetimi, tarihi törenle artık AB üyesi olmanın rahatlığıyla Türkiye ve KKTC'ye yüklendi. "Kıbrıs Cumhuriyeti Cumhurbaşkanı" Tasos Papadopulos 3 dakikalık konuşmasında defalarca Kıbrıs Cumhuriyeti sözünü tekrarladı. AB üyeliğinin çözüm gayretlerini etkilemeyeceği sözü veren Papadopulos, Ankara ile KKTC'yi kastederek, "Suni duvarlar ve şiddet yoluyla belirlenen ayırıcı çizgi yüzünden, Kıbrıslı Türk vatandaşlarımız bugün bizimle birlikte burada olamıyorlar" dedi. 
     AB'nin Rumlar için hazırladığı üyelik portokolünde "Kıbrıs Cumhuriyeti"nden bahsedildi. Protokolde KKTC için "Kıbrıs Cumhuriyeti topraklarında Kıbrıs Cumhuriyeti hükümetinin kontrolü altında olmayan bölgeler" ifadesi yer aldı. 
     Papadopulos, törenden birkaç saat önce Atina Haber Ajansı'na verdiği demeçte, "Tayyip Erdoğan yapıcı bir belirsizlik içinde. Erdoğan, Lahey'deki Kıbrıs zirvesinde Denktaş'ı destekledi. Türkiye'nin uzlaşmaz politikası sürüyor" dedi. 
     Papadopulos, KKTC Cumhurbaşkanı Rauf Denktaş'ın reddetmesi nedeniyle gündemden düşen Annan planına da sıcak bakmadığını ortaya koydu ve AB müktesebatı çerçevesinde planda değişiklikler yapılmasının kaçınılmaz olduğunu söyledi. 
     İngiltere Başbakanı Tony Blair, törendeki konuşmasında, Türkiye'ye değindi ve Türkiye'nin AB üyesi olması temennisinde bulundu. 
     Rum Hükümeti Sözcüsü de, Türkiye'nin törene katılmamasını "AB'ye hakaret" olarak değerlendirirken, "Ancak bu durum AB'ye giriyor olduğumuz gerçeğini değiştirmiyor" diye konuştu. 
     


SİYASET 













</TEXT>
</DOC>
