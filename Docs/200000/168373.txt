<DOC>
<DOCNO> 168373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/ekonomi/aeko.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar'da kayıtlar yok 
</HEADLINE>
<TEXT>

BDDK, banka kayıtlarına ulaşılamadığı için gerekli kaynağın hazır olmasına karşın mudilere ödeme yapılamadığını bildirdi 
     EKONOMİ SERVİSİ 

     Bankacılık Düzenleme ve Denetleme Kurumu BDDK , yönetim ve denetimi Tasarruf Mevduatı Sigorta Fonu'na TMSF geçen İmar Bankası'nda muhasebe kayıtlarına ulaşılamadığı için ödemelerin yapılamadığını belirtti. 
     İmar Bankası'nda yönetime el konulmasının ardından yapılan çalışmalar muhasebe kayıtlarına ulaşılamaması nedeniyle kilitlendi. BBDK ile TMSF yaptıkları açıklamada, kayıtların bulunmasıyla ilgili çalışmaların yönetime el konduğu 3 Temmuz'dan bu yana aralıksız sürdüğü ancak 9 Temmuz itibariyle halen ulaşılamadığı belirtildi. Fon, yönetimine el koyduktan sonra hesapları düzenleme çalışmalarının 15 gün içinde tamamlanacağını, mudilere yapılacak ödemelerin de şubelere listeler halinde asılacağını açıklamıştı. 
     
     Ayrıştırma yapılamıyor 
     Edinilen bilgiye göre, kayıtlarına ulaşılamaması nedeniyle tasarruf ile ticari mevduat arasında ayrıştırma yapılamıyor. Hesap cüzdanlarının ibraz edilmesi de tek başına yeterli olmadığı için bankanın kayıtları bulunmadan mudilere bir ödeme gerçekleştirilemiyor. Benzer sorun daha önce yönetimine el konulan TYT Bank, Marmara Bank ve İmpexbank'ta yaşanmış ancak kayıtların bulunmasıyla sorun çözümlenmişti. 
     
BDDK vicdan çağrısı yaptı      BDDK, banka ortaklarının defter ve belgeleri yetkililere ibrazının sadece yasal zorunluluk olmadığını, bankada parası bulunan mevduat sahiplerine karşı vicdani bir sorumluluk olduğunu bildirdi. 
     Mevduat sahiplerine ödeme yapmak için gereken finansal kaynak konusunda sorun olmadığını açıklayan BDDK, Hazine, TMSF ve Merkez Bankası'nın gerekli mali hazırlıkları tamamlandığını belirtti. BDDK, tek sorunun ise muhasebe kayıtları olduğunu kaydetti. Yapılan açıklamada, mudilere tatmin edici bilgi verebilmenin koşulunu banka ortakları ile çalışanların yeni yönetimle işbirliği yapmasına bağladı. Bu arada TMSF, mudilere ödeme yapabilmek için Hazine'den 1 katrilyonluk tahvil almıştı. 
     
Uzanlar Kayıtları aldılar      İmar Bankası'nda resmi muhasebe kayıtlarına ulaşılamadığı bilgisinin tamamen gerçek dışı olduğunu bildirdi. Yazılı bir açıklama yapan Uzan Grubu, BDDK'nın cuma günü bankanın genel müdürlüğüne gelerek ilgili kayıtların tamamını aldığını ve bilgilerin tümünün BDDK'nın elinde olduğunu iddia etti. Açıklamada, muhasebe kayıtlarının alınmasının TV kanallarınca da görüntülü olarak kaydedildiği belirtildi. 
     Uzanların açıklamasına karşın pazar günü gazetelere yansıyan haberlerde, 5 Temmuz'da BDDK'nın mali polisten yardım alarak banka kayıtlarını tutan Merkez Yatırım Ticaret AŞ'ye baskın yaptığı, ancak baskında 30 Haziran'la ilgili muhasebe kayıtlarına rastlanamadığı belirtilmişti. 
     
Kayıtları saklamanın cezası 3 yıl      Hukukçular, kayıtları saklamanın cezasının 1 yıl ile 3 yıl arasında hapis cezası olduğunu belirtiyor. Bankalar Yasası'nın 22 5 maddesi banka kayıtlarında gerçeğe aykırı beyanda bulunup ilgili belgeleri imzalayanların görev ve fiile katılma derecesine göre bir yıldan üç yıla kadar hapis, üç milyar liradan aşağı olmamak üzere para cezasına çarptırılmasını öngörüyor. 
     Hukukçular, ayrıca yapılacak tespitle yöneticilerle ilgili olarak zimmet davasının da açılabileceğini kaydediyor. Bankalar Yasası'nın 22 3 maddesinde işlenen bu suç da, 6 - 12 yıl arasında hapis cezasını öngörüyor. Bu maddeden hüküm giyenler ayrıca uğrattıkları zararı ödemekle yükümlü tutuluyor. Eğer suç bankayı aldatacak ve fiilin açığa çıkmasını sağlayacak her türlü hileli faaliyette bulunmak suretiyle işlenirse hapis cezası 12 yıla yükseliyor. Tazminat ise oluşan zararın da üç katını ödemek şeklinde ağırlaştırılıyor. 
     Hukukçular, banka yöneticilerine Türk Ceza Kanunu'nun 504. maddesine göre dolandırıcılık cezasından da dava açılabileceğini belirtiyor. Bu suçun yasadaki karşılığı ise 2 - 5 yıl arası hapis, sağladığı haksız menfaatin iki katı kadar para cezası olarak belirtiliyor. 
     
     10 soru 10 cevap 
Mevduat sahibi kayıtların bulunmasını bekleyecek      İmar Bankası'nın yönetim ve denetiminin TMSF'ye geçmesinden sonra mevduat sahipleri ortada kaldı. Mudilerin paralarına ne zaman kavuşacağı merak edilen konuların başında geliyor. Uzmanlara, mudilerin merak ettiği soruları sorduk. 
     
     İmar Bankası'nda mevduat sahiplerine ne zaman ödeme yapılacak 
     En çok merak edilen sorunun yanıtı da belli değil. BDDK, bankanın yönetim ve denetiminin TMSF'ye devredildiği 3 Temmuz'da, mudilerin parasını ödemek için yapılan mutabakat çalışmalarının iki hafta içinde tamamlanacağını duyurdu. Açıklamada "Dileyen mudilere en kısa sürede ödemeler yapılacak" denildi. 
     Ancak BDDK dün yaptığı açıklamada, bankanın muhasebe kayıtlarının kayıp olduğunu, bu kayıtlar bulunmadan mudilere ödeme yapılamayacağını bildirdi. Bu açıklamayla ödemenin aksayabileceğinin sinyali verildi. Çünkü yönetime gelen Fon, kayıtlara ulaşamadığı için kime ne kadar ödeme yapacağını bilmiyor. Bu nedenle muhasebe kayıtlarına ulaşılması gerekiyor. 
     
     Hesap cüzdanı olanlara ödeme yapılamaz mı 
     Yapılamaz. Çünkü, boş hesap cüzdanlarına sahte tutarlar yazılıp bu tutar bankadan alınmaya çalışılabilir. Ayrıca bankada tasarruf ile ticari mevduatın ayrıştırma çalışmaları yapılamadı. Ancak kayıtlar bulunursa hesap cüzdanındaki rakamın doğruluğu teyit edilerek ödeme yapılabilir. Birden fazla hesap cüzdanınız olması yapılacak ödemeyi değiştirmez. 
     
     Kayıtlar bulunamazsa ödeme yapılamayacak mı 
     BDDK'nın açıklamasından anlaşıldığına göre, kayıtlar olmadan ödeme yapılması söz konusu değil. 
     
     Hesap cüzdanlarının yanı sıra dekont gibi başka belgelere ihtiyaç var mı 
     Dekont, parayı yatırdığınıza ilişkin bir belge olduğu için kesinlikle elde tutulmalı. 
     
     Paranın off - shore'a aktarılıp aktarılmadığı anlaşılabilir mi 
     Evet. Çünkü hesap cüzdanlarının üzerinde İmar Bankası değil İmar Off - Shore yazar. Bu nedenle hesap cüzdanlarınızı kontrol edin. Ancak Uzanlar'ın mudilere haber vermeden bazı hesapları off - shore'a aktardığı iddialarının konuşulduğu unutulmamalı. 
     
     Mevduat ödemeleri nerede ve kim tarafından yapılacak 
     Mudilere ödenecek tutarlar, ödemenin yapılacağı yer ve ödeme günü İmar Bankası'nın şubelerinden yapılacak duyurularla ilan edilecek. 
     
     Off - Shore'da parası olanlara ödeme yok mu 
     Hiçbir şekilde ödeme yapılmayacak. 
     
     Hukuki yollara başvurulabilir mi 
     Mudiler, bankanın önceki yönetimi hakkında kayıtların saklanarak mağdur edildikleri gerekçesiyle savcılığa suç duyurusunda bulunabilir. 
     Ayrıca Asliye Ticaret Mahkemesi'ne alacak davası açılabilir. Ancak, h kim atayacağı bilirkişiye alacağı incelemesi için yetki verip bankaya gönderirse muhasebe kayıtları yokolduğu için yine bir sonuca varılamayacaktır. Ayrıca hukukçular ilamsız takip yoluyla alacağın tahsili için bankaya da bir dava açılabileceğini belirtiyor. 
     
     Mevduat garantisi dışında kalan mevduat var mı 
     Gerçek kişilerin mevduat hesaplarına uygulanan 50 milyar liralık garanti sınırı banka yönetiminin Fon'a geçmesiyle kaldırıldı ve sistewmdeki tüm "tasarruf mevduatları" garanti kapsamına alındı. Ancak ödeme için muhasebe kayıtlarının bulunması gerektiği unutulmamalı. Ticari mevduatlar ise garanti kapsamı dışında olduğundan onlara ödeme yapılmayacak. 
     
     Mevduatlar ödendikten sonra bankadan alacağı olanlar ne yapacak 
     BDDK 3 Temmuz'daki açıklamasında, TMSF'nin mevduat ödemelerini yaptıktan sonra bankanın iflasını isteyeceğini bildirdi. Mevduat dışındaki tüm alacaklılar, bankanın iflası istendikten sonra kurulacak iflas masasına alacağını kaydettirecek ve yapılan tahsilatlar sonucu parasını almaya çalışacak. 
     

</TEXT>
</DOC>
