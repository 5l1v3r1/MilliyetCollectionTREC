<DOC>
<DOCNO> 185145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sonspo08.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Eriksson'dan taraftarlara Türkiye'den uzak durun... 
</HEADLINE>
<TEXT>

     İngiltere Milli Futbol Takımı Teknik Direktörü Sven-Goran Eriksson, The Independent on Sunday gazetesinde bir makale kaleme alırken, İngiliz taraftarlara yine ''Türkiye'den uzak durun'' diye seslendi. 
     Taraftarlara yaptığı çağrıda, ''Türkiye'ye gelmek yerine, maçı TV'den izleyin'' diyen Sven-Goran Eriksson, 11 Ekim'de İstanbul'da yaşanabilecek bir olayın, takımın şampiyona dışında kalmasına yol açabileceği uyarısında da bulundu. ''Bu nedenle de tüm taraftarlarımızdan İstanbul'a gelmemelerini rica ediyorum. İngiltere Futbol Federasyonu, hükümet ve polisten gelen uyarılara uyun ve evinizde kalın'' diyen Eriksson, Türkiye'nin İngiliz futbol takımının şu ana dek gittiği ve gideceği en ateşli futbol ortamlarından biri olduğunu savundu. 
     Türkiye-İngiltere maçını İngiltere'nin Dünya Kupası sırasında Brezilya ile yaptığı çeyrek finalden bu yana yapacağı en önemli maç olarak tanımlayan Eriksson, ''Düşünün ki, futbolcularımız için Türkiye'yi yendikten sonra sırf saha dışındaki olaylar yüzünden gelecek yaz yapılacak finallere katılamamak ne kadar büyük bir acı olur'' diyerek uyarısını yineledi. 
     Bilindiği gibi yapılan çağrılara ve yasaklara karşın eylül ayının başında 500'e yakın İngiliz taraftar bu ülkeye gidip Makedonya-İngiltere maçına girmeyi başarmıştı. 

     
</TEXT>
</DOC>
