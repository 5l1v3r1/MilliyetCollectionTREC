<DOC>
<DOCNO> 189801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/yasam/yas01.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ninesinin caniliği aile sahibi yaptı 
</HEADLINE>
<TEXT>

   Rusya'da büyükannesi tarafından organ mafyasına satılacakken kurtarılan 5 yaşındaki Andrey'in hik yesini seyreden İngiliz çift, çocuğu evlat edindi 
      DIŞ HABERLER SERVİSİ 
   
   Rusya'da, 5 yaşındayken büyükannesinin 64 bin sterlin karşılığında yaklaşık 160 milyar lira organ kaçakçılarına satmaya çalıştığı Andrey Tkaçov, kurtarıldıktan üç yıl sonra, kendisini televizyonda seyredip akıllarından çıkaramayan bir İngiliz çift tarafından evlat edinildi. 
   Andrey'in büyükannesi Nina Tkaçeva, üç yıl önce, torununu organ kaçakçılarına satmak üzere, tüyler ürperten bir anlaşma yaptı. Cani nine, 64 bin sterlin kazanacak, torunu ise ilaçla öldürülüp, organları yurtdışında satılacaktı. Ancak polis, anlaşmayı açığa çıkardı. Küçük Andrey'i almaya, organ kaçakçısı yerine bir polis memuru gidince, Andrey büyükannesinden kurtulup bir yetimhaneye yerleştirildi. 
   
   Seyreden ağlıyordu 
   Polisin, Andrey'i kurtardığı sahne de, gizli kamera tarafından kaydedildi. Görüntülerde, Andrey'in polisin verdiği çikolatayı cani büyükannesiyle paylaşmaya çalışması, seyredenleri ağlatıyordu. 
   
   Bürokratik mücadele 
   Bu hik yeyi CNN'de seyreden İngiliz Shaun ve Josephine Moncur çifti, Andrey'i evlat edinmeye, o anda karar verdi. Andrey'i, 8 yaşındaki oğulları Andrew'a benzeten 5 çocuklu çift, CNN'i aradı. Andrey'in kaldığı Moskova'nın doğusundaki yetimhaneye ulaşan ailenin bürokrasiyle mücadesi böylece başladı. Rus yetkililerin istediği kağıtların İngiliz makamlarca hazırlanması, 6 ay aldı. 
   
   Rusça kursuna gittiler 
   Evraklar için, binlerce sterlin ödeyen çift, bir yandan da Rusça kursuna gitti. Yeni bürokratik engeller nedeniyle, evlat edinme işlemi biraz daha gecikti, ancak Andrey kendisini yetimhanede ziyaret eden yeni anne babasına çoktan ısınmıştı. Tüm bu mücadelenin sonucunda Andrey, yeni ailesi tarafından, yeni ülkesindeki mutlu yuvasına götürüldü. 
   
   
</TEXT>
</DOC>
