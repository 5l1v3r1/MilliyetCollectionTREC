<DOC>
<DOCNO> 179853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur29.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Benzinciye bırakılan minibüsü kaçırdı... 
</HEADLINE>
<TEXT>

     Çanakkale'nin Lapseki İlçesi'ndeki bir akaryakıt istasyonunda, sahibinin aracın yanından bir an ayrılmasını fırsat bilip, üzerinde kontak anahtarı bulunan midibüsü kaçıran kişi, polis ve jandarmanın 120 kilometre takibinden sonra aracın lastiklerine ateş edilerek yakalanabildi. 
     Alınan bilgiye göre, Çanakkale'de bir otomobil firmasının bayiliğini yapan Mithat Soykan, 17 NA 919 plakalı 2004 model midibüsüne yakıt almak için Lapseki İlçesi'nde bir akaryakıt istasyonuna girdi. 
     Bu sırada, kontak anahtarı üzerinde bırakılan midibüse sonradan adının İldeniz D. 29 olduğu öğrenilen kişi binerek hızla uzaklaştı. 
     Aracının kaçırıldığını gören Soykan, durumu hemen polis ve jandarmaya bildirdi. 
     Kaçırdığı midibüs ile Çanakkale yönüne giden İldeniz D, Çanakkale Çevre Yolu'nda alınan önlemleri aşarak İzmir istikametine doğru yoluna devam etti. 
     İntepe ve Ezine ilçelerinde kurulan barikatları da aşan ve dur ihtarlarına uymayan sürücü, Ayvacık İlçesi'ni geçtikten sonra, aracın lastiklerine ateş edilerek patlatılması sonucu ele geçirildi. 
     Araçtan iç çamaşırı ile inen, evli ve bir çocuk babası olduğu öğrenilen İldeniz D, gözaltına alındı. 
     
</TEXT>
</DOC>
