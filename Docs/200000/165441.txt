<DOC>
<DOCNO> 165441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sontur16.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''1483 sayılı kararı almamız için ABD'den bir talep gelmedi'' 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, Türkiye'nin, BM Güvenlik Konseyi'nin Irak'ın yeniden yapılandırılmasına ilişkin 1483 sayılı kararının uygulanmasına yönelik kararını, herhangi bir ülkenin talebi üzerine almadığını söyledi. 
     Gül, Bilimler Akademisi Türkiye Tarih Vakfı Yönetim Kurulu'nu kabulünde yaptığı açıklamada, ABD Dışişleri Bakanı Colin Powell'ın da bu konuda bir talebi olmadığını ve Türkiye'nin aldığı bu kararın, ABD'nin özel bir talebi gibi algılanmaması gerektiğini kaydetti. 
     Türkiye'nin 1483 sayılı karara ilişkin olarak tüm imkanlarını seferber edeceğini, Irak'a insani yardımlar yapmak isteyen tüm ülkelere tesislerini açacağını Ürdün'e gitmeden önce açıkladığını söyleyen Gül, kararın Irak'ın yeniden yapılandırılmasında güvenlik, huzur ve refah sağlamakla ilgili konuları kapsadığını belirtti. 
     
     AKPM'NİN KIBRIS RAPORU 

     Gül, Avrupa Konseyi Parlamenterler Meclisi'nin Kıbrıs raporuna ilişkin soru üzerine, Türkiye'nin 1974 Kıbrıs Barış Harekatı'nı, garantörlük anlaşmalarından kaynaklanan hakları çerçevesinde yaptığını belirterek, raporda yer alan Türkiye'nin adaya çok sayıda göçmen gönderdiği iddialarına ilişkin olarak, Türkiye'nin böyle bir gayret içerisinde olmadığını kaydetti. 
     Türkiye'nin adada kalıcı ve tüm tarafları tatmin edecek bir barışın sağlanması için çaba gösterdiğini belirten ve bu amaca yönelik adımlar atıldığını vurgulayan Gül, atılan adımların güven artırmaya yönelik olduğunu ve çatışmayla hiçbir yere varılamayacağını söyledi. Gül, ''Herkesin pozitif yönde enerjisini artırması gerekir'' diye konuştu. 
     Gül, Türkiye'nin Ermenistan ile olan sınırı açmaya hazırlanıp hazırlanmadığının sorulması üzerine, şu anda böyle bir durumun söz konusu olmadığını, ancak Türkiye'nin, içinde bulunduğu coğrafyadaki tüm sorunların diyalogla çözülmesinden yana olduğunu söyledi. 
     Gül, Türkiye'nin insan hakları alanında önemli adımlar attığına işaret ederek, ''Herhangi bir AB ülkesi olma yolunda ilerliyoruz'' dedi ve atılan adımların yalnızca AB kriterlerini karşılamak amacıyla değil, Türk halkının yaşam standardını yükseltmek amacıyla atıldığını belirtti. 
     
</TEXT>
</DOC>
