<DOC>
<DOCNO> 199082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sontur02.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sandık seçmen listeleri yarın askıya çıkacak... 
</HEADLINE>
<TEXT>

     28 Mart 2004 Pazar günü yapılacak Mahalli İdareler Genel Seçimleri'nde kullanılacak sandık seçmen listeleri, güncelleştirilmek üzere yarın askıya çıkarılacak. Listeler, 35 gün süreyle askıda kalacak. 
     Yüksek Seçim Kurulu'nun YSK kararına göre, Mahalli İdareler Genel Seçimleri'nde, 3 Kasım 2002 tarihinde yapılan Milletvekili Genel Seçimi'nde veya bundan sonra herhangi bir nedenle yapılan diğer seçimlerde kullanılan seçmen listeleri güncelleştirilerek kullanılacak. 
     Sandık seçmen listeleri, yarın saat 08.00'de muhtarlık bölgeleri esas alınarak ait oldukları mahalle veya köylerde halkın kolaylıkla görüp okuyabileceği yerlerde askıya çıkarılacak. 
     Askıya çıkarılan sandık seçmen listeleri, 5 Ocak 2004 Pazartesi günü saat 17.00'de indirilecek. 
     
     LİSTELERE KİMLER YAZILABİLECEK 
     YSK'nın belirlediği esaslara göre, askı süresince - 3 Kasım Milletvekili Genel Seçimi sonucunda elde edilen seçmen kütüklerinden oluşturulan sandık seçmen listelerine veya daha sonra yapılan seçimlerde güncelleştirilen listelere herhangi bir sebeple yazılmayanlar, - 28 Mart 1986 tarihinde ve ondan önce doğanlar, - Başka bir sandık seçmen listesinde yazılı olup da sürekli oturmak amacıyla listenin askıya çıkarıldığı seçim muhtarlık bölgesine gelenler, - Sandık seçmen listesinde veya tutuklu seçmen listesinde kendisine ait bilgilerde yanlışlık veya eksiklik bulunanlar, - Taksirli suçlardan hükümlü veya tutuklu olduğu halde seçmen listesine yazılmamış bulunanlar, - Askerlikten terhis olup da seçmen kütüğünde kaydı bulunmayanlar, seçmen yazılmak için bizzat başvuracaklar. 
     Bu arada, kısıtlı veya kamu hizmetlerinden yasaklı olanlar, silah altında bulunan erler, onbaşılar, kıta çavuşları ile askeri öğrenciler, izinli olsalar bile listelere yazılamayacaklar. 
     Sandık seçmen listelerine, askı süresi içinde itiraz edilebilecek. 
     
     TAŞIMA SEÇMENE ÖNLEM 
     Sandık seçmen listeleri kesinleştikten sonra gelen ''Silme formları'' hemen işlenecek. Yeni seçmen listeleri çoğaltılmış ise ''Nakil'' olarak işlenecek. Bu seçmen için seçmen bilgi kağıdı yazılmayacak ve oy kullandırılmayacak. 
     Bilgisayar destekli merkezi seçmen kütüğüne sonradan dahil edilen İstanbul, İzmir, Kocaeli ve Manisa'nın ilçeleri içinde adres değişikliği nedeni ile sandık seçmen listesine ilave edilen seçmenler, eski adreslerine ilişkin sandık seçmen listesindeki kayıtları bulunarak, isimlerini hizasına ''İç Nakil, Oy Kullanamaz'' ibaresi yazılacak. Ölüm, nakil ve itiraz gibi nedenlerle silinmesine karar verilen seçmenler, sandık seçmen listelerinde bulunarak isimlerinin hizalarına silme nedenleri ile birlikte ''Oy kullanamaz'' ifadesi yazılacak. 
     İlçe seçim kurulu başkanlıkları, kesinleşen listelere göre ilçenin toplam ve kesin seçmen sayısı ile sandık sayısını en geç 25 Ocak 2004 tarihine kadar YSK'ya bildirecek. Listelerin çoğaltılması ise 27 Şubat 2004 akşamına kadar bitirilecek. 
     En geç 8 Mart 2004 akşamına kadar hazırlanacak seçmen bilgi kağıtlarının dağıtımı, 20 Mart 2004 tarihini akşamına kadar bitirilecek. 
     Bu tarihe kadar herhangi bir nedenle dağıtılamayan seçmen bilgi kağıtları, ilçe seçim kurulu başkanına iade edilecek. Alınmayan seçmen bilgi kağıtları, oy verme gününde sahipleri tarafından istenildiğinde verilmek üzere sandık kurulu başkanına teslim edilecek. 
     3 Kasım Milletvekili Genel Seçimleri'nde kullanılan kütüklerde, seçmen sayısı 41 milyon 414 bin 793 olarak belirlenmişti. 
     
     LİSTELER, SEÇİM DÖNEMİ ÖNCESİ ASKIDA 
     YSK, sandık seçmen listelerini, güncelleştirilmek üzere ikinci defa seçim dönemi öncesinde askıya çıkarıyor. 
     18 Nisan seçimlerinde listeleri seçim dönemi öncesinde askıya çıkaran YSK, bununla kütüklere daha çok seçmenin yazılmasını hedeflemişti. 
     Listeler, 35 gün ile ilk defa bu kadar uzun süreli askıda kalacak. 18 Nisan 1999 seçimlerinde ise listeler, 29 gün askıda kalmıştı. 
     3 Kasım 2002 seçimlerinde seçim dönemi içerisinde askıya çıkarılan seçmen listeleri, 21 gün askıda kalmıştı. 
     
</TEXT>
</DOC>
