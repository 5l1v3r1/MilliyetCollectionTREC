<DOC>
<DOCNO> 172472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/spor/ymese.html </URL>
<DATE> 2003/07/30/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Beşiktaş iyi yolda 
</HEADLINE>
<TEXT>

   
   Skora bakıp da sakın ola Beşiktaş'ın Arsenal karşısında kötü oynadığını sanmayın. Beşiktaş, Avusturya'daki son ciddi hazırlık maçında inanın mükemmel oynadı. Hatta, mükemmelden de öte. Doğrusu Beşiktaş'tan böylesi bir futbol beklemiyordum. Düşünün, rakibin attığı bir gol var, Beşiktaş'ın ise özellikle ikinci yarıda yakaladığı ancak gole çeviremediği en az 6 fırsat var. Sinan'ın attığı nizami gol, ofsayt diye iptal edilirken, Ahmed Hassan'ın ceza alanı içinde bir de düşürülüşü var. Eğer Beşiktaş güçlü rakibi karşısında 90 dakika süreyle yakaladığı pozisyonları gole çevirebilseydi rahat kazanabilirdi. Arsenal, orta alanda Beşiktaş'ın müthiş bir direnişiyle karşılaştı. Bergkamp'ın bulduğu tek golde yılların tecrübesi Kaan Dobra ve Zago'nun müthiş ve onlara yakışmayacak hataları ön plandaydı. Başka bir deyişle Beşiktaş, golü kendisi yarattı. Defansta Ahmet Yıldırım, ortaya koyduğu futbolla sivrilirken, Pancu ve Giunti savaşçılıklarıyla ön plana çıktılar. İlk yarıda Ahmet Dursun ve Tümer ikilisi Beşiktaş'ın gol isteğine yanıt veremediler. Özellikle Ahmet Dursun eski günlerini arar gibiydi. Aldığı birkaç topu da ezmekten öteye gidemedi. Ancak tecrübeli oyuncunun çok koşması, rakip defansa pres yapması, gol atamamasına rağmen pozitif yanıydı. 
   Doğrusunu isterseniz, Rapid Wien maçındaki karamsarlığım, Arsenal karşısında yerini umuda bıraktı. Lucescu'nun elinde zengin bir kadro var. Bu kadronun içinden en iyi on biri çıkaracaktır. Yeni transferler, Kartal'da büyük bir rekabet ortamı yaratacaktır. Bu rekabet Beşiktaş'a zorlu üç kulvarda güç katacaktır. 
   
      
   
</TEXT>
</DOC>
