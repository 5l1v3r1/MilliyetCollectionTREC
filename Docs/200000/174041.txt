<DOC>
<DOCNO> 174041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sontur09.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebekler 11 Eylül'den sonra küçük doğdu 
</HEADLINE>
<TEXT>

     New York'taki Dünya Ticaret Merkezi'ne düzenlenen 11 Eylül saldırılarının yol açtığı hava kirliliğinin hamile kadınları olumsuz etkilediği belirtildi. 
     Journal of the American Medical Association dergisinde yayınlanan araştırmanın sonuçlarına göre, 11 Eylül 2001'de Dünya Ticaret Merkezi ve civarında bulunan kadınların dünyaya getirdiği bebekler normalden ortalama 250 gram daha zayıf doğdu. 
     Konuyla ilgili makalede, is ve tozdan dolayı ortaya çıkan hava kirliliğinin, anne karnındaki bebeğin gebeliğin yaşına göre olması gerekenden küçük olduğu anlamına gelen ''rahim içi gelişme geriliği'' IUGR riskini 2 kat artırdığı kaydedildi. 
     Araştırma, 11 Eylül saldırıları sırasında 12'si Dünya Ticaret Merkezi'nde, diğerleri de merkeze en fazla 800 metre mesafede bulunan 182 kadın arasında yapıldı. 
     Bu kadınların dünyaya getirdiği bebekler ile Manhattan'daki Mount Sinai hastanesinde doğum yapan ve saldırılar sırasında hamile olan kadınların bebekleri kıyaslandı. 
     Mount Sinai Tıp Fakültesi Başkanı Dr. Philip Landrigan, bu çocukların ileriki yaşlarında karşılaşacakları olası sorunların izlenmesinin ve kıyaslanmasının da planlandığını belirtti. 
     
</TEXT>
</DOC>
