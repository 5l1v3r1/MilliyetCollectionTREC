<DOC>
<DOCNO> 162474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/soneko37.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Elektriğe zam yapmamakla popülizm yapmıyoruz 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, elektriğe zam yapmamakla popülizm yapmadıklarını belirterek, ''Zamla gelecek olan kaynağı, biz tasarrufla ve uyguladığımız ekstra önlemler ile karşılamış durumdayız'' dedi. 
     Güler, İstanbul'da devam eden ''Üç Denizin Hikayesi Enerji Konferansı''nda verilen yemeğin ardından yaptığı konuşmada, Avrupa'nın enerji talebinin önümüzdeki 20 yılda önemli artış göstereceğini vurguladı. 
     Hazar bölgesinin, petrol ve gazın Avrupa ve diğer ülkelere taşınmasında önemli gelişme sağlayacağını kaydeden Güler, önemli bir coğrafik konumda bulunan Türkiye'nin taşıma konusunda 4 büyük projeye katıldığına dikkat çekti. 
     Türkiye'nin doğal bir enerji köprüsü olduğunu belirten Güler, ''Türkiye bu kaynakların Orta Asya, Hazar ve Ortadoğu'dan Avrupa ve dünyada diğer ülkelere taşınmasında transit, güvenilir bir ülkedir'' diye konuştu. 
     Güler, Bakü-Tiflis-Ceyhan boru hattının 21. yüzyılın en büyük projelerinden biri olduğunu vurgularken, ''Bakü-Tiflis-Ceyhan projesinde önemli mühendislik çalışmaları gerçekleşti. Bakü-Tiflis-Ceyhan artık geri dönülemez noktaya geldi. Petrol, 2005'ten itibaren taşınacak'' dedi. 
     Bakan Güler, bu projenin Türk boğazlarından geçen tanker trafiğini azaltacak olmasının, çevrenin korunması açısından önemli olduğunu söyledi. 
     Türkiye ile Yunanistan'ın doğalgaz ağlarının birbirine bağlanması ve Hazar doğalgazının Türkiye ve Yunanistan üzerinden Avrupa'ya taşınması konusunda Şubat ayında anlaşma imzaladığını anımsatan Güler, ''Bu gaz, 2005'te Yunanistan'a ulaşacaktır'' dedi. 
     
     ''POPÜLİZM YAPMIYORUZ'' 
     Güler, bir gazetecinin, IMF ile 5. gözden geçirme çalışmalarının bu hafta sonuçlanmasının beklendiğini ifade ederek, ''IMF'nin daha önceden elektriğe zam yapılması yönünde istekleri olmuştu. Bu bağlamda beklentiniz var mı, yine zam isteği olacak mı '' diye sorması üzerine, şunları kaydetti 
     ''Biz şu anda yaptığımız hesapları hem Hazine'ye, hem IMF'ye gösterdik. Çalışmalardan onlar da tatmin oldular. Biz, burada zam yapmamakla popülizm yapmıyoruz. Zamla gelecek olan kaynağı biz tasarrufla ve uyguladığımız ekstra önlemler ile karşılamış durumdayız. Yerli kaynaklara döndük. Kömür santralleri ve barajları şu anda maksimum seviyede kullanıyoruz. Dolayısıyla oradan bir kazancımız var.'' Kayıp kaçağın üzerine ciddi şekilde gittiklerini de dile getiren Bakan Güler, TEDAŞ'ın alacakları için de kolaylık gösterdiklerini anlattı. 
     Güler, ''Bu kolaylıkla, 2 katrilyon lira alacağımız vardı, 1.2 katrilyon lira tahakkuk oluştu. Bunun da 270 trilyon lirasını tahsil ettik. Bunların hepsi yeni çalışmalar. Ayrıca kayıp kaçaklarda 90 trilyonun üzerinde bir kaynak oluşturduk. Bunlar yapılması beklenen zamlara karşılık aldığımız önlemler. Bunların hepsini göz önüne aldığımız zaman bugün itibariyle böyle birşey gözükmüyor'' dedi. 
     Yeni maden yasası ile yerli ve yabancı sermayeyi teşvik ettiklerini de belirten Güler, buradaki ana amaçlarının, maden kaynaklarını bir an evvel ekonominin hizmetine sunmak olduğunu kaydetti. 
     Güler, ''Ayrıca, ruhsatları alan kişiler tabiri caizse, ruhsatın üzerine yatmayacaklar. Aldıkları zaman bunu işletecekler'' diye konuştu. 
     
</TEXT>
</DOC>
