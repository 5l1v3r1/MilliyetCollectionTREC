<DOC>
<DOCNO> 157534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/ekonomi/aeko.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirmede çalışana satış dönemi sona erdi 
</HEADLINE>
<TEXT>

Maliye Bakanı Unakıtan, özelleştirme kapsamındaki kuruluşların çalışanlara satılmasına karşı çıkarak, "Bu konuda kendimizi aldatmanın anlamı yok" değerlendirmesinde bulundu 
     EBRU SUNGUR 

     Maliye Bakanı Kemal Unakıtan, özelleştirilecek kuruluşların çalışanlara satılması konusunda, "Kendimizi aldatmanın anlamı yok" diyerek çalışanlara satış yapılmayacağı mesajı verdi. 
     İstanbul Menkul Kıymetler Borsası'nda İMKB dün düzenlenen "Türkiye'de Özelleştirme Politikaları" konulu toplantıya katılan Maliye Bakanı Unakıtan, toplantının sonunda gazetecilerin sorularını yanıtladı. Gazetecilerin, "Kardemir modelinde olduğu gibi özelleştirilecek kuruluşların çalışanlara satılması düşünülüyor mu" sorusuna Unakıtan, "Kendimizi aldatmanın anlamı yok" diye yanıt verdi. 
     Bu yanıt üzerine gazetecilerin Dünya Bankası'nın, Vakıfbank'ın çalışanlara satılmasını öngördüğünü hatırlatması üzerine ise şöyle dedi 
     "Olmaz öyle şey. Orada bir sandık var ancak parası yok. Sandığa verilince banka yine aynı tas aynı hamam devam edecek. Dünya Bankası'na uyar ya da uymaz ben kendi evimi düzenlemeye yükümlüyüm." 
     Toplantıda, katılımcılarla birlikte özelleştirme vizyonunu belirlediklerini belirten Unakıtan, özelleştirme vizyonunu hızlı fakat aceleci olmayan, saydam, güven veren, ekonomik verimlilik ve değer artışı değer atışı yaratan, esnek, adil, serbest rekabet koşullarını sağlayan ve devletin ekonomideki işletme faaliyetlerini kaldıran bir vizyon olarak tanımladı. 
     
     'Beyin fırtınası yaptık' 
     Tüm gün süren toplantıda beyin fırtınası yaptıklarını belirten Unakıtan, özel sektörün düşünceleriyle kendilerininkinin örtüştüğünü, çalışmaların devam edeceğini kaydetti. Unakıtan, vergilere ilişkin gelen soruyu da, "Adaletsiz yapıyı adaletli hale getirmemiz gerek. Enflasyon muhasebesi çok yakında geliyor. Tasarı bakanlıkta hazırlandı. Türkiye'ye yabancı sermayenin gelmemesinin bir nedeni de enflasyon muhasebesinin olmaması gerek" şeklinde yanıtladı. 
     Unakıtan, dünkü strateji toplantısına özel sektörden kamudan ve öğretim üyelerinden oluşan 25 kişinin katıldığını ve toplantının organizasyonunu Anadolu Grubu Mali İşler Başkanı Mustafa Uysal'ın yaptığını söyledi. Hatırlanacağı üzere, Uysal'ın ismi bir ara Faik Öztrak'tan boşalan Hazine Müsteşarlığı için de geçmişti. 
     
'İMKB'nin satışı için erken'      Maliye Bakanı Kemal Unakıtan, toplantı için neden İMKB binasının seçildiği ve borsanın ne zaman özelleştirileceğini yönelik soruya da "İMKB binası çok rahat. Toplantıyı o yüzden burada yaptım. Bundan sonraki toplantıları da burada yapacağım. İMKB'yi de özelleştireceğim. Ancak daha kurumsallaşması lazım" diye yanıt verdi. 
     Unakıtan, devletin ticari faaliyetlerden elinin çekilmesi hedefine AKP hükümetinin ömrünün yetip yetmeyeceği sorusuna "Özelleştirme İdaresi'nin portföyü 2004'te bitecek. Ama ben portföyü geliştireceğim" yanıtını verdi. Unakıtan, Petkim, Tüpraş, Tekel, Milli Piyango, enerji piyasası, banka ve sigorta özeleştirmelerini bu yıl gerçekleştireceklerini, THY'yi ise yıl sonunda değerlendirmeye alacaklarını belirtti. 
     

</TEXT>
</DOC>
