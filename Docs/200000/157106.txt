<DOC>
<DOCNO> 157106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sonspo16.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor-Altay maçı bilet fiyatları açıklandı... 
</HEADLINE>
<TEXT>

     Bursaspor'un, yarın ligde kalma yolunda büyük önem taşıyan Altay ile yapacağı zorlu maçın bilet fiyatları açıklandı. 
     Bursaspor'un '''www.bursaspor.org'' adresli resmi internet sitesinde yer alan açıklamaya göre, açık kale arkası tribün 1, kapalı kale arkası tribün 1.5, maraton tribünü 5, kapalı tribün bilet fiyatları ise 20 milyon lira olarak belirlendi. 
     Biletler, bugün öğleden sonra Bursaspor Kulübü Satış Mağazası ve stad gişelerinden satışa sunulacak. 
     
     MERAK ETMEYİN, BU MAÇI ALACAĞIZ.. 

     Öte yandan, Bursaspor Kulübü Basın Sözcüsü Şükrü Akyollu, ligde kalma yolunda kendileri açısından büyük önem taşıyan Altay maçını mutlaka kazanmaları gerektiğini belirterek, ''Futbolcular ve teknik kadro, Altay maçının öneminin bilincinde ve bize merak etmeyin biz maçı alacağız dediler'' dedi. 
     Şükrü Akyollu, dün akşam bazı yöneticilerle birlikte kampı ziyaret ettiklerini ve futbolcularla birebir görüşme fırsatı bulduklarını söyledi. 
     Futbolcuların, Altay maçının kazanılacağına dair inançlarının tam, morallerinin de çok üst düzeyde olduğu izlenimini edindiklerini ifade eden Akyollu, bu durumun da kendilerini umutlandırdığını kaydetti. 
     Akyollu, ligde kalma şanslarını sürdürebilmeleri için İzmir temsilcisini mutlak yenmeleri gerektiğini ifade ederek, şunları söyledi 
     ''Galibiyetten başka düşüncemiz yok. Futbolcular ve teknik kadro Altay maçının öneminin bilincinde ve bize merak etmeyin biz bu maçı alacağız dediler. Biz de futbolcularımızdan bu maçta terlerinin son damlasına kadar mücadele etmelerini istiyoruz. Takım gerçek performansını sahaya yansıtırsa, maç sonunda 3 puanı alan taraf biz oluruz.'' Ligde kalma mücadelesi veren rakiplerinin yapacakları maçlarla ilgilenmediklerini dile getiren Akyollu, ''Başkasının puan kaybına ihtiyacımız yok. Biz kazanalım yeter. Gerisiyle ilgilenmiyoruz'' dedi. 
     
</TEXT>
</DOC>
