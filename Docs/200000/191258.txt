<DOC>
<DOCNO> 191258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sontur39.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"3 Kasım seçimleri, tesadufi bir partinin iktidarıyla sonuçlandı" 
</HEADLINE>
<TEXT>

     DYP Genel Başkan Yardımcısı Kamil Turan, ''3 Kasım seçimleri, tesadüfi bir partinin iktidar olmasıyla sonuçlandı'' dedi. 
     Turan, DYP Giresun İl Teşkilatı'nda düzenlediği basın toplantısında, ilk kez 57. Hükümet döneminde, IMF gibi birtakım kuruluşların Türkiye'de alacaklı oldukları için emir vermeye başladığını savunarak, ''57. Hükümet artık, milletin seçtiği, millet adına milleti yönetmekten çıkıp, IMF'nin yönetimine girmişti. O dönemde, Başbakan ve Bakanlar tamamen IMF'nin bir oyuncağı haline gelerek, IMF'ye sormadan hiçbir iş yapamaz hale geldiler'' diye konuştu. 
     İktisadi ve mali kuruluşların bu yabancıların sorumluluğuna verildiğini de ileri süren Turan, şunları söyledi 
     ''Her geçen gün, bu yabancı müdahale, hayatımızın ayrı bir bölümü üstünde hakimiyet kurdu. Yurtiçi ve dışı politikalarımız, milletimizin onurunu kıran bir politikaya dönüştü. Sonuç ne oldu, millet tamamıyla iktidara olan güvenini kaybetti. Millet, öyle bir hale geldi ki, yapılacak yeni seçimlerde, bunlar başa gelmesin de kim gelirse gelsin dedi.'' Turan, 3 Kasım seçimlerinde, AK Parti'nin tek başına iktidar olmasının en önemli nedeninin, halkın 57. Hükümete olan tepkisinden dolayı olduğunu da ifade ederek, şöyle devam etti 
     ''Millet, 57. Hükümet zamanında yaşanan sorunlardan dolayı, yavaş yavaş kendisini, yeni olan bir partinin iktidarına kilitledi. Seçimlerde ilk yaptıkları iş, iktidarda bulunan üç partiyi ortadan silmek oldu. 3 Kasım seçimleri, tesadüfi bir partinin, tesadüfi birtakım kişilerinin, bu seçimin sonucunda iktidar olmasıyla sonuçlandı.'' 
     
</TEXT>
</DOC>
