<DOC>
<DOCNO> 187555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sonspo05.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş yeni unvan peşinde... 
</HEADLINE>
<TEXT>

     A Milli Futbol Takımı'nın, İngiltere ile 11 Ekim Cumartesi günü oynayacağı 12. Avrupa Şampiyonası 7. Eleme Grubu 8. maçı, Milli Takımlar Teknik Direktörü Şenol Güneş için ayrı bir anlam taşıyor. 
     Ay-yıldızlı ekibin başında başarıdan başarıya koşan Şenol Güneş'in yeni hedefi, İngiltere'ye karşı galibiyet yaşayan ilk teknik adam olmak. 
     Türkiye, İngiltere ile şimdiye dek yaptığı 9 maçtan 8'ini yitirmiş, 1'inde berabere kalmış, hiç galip gelememiş, hatta tek gol dahi atamamıştı. 
     
     BAŞARILI KARİYER 

     A Milli Futbol Takımı'nın başında, 17. Dünya Kupası'nda elde edilen üçüncülükle tarihe altın harflerle geçen ve UEFA'nın resmi internet sitesinde düzenlenen ankette 2002'nin en iyi teknik adamı seçilen Şenol Güneş, aynı zamanda, haziran ayında Fransa'da yapılan 6. FIFA Konfederasyon Kupası'nda da ay-yıldızlı ekibi üçüncülüğe taşıdı. 
     Güneş ayrıca, A Milli Takım'ın başında en fazla galibiyet elde eden teknik adam rekorunu da yakın bir geçmişte eline geçirmişti. 
     Türk Milli Takımı'nın başına 16 Ağustos 2000'de, Saraybosna'da Bosna-Hersek ile yapılan özel maçla başlayan Şenol Güneş'in, ay-yıldızlı takımın başında sahaya çıktığı 46 maçta milliler 23 galibiyet aldı. Bu alanda daha önceki rekor 17 galibiyetle Fatih Terim'e aitti. 
     
     ÖZARI'NIN REKORUNA DA GÖZ DİKTİ 

     A Milli Takım'ın başında 46 kez sahaya çıkan Güneş, gözünü Coşkun Özarı'nın rekoruna dikti. 
     Ay-yıldızlı ekibin başında çeşitli dönemlerde toplam 54 kez sahaya çıkan Özarı, rekoru elinde bulunduruyor. 
     Halen 2. sırada yer alan Güneş'in, rekoru eline geçirmesine 9 maç kaldı. 
     
     47. MİLLİ SINAVI 

     A Milli Futbol Takımı, cumartesi günü İngiltere ile yapacağı 12. Avrupa Şampiyonası 7. Eleme Grubu 8. maçıyla birlikte, Milli Takımlar Teknik Direktörü Şenol Güneş yönetiminde 47. sınavına çıkacak. 
     Şenol Güneş'in, ay-yıldızlı takımın başında sahaya çıktığı 46 maçta milliler, 23 galibiyet, 11 beraberlik, 12 de yenilgi aldı. 
     Türkiye, Güneş yönetiminde toplam 70 gol atarken, kendi kalesinde de 46 gol gördü. 
     
     RESMİ MAÇLAR 

     A Milli Futbol Takımı, Şenol Güneş döneminde yaptığı 31 resmi maçın genelinde başarılı sonuçlar elde etti. 
     Türkiye, Güneş dönemindeki resmi maçların 20'sini kazanırken, 6'sını yitirdi, 5'inde de eşitliği bozamadı. 
     Resmi maçlarda toplam 59 gol atan ay-yıldızlı ekip, kalesinde 27 gol gördü. 

     
</TEXT>
</DOC>
