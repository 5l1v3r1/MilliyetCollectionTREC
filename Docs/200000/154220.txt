<DOC>
<DOCNO> 154220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sondun20.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da türban tartışması... 
</HEADLINE>
<TEXT>

     Fransa Başbakanı Jean-Pierre Raffarin, okulda türbana yasak getirilmesi için yasa hazırlanmasına, ''laiklige eski gücünü vermek'' gerekçesiyle yeşil ışık yaktı. 
     Fransa İslam Konseyi'nin CFCM kuruluş toplantısında konuşan Raffarin, okulda türbana yasak getirilmesiyle ilgili başlatılan tartışmalara da değindi. Raffarin, ''Bu sorunu, milli eğitimle ilgili genel tartışma çerçevesinde ele almak istiyoruz. Bu tartışmanın sonunda alınması gereken tedbirleri gözden geçireceğiz'' dedi. 
     ''Amaçlarının hiç kimseyi toplum önünde kötü duruma düşürmek veya bireyleri incitmek olmadığını'' kaydeden Raffarin, ''Amacımız, laikliğin yeniden eski gücüne kavuşması. Ancak olumsuz ve din karşıtı bir laiklik de istemiyoruz. İstediğimiz, laiklik düşmanlarını engellemektir, gerekirse bu konuda bir yasa da yaparız'' dedi. 
     Raffarin, önceki gün Le Figaro gazetesine verdiği demeçte, okullarda türbana yasak getirilmesinden önce genel bir tartışma açılmasını istemişti. 
     
     NICOLAS SARKOZY 
     İçişleri Bakanı Nicolas Sarkozy de, toplantıda yaptığı konuşmada, Fransa'da yaşayan Müslümanlara, türban konusunu sakin ve sağduyulu bir biçimde tartışmaları çağrısında bulundu. 
     Sarkozy, Fransa'daki Müslümanların katılımı olmadan bu tartışmanın olamayacağını belirtti ve bu konuda Müslümanların bir uzlaşmaya varması gerektiğini bildirdi. 
     Nicolas Sarkozy'nin geçen ay yapılan bir toplantıda, kimliklerde kullanılan fotoğraflarda türbana yer verilmemesini savunması ve Eğitim Bakanı Luc Ferry'nin okullara dini simgelerle gelinmesini yasaklayan bir yasa hazırlanmasını istemesi, Fransa'da türban tartışmalarının yeniden alevlenmesine yol açmıştı. 
     
</TEXT>
</DOC>
