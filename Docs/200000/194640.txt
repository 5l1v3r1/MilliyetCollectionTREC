<DOC>
<DOCNO> 194640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sontur18.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kretschmer Türkiye'nin hassasiyetleri gündeme getiremeyecek 
</HEADLINE>
<TEXT>

     Avrupa Komisyonu Türkiye Temsilcisi Büyükelçi Hans Jörg Kretschmer, ''Kıbrıs AB'ye üye olacak. Türkiye, bu gerçeği dikkate alarak tutumunu belirlemelidir'' dedi. 
     Hans Jörg Kretschmer, Adana Ticaret Odası'nı ziyaretinde, ''Türkiye'nin üyeliği ve AB politikaları'' konusunda açıklamalarda bulundu. 
     Kretschmer, Türkiye'nin AB'ye üye olması halinde tüm yasa, kural ve mevzuatları yerine getirmek durumunda bulunduğunu ve öncesinde de kararlı bir şekilde güvenceler vererek bunları yerine getirmesi gerektiğini belirtti. Kretschmer, siyasi konuların yanı sıra göç konusunda kaygı duyan AB üyelerinin bulunduğunu kaydetti. 
     Kretschmer, Avrupa İnsan Hakları Mahkemesi kararları çerçevesinde Leyla Zana ve arkadaşlarına ilişkin davanın yeniden görülmesinin yanı sıra Kıbrıs konusunun Türkiye karşıtları için gerekçe oluşturduğunu ifade etti. 
     Türkiye'nin önem verdiği Kıbrıs konusuna Strateji Belgesi'nde değinildiğini hatırlatan Kretschmer, bunun siyasi bir kriter olarak görülmediğini, ancak bu boyutuyla da değerlendirildiğini belirterek, şöyle konuştu 
     ''1 Mayıs 2004 yılında Kıbrıs AB'ye üye olacak. Türkiye, Kıbrıs'ın üyeliği gerçeğini dikkate alarak tutumunu belirlemelidir. Çünkü, tam üyelik müzakerelerinde elbette bu konu ele alınacak. Aksi halde, aday ülkelerden birinin üye ülkeyi tanımaması gibi bir pozisyon doğacak. Bu durum çözümlenmelidir ve bunu umuyoruz. Bu, sadece Türkiye için değil Kıbrıs için de önemlidir.'' 
     
     GERİYE DEĞİL İLERİ BAKMAK 
     Kretschemer, İlerleme Raporu'nda Türkiye'nin son dönemde gerçekleştirdiği reformlara yer verildiğini ve bu yöndeki çalışmaların devam etmesi durumunda müzakere sürecinde olumlu gelişmeler yaşanacağını vurgulayarak, şunları kaydetti 
     ''İlerleme Raporu'ndaki konuların Türkiye'nin durumunu objektif olarak yansıttığı hükümetinizce de kabul edilmiştir. Siyasi kriterlere uyum ve uygulama konusunda, alınan kararların ve düzenlemelerin kitapta kalmayarak gündelik yaşamda hissedilir farkların yaratılması gereklidir. Türkiye üyelik için temel, köklü reformlar yapmalıdır. Türkiye, uyum paketiyle önemli adımlar atmıştır. Türkiye geriye değil, ileriye bakmalı, geleceğe hazırlanmalıdır.'' Hazırlanmakta olan anayasa ile insan hakları ve temel özgürlükler konusunda AB'de zorunluluklar getirileceğini, bu kapsamda hiçbir ülkeye özel bir muamele uygulanmayacağını belirten Kretschemer, şöyle devam etti 
     ''AB, uluslar üstü bir kuruluştur. Üyeler, benimsenen kararları hiçbir çekince koymadan uygulamalıdır. AB'nin işleyişi için üye devletlerin yasa, kural ve düzenlemeleri yerine getirmeleri gereklidir. Bunlar artık tüm ülkeler için aynı şekilde uygulanacaktır. Türkiye, bunlara uyacağı ile ilgili garanti vermek zorundadır. Türkiye de üye olduğunda hassasiyetler gibi konuları gündeme getiremeyecektir. Bir İslam ülkesi veya coğrafi konum ve stratejik önem gibi gerekçeler olmayacaktır. Çünkü böyle bir ayrıcalık kalmayacak.'' 
     
     TÜRKİYE'Yİ RAHATSIZ EDEN KONULAR 
     ATO Başkanı Şaban Baş da ziyaretin AB-Türkiye ilişkilerinin önem kazandığı günlere denk gelmesinin kendilerini memnun ettiğini, oda üyelerinin yanı sıra bölgedeki vatandaşların da AB konusunda bilgilendirilmesi ve entegrasyona hazırlık konusunda yönlendirilmesi için çalışmalar yaptıklarını söyledi. 
     Oda bünyesinde AB Bilgi Bürosu oluşturduklarını, burayı bölge için önemli bir bilgi ve doküman merkezi haline getirdiklerini ifade eden Baş, AB'ye üyelik konusunda Türk halkının kararlı olduğunu belirterek, şöyle devam etti 
     ''Ancak, İlerleme Raporu'ndaki bazı konular Türkiye'nin inancını kırmaktadır. Özellikle siyasi kriterlerle hiç ilgisi olmayan Kıbrıs konusu, bizleri son derece rahatsız etmiştir. Üstelik Yunanistan'ın bu konudaki açıklamaları da kabul edilebilir nitelikte değildir. 
     Türkiye, AB'ye üye olmak kararlılığındadır ve öngörülen kriterleri sağlamak adına son gücüyle çalışmaktadır. Bu nedenle ilgisi olmayan konuların AB üyeliğimiz ile birleştirilerek önümüze getirilmesi bizleri son derece rahatsız etmekte, birliğe inancımızı kırmaktadır. Bu nedenle Türkiye'nin hassasiyetlerine dikkat edilmelidir.'' ATO yönetim kurulu üyeleri ile MÜSİAD Başkanı Mustafa Çalışkan ve Almanya Fahri Konsolosu Teyfik Kısacık'ın da bulunduğu toplantıda, Adana'nın tanıtımı sinevizyon gösterisi ile yapıldı ve Başkan Baş, Büyükelçi Kretschemer'e ''Şehir Tanrıçası Tykhe ile Nehir Tanrısı Saros''un heykelciğini verdi. 
     
</TEXT>
</DOC>
