<DOC>
<DOCNO> 189349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sonspo27.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi Fenerbahçe'yi heyecanla bekliyoruz 
</HEADLINE>
<TEXT>

     Bursaspor Teknik Direktörü Gheorghe Hagi, hafta sonunda kendi sahalarında yapacakları Fenerbahçe maçını büyük bir heyecanla beklediklerini söyledi. 
     Hagi, Fenerbahçe maçı için iyi bir hazırlık dönemi geçirdiklerini ve zorlu karşılaşmadan 3 puanla ayrılmayı hedeflediklerini söyledi. 
     Sakat ve cezalı oyuncuların bulunması nedeniyle bazı sorunlar yaşadıklarını belirten Hagi, "Buna karşın tüm hafta boyunca işler çok iyi gitti. Maçı büyük bir heyecanla bekliyoruz. Umut ediyorum ki bu kez 3 puanı alırız" dedi. 
     Tuncay ve Hooijdonk'a özel önlem almayacağını belirten Hagi, şunları söyledi 
     "Sahada takım halinde çalışacağız. Sahaya çıkacak tüm arkadaşlar çok önemli rol oynayacak. Fenerbahçe, Galatasaray ve Beşiktaş gibi takımların çok değerli oyuncuları var. Bu oyuncular bireysel olarak bir maçın dengesini bozabilecek oyuncular. Fakat, bizim takım olarak iyi çalışmamız gerekiyor. Bu konuda onlardan daha iyi oyun oynayabiliriz." Kendileri için her maçın zor ve önemli olduğunu vurgulayan Hagi, yeşil-beyazlı taraftarlardan da her zamanki desteklerini sürdürmelerini ve takımlarına güvenmelerini istedi. 
     
</TEXT>
</DOC>
