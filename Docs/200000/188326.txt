<DOC>
<DOCNO> 188326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/soneko12.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Güler Kümeste ilk yakalanan tavuk biz oluyoruz 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, enerjide vergi miktarının yüksek olduğuna işaret ederek, ''Kümese elini ilk soktuğunda ilk yakalanan tavuk biz oluyoruz'' dedi. 
     Dış Ticaret Müsteşarlığı tarafından düzenlenen Dış Ticaret Haftası'nın açılışında konuşan Güler, aslında programda kendi konuşması bulunmadığını, TRT'de eskiden programlar tutmayınca ara müziği çalındığını hatırlatarak, kendi konuşmasını da buna benzetti. 
     Başbakan Recep Tayyip Erdoğan'ın katılması beklenen toplantıda konuşan Güler, enerji sektöründe şu ana kadar ''kaba ayar'' yaptıklarını, bundan sonra ise ''ince ayar'' yapacaklarını söyledi. 
     Sanayiye daha düşük fiyata enerji sağlayacaklarını açıklayan Güler, bu konuda çalışmaların sürdüğünü belirtti. 
     Doğrudan ihracat ağırlıklı sanayide ihracat artışını enerji indirimi ile teşvik etmek istediklerini anlatan Güler, yüzde 6.5 faiz dışı fazla hedefi konusunda kararlı olduklarını ve bu çerçevede çalışmaların sürdüğünü ve 1 ay içinde bu çalışmaları sonuçlandıracaklarını kaydetti. 
     Yerli kaynaklara ağırlık vererek önemli tasarruf sağladıklarını, 11 aydır zam yapmadıklarını aksine indirimler yaptıklarına işaret eden Güler, ''Şimdi daha büyük indirimler yapmayı düşünüyoruz'' diye konuştu. 
     
     DTM MÜSTEŞARI 
     Dış Ticaret Müsteşarı DTM Tuncer Kayalar da hafta etkinlikleri ile genç girişimcilerin ilgisini ihracata yöneltmek ve ihracat bilincini oluşturmayı hedeflediklerini söyledi. 
     Kayalar, 1999 yılında ''elektronik ticaret'', 2000 yılında ''Türk malı imajı ve kalite'', 2002 yılında ise ''2000'li yıllarda Türkiye'nin dış ticaret stratejisi'' konularını gündeme getirdiklerini anlattı. 
     Yürütülen faaliyetler sonucu 1980 yılında 3 bin civarında olan ihracatçı firma sayısını 2002 yılında 32 bine ulaştırdıklarını ifade eden Kayalar, ''İhracatımız ise 1980'deki 2.9 milyar dolarlık seviyesinden 2002 yılında 36 milyar dolara yükselmiş bulunuyor. 2003 yılı sonu itibariyle 45 milyar doları, 2010 yılında ise 100 milyar doları aşması hedeflenmektedir'' diye konuştu. 
     
     TİM BAŞKANI 
     Türkiye İhracatçılar Meclisi TİM Başkanı Oğuz Satıcı, Türkiye'de ciddi bir dönüşüm süreci yaşanmaya başlandığını, bunun da kendilerine zaman zaman kırıcı, yıkıcı, zorlayıcı etkileri olabildiğini belirterek, ''İhracatçıların ödediği bedel çok ağır'' dedi. 
     İhracatçıların kayıtlı ekonominin tamamını oluşturduklarını, bedel ödenmesi gerektiğinde kayıt altındaki üretici, işadamlarının ödemek zorunda kaldığını öne süren Satıcı, borç yükünün dengeleri birbirine karıştırdığını, kendilerinin de var olmaya, ayakta durmaya çalıştıklarını söyledi. 
     Makroekonomik dengelerde herşeyin Türkiye'nin lehine gelişmesinden duydukları mutluluğu dile getiren Satıcı, şöyle devam etti 
     ''Bankacılık sektörü mü, reel sektör mü ikilemi acılarımızı ve sıkıntılarımızı her geçen gün artırıyor. İhracat kurla beslenen bir yapı izlenimi veriyor. Türkiye'deki üretim ve ihracat sadece kur temeline bağlı değildir. İhracatçı sadece haklı rekabet şartlarını istiyor. Kar etmeliyiz. Vergi vermeliyiz. Getirdiğimiz dövizlerle ülkenin borcunu bitireceğiz.'' 
     
</TEXT>
</DOC>
