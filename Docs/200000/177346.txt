<DOC>
<DOCNO> 177346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/siyaset/siy06.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi'ne Sezer'den atama... 
</HEADLINE>
<TEXT>

   Alemdaroğlu karşıtı Prof. Dr. Sağlam, Anayasa Mahkemesi üyesi oldu 
      GÖKÇER TAHİNCİOĞLU Ankara 

   
   Cumhurbaşkanı Ahmet Necdet Sezer, Anayasa Mahkemesi asıl üyeliğine Avukat Prof. Dr. Fazıl Sağlam'ı seçti. İstanbul Üniversitesi Rektörü Prof. Dr. Kemal Alemdaroğlu'nu antidemokratik olmakla eleştiren, 1983'te YÖK'ün kurulmasını antidemokratik bularak üniversiteden istifa eden Sağlam, hukuk çevrelerinde demokratlığıyla tanınıyor ve özellikle teknik konularda referans olarak kabul ediliyor. 
   Sezer, Anayasa Mahkemesi üyesi Enis Tunga'nın emekliye ayrılmasının ardından, bu göreve baro kontenjanından, TBB Başkanı Özok'u seçmişti. Eski CHP üyesi Özok, bunun Anayasa Mahkemesi'ndeki görevi sırasında tartışma yaratacağını belirterek görevi kabul etmemişti. Sezer, dün bu göreve Sağlam'ı seçtiğini açıkladı. 
   Sağlam'ın ismi son dönemde özellikle Alemdaroğlu'na yönelik eleştirileri ile gündeme geldi. Sağlam, geçen yıl yaşamını yitiren Prof. Dr. Bülent Tanör hakkında Alemdaroğlu'nun soruşturma başlatması ve üniversiteden uzaklaştırılması yönünde YÖK'e rapor sunması üzerine Tanör'ün avukatlığını üstlendi. Sağlam, Tanör, yaşamını yitirdikten sonra da Alemdaroğlu'nu ağır biçimde eleştiren yazılar kaleme aldı. 
   
</TEXT>
</DOC>
