<DOC>
<DOCNO> 179836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur12.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"Akıl hastaları" müzesine ziyaretçi akını... 
</HEADLINE>
<TEXT>

     Trakya Üniversitesi Sultan II. Bayezıd Külliyesi Sağlık Müzesi, yerli ve yabancı turistlerden büyük ilgi görüyor. 
     Müze yetkilileri, müzeyi, 8 ayda 837'si yabancı toplam 36 bin 411 kişinin ziyaret ettiğini bildirdi. Yetkililer, şu bilgiyi verdi 
     ''Edirne'ye günübirlik gelen yerli ve yabancı turistler mutlaka müzemizi ziyaret ediyorlar. Müzeyi gezen turistler en çok yapıdaki akustiğe ilgi gösteriyor. Geçen yılın 8 aylık dönemine göre, bu yıl ziyaretçi sayısında yaklaşık yüzde 30 oranında artış oldu. Ekim ve Kasım aylarında da ziyaretçi patlaması bekliyoruz. Bu yıl 70 binin üzerinde ziyaretçinin müzemizi gezeceğini tahmin ediyoruz.'' Yetkililer, müzeyi 2000 yılında 26 bin 773, 2001 yılında ise 29 bin 509 kişinin ziyaret ettiğini belirttiler. 
     
     MÜZENİN ÖZELLİĞİ 
     Osmanlı İmparatorluğu döneminde ruh ve sinir hastalıklarının su sesi ve müzikle tedavi edildiği mekan, günümüzde, Trakya Üniversitesi'ne bağlı Sultan II. Bayezıd Külliyesi Sağlık Müzesi olarak kullanılıyor. 
     Sağlık Müzesi'nde, akıl hastalarına yapılan tedavi, mankenlerle ziyaretçilere anlatılıyor. Fatih Sultan Mehmet'in oğlu Sultan II. Bayezıd tarafından 1488 yılında yaptırılarak hizmete sokulan şifahanede, hastalara, tıbbi müdahalenin yanı sıra musiki ile tedavi de uygulanmıştı. Akustik yapısı ve mimarisiyle günümüz modern mimarisinin de büyük ilgisini çeken bina, bu özelliği ile aynen korunuyor. 
     
</TEXT>
</DOC>
