<DOC>
<DOCNO> 179967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/yazar/cemal.html </URL>
<DATE> 2003/09/03/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
AB ile işler olumlu 
</HEADLINE>
<TEXT>

   
   Başbakan Tayyip Erdoğan Berlin'de, ilk resmi ziyaretini Almanya'ya yapıyor. Dışişleri Bakanı Abdullah Gül Viyana'da, Avusturya hükümeti yetkilileriyle görüşüyor. Berlin'den Roma'ya geçecek olan Erdoğan, Avrupalı bazı meslektaşlarıyla bir toplantıda buluşacak. 
   Temasların ortak noktası 
   Türkiye'yle Avrupa... 
   Nasıl mı AB ile ilişkiler 
   Berlin, Brüksel ve Ankara hattında dün yaptığım telefon trafiğinden çıkan yanıtın özeti tek sözcükten oluşuyor 
   Olumlu 
   Hatta, Başbakan Erdoğan'la birlikte Berlin'de bulunan TÜSİAD heyetinden bir kaynağın deyişiyle, "Şaşırtıcı denecek kadar olumlu bir bakış açısı içindeler..." 
   Brüksel'de AB Komisyonu'nu yakın takipte tutan güvenilir bir kaynak durumu şöyle tarif ediyor 
   "Son yıllardaki en olumlu hava esmekte..." 
   Türkiye'nin AB nezdindeki bir diplomatik kaynağının değerlendirmesine gelince 
   "Kopenhag kriterlerinin neredeyse tamamına yakını kağıt üstünde bitmiş oldu. Türkiye'yi AB'de görmek istemeyen odakların elindeki bahaneler hızla tükeniyor. AB ile üyelik müzakerelerine başlama tarihi açısından geçen haziran ayında yüzde 51 - 49 diyordum. Şimdi yüzde 51'in çok daha üstüne çıkmış durumdayım. Hava gitgide olumluya dönüyor." 
   Havanın iyileşmesine yol açan nedenler malum. Bunların başında, hükümetin siyasal kararlılığıyla TBMM'den geçen Altıncı, özellikle Yedinci Paket yer alıyor. 
   Avrupa basınında son derece olumlu yankılanan, örneğin Alman Der Spiegel dergisinin son sayısında sessiz devrim diye nitelenen bu reformcu adımlar, AB başkentlerinde Türkiye'ye bakışı bir hayli değiştirmiş durumda. 
   Gazetemizin Brüksel'deki temsilcisi Güven Özalp'ın olumlu gelişmelere ilişkin değerlendirmesi şöyle 
   "Artık her şey tarafımızdan zamanında yapılıyor. Gecikme yok, ipe un sermek yok. Ayrıca yeni hükümetin üslubunda, söyleminde geçmişe göre olumlu bir değişim söz konusu. AB'ye bir hasım, hatta bir düşman gibi değil, artık bir ortak olarak bakabiliyor. Bu nedenle de negatif değil pozitif, sorun değil çözüm üretici bir tavır içinde yaklaşıyor AB ile ilişkilere..." 
   Sonucu da şöyle özetliyor 
   "AB'de, Komisyon'da Türkiye'ye karşı olan çevreler sıkışmış durumda. Çünkü biz daha akıllı oynamaya başladık. Şimdi dama değil, satranç oynanıyor artık." 
   Önümüzde iki aşama var 
   1 İlerleme raporu... 
   2 Müzakere tarihi... 
   Birincisi, en geç önümüzdeki kasım ayında açıklanacak. İkincisi, gelecek yıl aralık ayında belli olacak. 
   AB'de bazı kaynaklar soruyor 
   "Kıbrıs'ta hareketlenmek için de AB'den müzakere tarihi için sinyal bekliyorsunuz değil mi " 
   Evet öyle. 
   Top şimdi AB'de. 
   Büyük ölçüde öyle... 
   Bu nedenle Brüksel ve AB başkentleri, gerek İlerleme Raporu gerekse müzakere tarihi konusunda Türkiye'nin beklediği adımları atmalıdırlar. Tersi, tarihi bir sorumsuzluk ve aymazlık, eski deyişle gaflet olur. 
   AB'nin kendini böyle bir tuzağa düşüreceğine ihtimal vermiyorum. 
   
      
   
</TEXT>
</DOC>
