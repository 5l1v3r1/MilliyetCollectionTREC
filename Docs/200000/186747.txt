<DOC>
<DOCNO> 186747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sondun09.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin evdeki hesabı Irak'a uymadı... 
</HEADLINE>
<TEXT>

     Amerikan New York Times gazetesi, Irak'ın imarına yönelik harcamaların bu ülkenin petrol gelirleriyle karşılanacağı yolunda ABD Başkanı George W. Bush yönetiminin Kongre'ye verdiği sözlerin gerçeği yansıtmadığını savundu. 
     Haberini, Pentagon tarafından bu konuda araştırma yapmakla görevlendirilen gizli bir görev grubunun hazırladığı rapora dayandıran gazete, ''Raporda, Irak petrol sanayinin 10 yılı aşkın süredir devam eden ambargo yüzünden büyük hasara uğradığı ve üretim kapasitesinin yüzde 25'ten fazla düştüğü belirtiliyor'' diye yazdı. 
     
     YİNE WOLFOWITZ VE CHENEY 
     Gazetenin haberinde, Savunma Bakan Yardımcısı Paul Wolfowitz'in de, Kongre üyelerine, ''İmar giderlerini kendi kaynaklarından ve kısa sürede karşılayacak bir ülkeyle karşı karşıyayız'' dediğine dikkat çekildi. 
     New York Times, Başkan Yardımcısı Dick Cheney'nin de, Bağdat'ın düştüğü gün, ''Irak'ın petrol üretimi bu yılın sonunda günde 3 milyon varile çıkacaktır'' açıklamasında bulunduğunu, ''oysa raporda, savaştan önce Irak'in azami üretiminin günde 2,4 milyon varil olduğunun yazılı olduğunu'' kaydetti. 
     Gazeteye göre, Bush yönetiminin ileri gelenleri, bu yılın başında, ''Irak'ın petrol gelirlerinin yıllık tutarının 20-30 milyar doları bulacağını ve savaş sonrasında Amerikalı vergi mükelleflerine başvurmadan Irak'ın imar edileceğini'' söylemişlerdi. 
     Başkan Bush'un Irak'a atadığı sivil yönetici Paul Bremer ise son konuşmasında, ''bu rakamın yılda 14 milyar doları aşmayacağını'' belirtti. 
     Bush yönetimi, gelecek yıl Irak'ın imarına harcanmak üzere Kongre'den 20,3 milyar dolar ödenek talebinde bulunmuştu. Yönetim, ''bu büyük masrafa altyapının yetersizliğini ve sabotajların petrol üretimini aksatmasını'' gerekçe gösteriyor 
     
</TEXT>
</DOC>
