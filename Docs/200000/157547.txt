<DOC>
<DOCNO> 157547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/guncel/gun10.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöllünün çilesi bitmiyor 
</HEADLINE>
<TEXT>

     ŞEYHMUS ÇAKAN 

     Bingöl'de dün öğleden sonra başlayan yağmur, akşama doğru şiddetini artırınca, depremzedelerin barındığı yüzlerce çadırı sel aldı. Depremin etkisini henüz üzerlerinden atamayan Bingöllüler, şimdi bir de sel baskınına uğramanın şokunu yaşıyor. Artçı şoklar devam ettiği için evlerine giremeyen halkın çadırlarda yaşadığı Bingöl'ü dün de yağmur ve dolu vurdu. Öğleden sonra başlayan yağmur saat 17.30'dan itibaren şiddetini artırırken, 10 dakika süreyle de dolu yağdı. Kentteki çok sayıda çadırı su bastı. Yağmur ve su baskınından, çadırlardaki yatak yorgan gibi eşyaları ıslanan depremzedeler, içeri giren suları ellerine aldıkları süpürgelerle tahliye etmeye çalıştı. 
     Depremde hasar gören Atatürk İlköğretim Okulu'nun bahçesinde depremzedelerin barındığı 50 çadırı da su bastı. 
     

</TEXT>
</DOC>
