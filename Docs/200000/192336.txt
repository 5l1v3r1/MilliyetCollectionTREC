<DOC>
<DOCNO> 192336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/ekonomi/eko08.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD yüzde 7.2 büyüme ile 19 yılın rekorunu kırdı 
</HEADLINE>
<TEXT>

   ABD'de yüksek vergi indirimleri sayesinde tüketici harcamalarındaki artış büyüme rekoru getirdi 
   EKONOMİ SERVİSİ 
   
   ABD ekonomisi, yılın üçüncü çeyreğinde, son 19 yılın en hızlı büyümesini gösterdi. Böylece ekonomide temmuz - eylül dönemindeki yıllık yüzde 7.2 büyüme ile 1984'ten bu yana en hızlı üç aylık performansı yakalandı. İşsizlik rakamlarında da haftalık olarak 391 binden 386 bine düşüş ekonominin olumlu sinyalleri arasında. Ağırlıklı olarak yüksek vergi indirimleri sayesinde tüketici harcamalarında görülen büyük artıştan kaynaklanan büyüme, yüzde 6'lık bir büyüme bekleyen iyimser tahminlerin bile üzerinde gerçekleşti. Bu rekorda iş dünyası harcamalarının son üç buçuk yılın en yüksek düzeyinde gerçekleşmesi ve dış ticaret açığının gerilemesi de etkili oldu. Yılın son çeyreğinde bu büyümenin yüzde 4 olacağı tahmin ediliyor. 
   
   
</TEXT>
</DOC>
