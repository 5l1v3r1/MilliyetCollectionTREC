<DOC>
<DOCNO> 189182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/siyaset/siy04.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cüppeden kurtulalım' 
</HEADLINE>
<TEXT>

   Diyanet İşleri Başkanı Bardakoğlu, "Dinle siyaset birbirinden ayrılmalı. Dindarlığımızı, içinde yaşadığımız ortama uydurmamız lazım" dedi 
      ANKARA Milliyet 

   
   Diyanet İşleri Başkanı Prof. Dr. Ali Bardakoğlu, dinle siyasetin birbirinden ayrılması gerektiğini belirterek, "Sarıktan, cüppeden kurtulmak, modern Müslüman tipi üretmek gerek" dedi. Gazetecilerle sohbet toplantısı düzenleyen Bardakoğlu, dinde reform olamayacağını, ancak dinin modernize edilmesi gerektiğini dile getirdi. Bardakoğlu, "Modernlikle dindarlık birbiriyle çatışan bir durum değil. Dindarlığımızı içinde yaşadığımız ortama uydurmak lazım. Dini biraz hafifletmek, dini bilgiyi sağlam bilgi temeline oturtmak gerekir. Yapacağımız şey, insanların din algılamasını düzeltmek, tarihten bulaşmış şeyleri ayıklamaktır" diye konuştu. 
   
   Aslolan Allah'ı sevmektir 
   Cüppe giymediğini anımsatan Bardakoğlu, "sarıklı - cüppeli" bir dini otorite istemediklerini söyledi. Dinde aslolanın Allah'ı sevmek olduğunu anlatan Bardakoğlu "Onun dışındaki 'namaz kılma, oruç tutma' gibi şeyler, bireysel tercihtir" dedi. Demokrat, liberal olduğunu söyleyen Bardakoğlu "Yeni tasarıyla kurumumuz siyasilerin çengeline takılmaktan kurtulacak. Alevi vatandaşların rencide edilmemesi gerekir" dedi. 
   
   
   
</TEXT>
</DOC>
