<DOC>
<DOCNO> 152695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/ekonomi/eko05.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftçinin mazotuna yüzde 35'lik destek 
</HEADLINE>
<TEXT>

     Çiftçinin kullandığı mazota yüzde 35 oranında sübvansiyon ödenmesine ilişkin kararname taslağı Başbakanlığa gönderiliyor. Kararname taslağı uyarınca sübvansiyondan, çiftçi kayıt sistemine kayıt olan ve doğrudan gelir desteği alan üreticiler yararlanacak. 
     500 dekara kadar ekim yaptıkları alan başına 8 litre mazot tüketildiği dikkate alınarak ödemeler mayıs, ekim ya da kasım ayları olmak üzere iki taksitte Ziraat Bankası şubelerine yapılacak. İlk taksitin ödenmesinde 2002 çiftçi kayıtları, ikinci ödemede ise 2003 yılında yaptırılacak kayıtlar dikkate alınacak. 
     Ekilen alanların tamamının destekleme kapsamında olmaması ve kayıtlı çiftçi sayısının azlığı nedeniyle, mazot sübvansiyonunun maliyetinin yaklaşık 650 trilyon lira civarında olacağı hesaplandı. Mayısta, ilk taksiti olarak 300 trilyon lira civarında destekleme ödemesi yapılması gerekecek. Ödeme için gerekli kaynağın, Vergi Barışı kapsamında yapılacak ödemelerden sağlanacağı belirtiliyor. 
     Hayvancılık desteklerinin yüzde 100 artırılması ve şeker pancarı yerine alternatif ürünlerin desteklenmesine ilişkin kararname de Başbakanlığa gönderildi. Kararname uyarınca, sütte kilogram başına verilen 10 bin - 20 bin liralık destekler 20 bin- 40 bin liraya yükseltilecek. Süt teşvik primi için, bütçede 60 trilyon liralık ödenek tahsis edildi. Şeker pancarı ekim alanlarının 440 bin hektar azaltılması ve bu alanlarda, ayçiçeği, mısır, soya ve yem bitkisi ekiminin desteklenmesine ilişkin kararname uyarınca da üreticinin alternatif ürün ekimi nedeniyle uğrayacağı gelir kaybı telafi edilecek. 
     


EKONOMİ 



















</TEXT>
</DOC>
