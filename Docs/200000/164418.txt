<DOC>
<DOCNO> 164418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sonspo03.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor, Süper Lig'de asansör takım olmak istemiyor... 
</HEADLINE>
<TEXT>

     Birinci Süper Lig takımlarından Konyaspor'un Teknik Direktörü Hüsnü Özkara, Süper Lig'de asansör takım olmamak için planladığı kadronun oluşmaya başladığını söyledi. 
     Özkara, yaptığı açıklamada, İkinci Lig'de olağanüstü mücadele verdiklerini ve sürpriz yaparak şampiyonluğa ulaştıklarını anımsattı. 
     Ligin bitiminin ardından mevcut takımı bozmadan ihtiyaç duyulan mevkiilere futbolcu takviyeleri ile güçlü bir takım oluşturmayı amaçladıklarını ifade eden Özkara, bu nedenle öncelikle iç transfere yöneldiklerini, Hamza ve Metin dışında bir sorun yaşamadıklarını anlattı. 
     Daha sonra dış transferde Kayserispor'dan Zafer, Tayfun ve kaleci Özden, Göztepe'den Zafer Biryol ve Şenol ile Erzurumspor'dan da Okan Çebi'yi renklerine bağladıklarını vurgulayan Özkara, şunları kaydetti 
     'Konyaspor için 1 yılımı verip, şampiyon yaptım. Yönetim bana güvenip masaya oturdu ve yeniden anlaştık. Süper Lig'de bana güvenenleri mahçup etmeyi hiç düşünmüyorum. Futbolcu transferlerinde her türlü ayrıntıyı gözönünde bulundurarak, ilerliyoruz. Bugüne kadar aldığımız oyuncularla, Süper Lig'de asansör takım olmamak için kafamda planladığım kadro oluşmaya başladı.'' Özkara, bugüne kadar alınan futbolcuların henüz eksikleri kapatmadığını ifade ederek, yurt içi ve dışında futbolcu arayışlarının aralıksız sürdüğünü belirtti. 
     Her kulüp gibi futbolcu ücretlerinin yüksek olmasının kendilerini de zor durumda bıraktığını vurgulayan Özkara, ''Haziran ayı sonunda gireceğimiz kampta 4 Brezilyalı futbolcu deneyeceğiz. Orta saha ve sol açığa da istediğim futbolcu alınınca Süper Lig'de iddialı ve korkulan takım olacağız. Hedefimiz Süper Lig'de kalıcı olmak'' diye konuştu. 
     
</TEXT>
</DOC>
