<DOC>
<DOCNO> 171431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sonspo13.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor kalacaklar-gidecekler Romanya'da belli olacak 
</HEADLINE>
<TEXT>

     Bursaspor, yeni sezon hazırlıkları çerçevesinde 4'lü turnuvaya katılmak için Romanya'ya gitti. 
     Hollanda kampının ardından Bursa'da 2 gün dinlenen yeşil-beyazlılar, Kültürpark'taki Yusuf Restaurant'ta öğle yemeği yedikten sonra, yönetici Erkan Körüstan'ın kafile başkanlığında karayoluyla İstanbul'a gitti. 
     Kafileye, teknik direktör Gheorghe Hagi ile futbolcular Ganea, Miu, Vintila ve Frasineanu Romanya'da, tatillerini Bursa dışında geçiren diğer futbolcular ise İstanbul'da dahil olacak. 
     Bursaspor kafilesi, İstanbul'dan THY'nin 16 55 uçağıyla Bükreş'e gidecek. Yeşil-beyazlılar, Bükreş'ten karayoluyla kamp yapacağı Braşov kentine geçecek. 
     Braşov'da Platra Mare Otel'de kalacak yeşil-beyazlı ekip, 27 Temmuz'da FC Braşov ile karşılaşacak. Bursaspor, bu maçı kazandığı takdirde, 29 Temmuz Salı günü, National Bucuresti-Sportul karşılaşmasının galibiyle aksi halde yenik takımıyla eşleşecek. 
     Yeşil-beyazlı takım, 30 Temmuz Çarşamba günü Bursa'ya dönecek. 
     Bu arada, idman eksiği olan kaptan Okan Yılmaz ve Brezilyalı oyuncu Junior ile sakat futbolcular Yakup, Mustafa Er, Tayfun ve Metin Depe, İstanbul'a hareket öncesinde Atatürk Stadı'nda antrenör Adnan Örnek gözetiminde antrenman yaptı. 
     
     KALANLAR-GİDENLER KİMLER OLACAK 

     Bursaspor Kulübü Mali Asbaşkanı Erkan Körüstan, Romanya'da katılacakları 4'lü turnuvanın ardından takımda kalacak ve gideceklerin büyük ölçüde belli olacağını söyledi. 
     Körüstan, Romanya'da katılacakları turnuvanın, Hollanda kampındaki çalışmaların ne denli verimli olduğunun bir göstergesi olacağını belirtti. 
     Turnuvada ciddi rakiplerle karşılaşacaklarını anlatan Körüstan, ''İyi bir hazırlık dönemi geçiriyoruz. Hollanda kampında da hazırlık maçları oynamıştık, ancak bu çok ciddi. Romanya'daki turnuvanın ardından sanıyorum kadromuz netleşecek. Takımda kalacak ve gidecekler büyük ölçüde belli olur'' dedi. 
     Körüstan, yakalanan olumlu havanın kombine bilet satışlarına da yansıdığını belirtti. Bilet satışlarında önceki yıllara nazaran büyük bir haraketlilik yaşadıklarını kaydeden Körüstan, ''Sanıyorum kombine bilet satışında bu yıl rekor kırılacak. Kombine bilet alanlar, sezon açılışına da ücretsiz girecek. O yüzden taraftarlarımızdan 2 Ağustos'daki sezon açılışına kadar kombine biletlerini almaları çağrısında bulunuyorum'' diye konuştu. 
     
</TEXT>
</DOC>
