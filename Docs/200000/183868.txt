<DOC>
<DOCNO> 183868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sondun02.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Binbaşı Toytunç davası... Filistinli militana ömür boyu hapis... 
</HEADLINE>
<TEXT>

     İsrail askeri mahkemesi, Filistinli bir militanı, Uluslararası Geçici Kuvvet'te TİPH görevli Binbaşı Cengiz Toytunç'un El Halil kentinde şehit edilmesi olayına yardımcı olduğu gerekçesiyle iki defa ömür boyu hapis cezasına çarptırdı. 
     Gerekçeli kararda, mahkemenin Sufuven Mahmud Yusri adlı Filistinli militanın, BM'ye bağlı TİPH bünyesinde görev yapan Toytunç ve İsviçreli Catherine Berruex'i geçen yıl öldüren tetikçinin arabayla kaçmasına yardımcı olduğu hükmüne vardığı belirtildi. 
     Aynı olayda yaralanan ve yine TİPH bünyesinde görev yapan Hüseyin Özer Selam, mahkemeye verdiği ifadesinde, üzerinde Filistin polisi üniforması bulunan tetikçinin, üzerlerine, yakın mesafeden ve araçlarının üzerindeki TİPH logosunu görmesine rağmen ateş açtığını kaydetti. 
     Mahkeme kararında, İslami Cihad adlı aşırı dinci Müslüman örgüt adına hareket ettiği belirtilen Yusri'nin hiçbir zaman ''olaydan pişman olduğunu ifade etmediği'' vurgulandı. 
     El Halil'deki Hal-Hul köprüsü üzerinde 26 Mart 2002'de TIPH'e ait aracın silahlı saldırıya uğraması sonucu Toytunç ve Berruex hayatlarını kaybetmişlerdi. 
     İsrail askerleri saldırıyı gerçekleştirdiği tahmin edilen Filistinli tetikçiyi El Halil kentindeki bir barikatta tutuklamaya çalışırlarken öldürmüşlerdi. 
     
</TEXT>
</DOC>
