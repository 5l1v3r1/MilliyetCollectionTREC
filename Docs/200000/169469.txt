<DOC>
<DOCNO> 169469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/yasam/yas01.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Telsiz anonsundan evlat acısı çıktı... 
</HEADLINE>
<TEXT>

TCDD Genel Müdürü'nün makam şoförü baba, hemzemin geçitteki kazayı telsizden duydu. Olay yerine gittiğinde ise, oğlunun cesedini görüp yıkıldı 
     İZMİR DHA 

     İzmir Çiğli'de zihinsel özürlü Uğur Arıkan, hemzemin geçitte yük treninin altında kalıp can verdi. Kazayı telsizden öğrenip geçide giden TCDD Genel Müdürü Süleyman Karaman'ın makam şoförü Mehmet Arıkan, oğlunun cesediyle karşılaştı. 
     Dün 14.00 sıralarında Çiğli İstasyon Durağı'ndaki hemzemin geçitten yolun karşısına geçmeye çalışan zihinsel özürlü Uğur Arıkan 20 , Menemen'den İzmir'e gelen ve makinistliğini Hacı Yasin Soytürk'ün 51 yaptığı yük treninin altında kaldı. 
     Aynı zamanda sağır ve dilsiz de olan talihsiz genç, olay yerinde yaşamını yitirdi. Kazayı, İzmir'de incelemelerde bulunan TCDD Genel Müdürü Süleyman Karaman'ın makam otomobilini kullanırken telsizden öğrenen baba Mehmet Arıkan, olay yerine gittiğinde oğlunun cesediyle karşılaştı. Gözyaşlarına boğulan acılı baba, meslektaşları tarafından teskin edilmeye çalışıldı. 
     

</TEXT>
</DOC>
