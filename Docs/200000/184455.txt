<DOC>
<DOCNO> 184455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/siyaset/siy01.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de kadına fren 
</HEADLINE>
<TEXT>

   Yerel seçim startını veren Erdoğan, Ilgaz'da kadınlara, "Çalışın, ama göreve ehliyet sahibi olanlar gelecek. Bu bir yarıştır" diye seslendi 
      ABDULLAH KARAKUŞ Çankırı 

   
   Başbakan Recep Tayyip Erdoğan, önümüzdeki ilkbaharda yapılacak yerel seçim startını dün AKP kadın kollarının Ilgaz'da yaptıkları toplantıda verdi. Kadın kollarının il başkanlarına, "Size yerel seçimlerde büyük görev düşüyor. Çalışın" diyen Erdoğan, ancak kadınların belediye başkanlığı, il meclis üyeliği gibi görevler beklememesini istedi. Erdoğan, "Anlayışlı olmalıyız. Bu görevlere ehliyet sahibi olanlar gelecek. Bu bir yarıştır" dedi. 
   Erdoğan, eşi Emine Erdoğan'ın da katıldığı toplantıda uzun uzun kadının siyasetteki önemini anlattı. Geçmişteki siyasi çatışmaların kadınların sayısının siyasette az olmasından kaynaklandığını dile getiren Erdoğan, "Kadınların elinin değdiği yer güzelleşir" diye konuştu. Erdoğan, demokrasinin sadece bir cinsin kararıyla gerçekleşmeyeceğini kaydetti. 
   3 Kasım seçimlerine göre partisinin daha iyi durumda olduğunu ve yerel seçimlerden daha başarılı çıkacağını belirten Erdoğan, "Baraj altında kalan partilerin durumu 3 Kasım'a göre daha kötü. Muhalefet ile ilgili bir şey zaten söylememe gerek yok. Çünkü onların üretime katkı diye bir çabası yok. 'Beyaza nasıl kara, karaya nasıl beyaz deriz' gayreti içindeler. Bizim durmadan, yorulmadan çalışmamız lazım" diye konuştu. 
   
   '8.5 milyar dolara kafaları basmıyor'    Başbakan Erdoğan'dan CHP'nin 'ABD kredisi bağımsızlığımızı ipotek altına aldı' çıkışına, 'Krediyi anlamıyorlar, kafaları basmıyor' yanıtı geldi. Erdoğan, Ilgaz'da, kredi şartlarının çok uygun olduğunu kaydederek, "Türkiye'nin bağımsızlığı 8.5 milyar dolar kadar ucuzsa olmasın böyle bağımsızlık. Ne kadar ucuzmuş. CHP'nin değer ölçülerinin ne kadar basit olduğunu anladık" diye konuştu. Dışişleri Bakanı Abdullah Gül de ABD'den, "Kredinin asker göndermeyle ilgisi yok" dedi. 
   
   
</TEXT>
</DOC>
