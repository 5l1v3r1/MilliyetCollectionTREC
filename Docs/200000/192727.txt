<DOC>
<DOCNO> 192727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/dunya/dun02.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Musul'da bomba 2 ABD askeri öldü    Irak'ın Musul kentinde yol kenarına döşenen bir bombanın patlaması sonucu en az 2 Amerikan askeri öldü, 2 asker de yaralandı. Irak polisi tarafından yapılan açıklamada, yol kenarına döşenen bombanın Amerikan araçlarından oluşan bir konvoy geçtiği sırada patlatıldığı ve araçların şoförlerinin öldüğü belirtildi. Bu saldırıda ölen askerlerle birlikte, ABD Başkanı Bush'un savaşın bittiğini ilan ettiği 1 Mayıs'tan bu yana ölen asker sayısı 120'ye yükseldi. 
   
   Talabani, GYK Başkanı oldu    Irak Kürdistan Yurtseverler Birliği KYB lideri Celal Talabani, dün Irak Geçici Yönetim Konseyi'nin GYK Dönem Başkanlığı'nı üstlendi. Kerkük'te cuma akşamı yüzlerce kişi, Talabani'nin bu görevi devralmasından dolayı sevinç gösterilerinde bulundu. Iraklı bir Kürt aşiret lideri, "Bugün tarihte ilk kez bir Kürt, Irak'ın yönetimini elinde bulunduruyor. Bu da Kürtlerin Irak'ta ne kadar önemli olduğunu gösteriyor" dedi. KYB lideri Talabani, kasım ayında 1 ay süreyle bu görevi yerine getirecek. 
   
   Peşmergeler, Irak ordusuna katılacak    Irak İslam Devrimi Yüksek Konseyi IİDYK lideri Abdülaziz El Hekim, Bedr Tugayları ve Iraklı Kürt peşmergelerin Irak ordusuna katılacağını söyledi. Irak Geçici Yönetim Konseyi GYK üyesi de olan El Hekim, basına yaptığı açıklamada, Bedr Tugayları ve peşmergelerin Irak halkını korumak ve güvenliği sağlamak için Irak ordusuyla polis kuvvetlerine katılacağını belirtti. IİDYK'nın silahlı kanadı Bedr Tugayları'nın geçen haftaki birinci konferansında, askeri yapıdan siyasi yapıya dönme kararı alınmıştı. 
   
   
   
</TEXT>
</DOC>
