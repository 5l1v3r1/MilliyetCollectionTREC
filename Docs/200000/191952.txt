<DOC>
<DOCNO> 191952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/spor/spo02.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Masal anlatmasın 
</HEADLINE>
<TEXT>

   Fenerbahçe, Beşiktaş Teknik Direktörü Lucescu'nun "Adalet istiyorum" sözlerine sert tepki verdi. Yönetici İlhan Ekşioğlu, "Ortalığı maksatlı geriyor. Asıl mağdur olan biziz" dedi 
      YALÇIN TÜRK 

   
   'Akıl hocaları var' 
   FENERBAHÇE'DE alt yapıdan sorumlu yönetici İlhan Ekşioğlu, Beşiktaş Teknik Direktörü Lucescu'nun söylemlerini eski alışkanlık olarak yorumladı. Rumen hocanın Türkiye'de işlerin nasıl gittiğini çok iyi bildiğini ileri süren Ekşioğlu, "Lucescu, Galatasaray'da da böyleydi. Zaman zaman ortaya çıkıp konuşmalarıyla gerginlik yaratırdı. Lucescu'nun akıl hocaları var. Onu öne sürüyorlar, kendileri de izliyor" diye konuştu. 
   
   'Her yol mübahtır' 
   HAKEM hatalarından asıl Fenerbahçe'nin mağdur olduğuna dikkat çeken İlhan Ekşioğlu, "Mantık belli. Hedefe giden her yol mübahtır. Bu hafta Galatasaray derbisi var. Lucescu ortamı germek için maksatlı konuşuyor. Geçen yıl son haftalarda 10 puanımız gitti. Bu sezon ise Galatasaray maçı ve Bursa'da toplam 4 puan kaybettik. Lucescu bize masal anlatmasın. Spor kamuoyu her şeyi çok iyi görüyor" ifadelerini kullandı. 
   
   Fenerbahçe son durak    Sarı-Lacivertli takımın ikinci ailesi olduğunu belirten Petkov, "Burada herşey mükemmel" dedi 
   YUSUF DURSUN 

   İlk kez konuştu 
   BEŞ yıl İstanbulspor forması giydikten sonra Fenerbahçe'ye transfer olan Petkov ilk kez Milliyet'e konuştu. İlk iki ayını değerlendiren tecrübeli oyuncu, "Çok büyük bir camiaya geldim. Hep başarı istiyorlar ama bu iş sabırla olur. Şu anda kaynaşma dönemindeyiz. Zaman zaman hatalar yapıyoruz. Ancak şampiyonluğa açız ve iki kupayı da alacağız. Burası benim ikinci ailem. Tüm arkadaşlarım bana yakın ilgi gösteriyor. Hiç zorluk çekmiyorum. Futbolu Fenerbahçe'de bırakmak istiyorum" dedi. 
   
   'Stat büyülüyor' 
   ŞÜKRÜ Saracoğlu Stadı'ndan çok etkilendiğini de söyleyen Petkov, "27 yaşındayım. Hayatımda böyle bir stat görmedim. Beni büyülüyor" diye konuştu. Bulgar oyuncu, "Hooijdonk mükemmel bir insan. Onunla oynamak benim için gurur verici bir olay. Genç kaleci Recep'e biraz daha zaman lazım. Daha çok tecrübe kazanacak, ancak şu anda da başarıyla kalesini koruyor. Benim en büyük sorunum, Bahçeşehir'de oturmam. Samandıra'ya gidip gelmem zor oluyor" ifadesini kullandı. 
   
   Serhat coştu    SARI - Lacivertli takımda son haftaların forma ismi Serhat Akın, bu sezon kendisine büyük hedefler belirlediğini belirtti, "Kariyerimdeki en fazla golü atacağım, en fazla gol attıran isim olacağım" dedi. Serhat, Fenerbahçe'nin iyi yolda olduğunu da kaydetti, "Artık rakiplerimizin ayakları titriyor. Sahaya galibiyet veya beraberlik için değil, fark yememek için çıkıyorlar" iddiasında bulundu. 
   
   'İskeleti kuruyoruz'    ASBAŞKAN Murat Özaydınlı, Fenerbahçe'nin gündeminde transferin her zaman olduğunu, bu konuda son kararı Daum'un vereceğini söyledi. Özaydınlı, "Bizim amacımız 5 hatta 10 yılın iskelet kadrosunu oluşturmak. Bu düşünceden hareketle çalışmalarımızı daha çok gençler üzerinde yoğunlaştırıyoruz. Taraftar takımından memnun, biz de onlardan" diye konuştu. 
   
   Daum pas istiyor    Alman hoca dün çabuk ve isabetli pasa yönelik program uyguladı, oyuncularını sık sık uyardı 
   Çift antrenman 
   FENERBAHÇE, pazar akşamı deplasmanda oynayacağı Akçaabat Sebatspor maçının hazırlıklarına dün iki antrenmanla devam etti. Sabah çalışmasında Teknik Direktör Daum oyuncularına tekniğe ve pas yeteneğine dayalı antrenmanlar yaptırdı. Takımı iki gruba ayıran Daum, oyuncuların çabuk ve isabetli pas alışkanlıklarını artıran bir organizasyon düzenledi. 
   
   Yusuf katılmadı 
   SARI - Lacivertli oyunculardan paslaşırken isabet oranını yüksek tutmalarını isteyen Alman çalıştırıcı, futbolcularının gol becerilerini artırmak için de uğraş verdi. Tedavi gören Yusuf çalışmaya katılmazken, Servet de düz koşu yaptı. Daum'un kaptan Ümit'i yedeklerle oynatması dikkat çekti. Ümit'in yerine cezası sona eren Selçuk görev yaptı. Kaleci Recep de İmmel ile çalıştıktan sonra çift kaleye katılmadı. 
   
   Gruplar ayağa kalktı    YUSUF KOBAL 

   'Bu laflar yakışmıyor' 
   BAŞKAN Aziz Yıldırım'ın grupları hedef alan sözlerine tepki geldi. Kadıköy Grubu Lideri Kazım Bayülken, "Başkan şaşkınlık içersinde. Fenerbahçe başkanına bu laflar, mezarcı gibi sözler yakışmıyor. Biz Ali Şen'i de, Vefa Küçük'ü de mağlup ettik ama onları bir yerlere gömmedik. Ne yazık ki, Başkan Yıldırım'ın bu tavırları bizi de Fenerbahçeliliğimizden utandırıyor" ifadesini kullandı. 
   
   'Niyeti çok belli' 
   FENERBAHÇE 2000 Derneği Başkanı Şevket Yılmaz ise "Başkan Aziz Yıldırım'ın, 'Gömeceğim' dediği grupları Fenerbahçe'nin üyeleri teşkil ediyor. O halde Yıldırım, grupları gömerken, genel kurul üyelerini de gömüyor. Çünkü niyeti Fenerbahçe'yi kendi malı yapmak" diye konuştu. Alt yapı Derneği Başkanı Burak Karabacak da "Başkan dahil herkes dikkatli konuşmalı. Camia zarar görüyor" dedi. 
   
   Valdes'ten Rüştü'ye mesaj    BARCELONA'DA Rüştü'yü yedek bırakan kaleci Valdes, El Mundo Deportivo Gazetesi'ne çarpıcı açıklamalar yaptı. Genç file bekçisi, "Kale benim, kimseye teslim etmem. Almak için de heveslenmesinler. Bu formanın hakkını vermeye çalışıyorum. Sözleşmem uzadı, artık kafam da rahat. Geleceğe güvenle bakıyorum. Uzun yıllar kaleye başkası geçemez" dedi. n MEHMET ÇİFTÇİ 
   
   Saran da eleştirdi    FENERBAHÇE Kulübü eski yöneticisi Sadettin Saran, şu anda başkan Aziz Yıldırım da dahil hiç kimsenin, başkan adaylığını resmen açıklayabileceği bir ortam bulunmadığını belirtti. Saran, Yıldırım'ın yaklaşan seçimle ilgili Fenerbahçe gruplarını ve şahsını hedef alan beyanatlarını üzüntüyle okuduğunu dile getirerek, "Kulübe önemli hizmetler vermiş Aziz Yıldırım'ın bu talihsiz açıklamasına inanmak istemedim. Gösterilen vefasızlık örneğini, başkana yakıştıramıyorum'' dedi. 
   
   
</TEXT>
</DOC>
