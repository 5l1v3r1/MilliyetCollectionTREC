<DOC>
<DOCNO> 194740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sondun01.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den Kıbrıs'ta çözüm hamlesi sinyali... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, hükümetin AB konusunda reformları uygulamaya kararlı olduğunu söyledi. 
     Avrupa Birliği Troykası dışişleri bakanlarıyla görüşmek için İtalya'nın başkenti Roma'da bulunan Gül, Türkiye'nin Roma Büyükelçiliği'nde onuruna verilen yemekte ilerleme raporunun yayımlanmasının ardından Avrupalı meslektaşlarıyla yapacağı görüşmenin, bir ilk olması bakımından önemli olduğunu belirtti. Gül, Türkiye'nin gerek siyasi kriterleri gerekse bu doğrultuda yapılan yasal reformları tamamladığına dikkati çekerek, ''Hükümet, AB konusunda müthiş bir kararlılık içindedir'' dedi. 
     Bu kararlılığın uygulamalara da yansıyacağını belirten Gül, ''1-2 ay içinde uygulamalar açısından da önemli adımlar atacağız. Milli Güvenlik Kurulu, RTÜK ve Sayıştay gibi kurumlara ilişkin hazırlanan yeni yönetmeliklere son noktalar konulmak üzere. Bunlar tamamlanır tamamlanmaz yürürlüğe girecek, dolayısıyla uygulamalar konusunda da hükümetimiz son derece kararlıdır'' diye konuştu. 
     Gül, Irak sorunu konusunda Türkiye ile ABD arasındaki ilişkilerde gelinen son noktayla ilgili olarak ise ''ABD bizi dinlemedi, şimdi bunun sıkıntısını çekiyor'' ifadesini kullandı. 
     ABD'nin PKK KADEK ile de mücadele etmek zorunda olduğuna dikkati çeken Gül, ''Bütün dünyada terörle mücadele eden ABD'nin PKK konusunda farklı bir tavır sergilemesi söz konusu olamaz'' açıklamasında bulundu. 
     Dışişleri Bakanı Gül, Kıbrıs'taki seçimlerden sonra adadaki sorunun çözümü için yeni bir hamle başlatacaklarının sinyalini verdi. 
     Gül, ''Seçimlerden sonra, sorunun çözüme kavuşturulması için çok ciddi şekilde anlaşma gayreti içine girilecektir. Aynı gayreti Rum kesiminin de göstermesini bekliyoruz'' dedi. 
     Bu çözümün Annan Planı çerçevesinde olup olmayacağı sorusuna ise Gül, ''Gerçekçi olmamız gerektiğinin bilincindeyiz'' yanıtını verdi. 
     Gül, Kıbrıs'taki seçimlere ilişkin de şunları söyledi 
     ''KKTC, öteden beri demokratik yapısıyla dikkati çekmiştir. Nitekim, bu seçimlerden önce de uluslararası kuruluşlardan dileyen herkesin gözlemci gönderebileceği açıkça belirtilmiştir. Seçimlerin demokratik ortamda cereyan edeceğinden eminiz.'' 
     
</TEXT>
</DOC>
