<DOC>
<DOCNO> 194222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/soneko05.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ucuz pillere dikkat .. 
</HEADLINE>
<TEXT>

     Uzakdoğu'dan ithal edilen kuru pillerin cihazların elektronik devrelerine ve pil kutularına zarar verdiği belirtildi. 
     Market, bakkal ve elektronik eşya parçaları satılan işyerlerinde kalem pil adı verilen markalı kuru piller tanesi 1.5-2 milyon liradan satılırken, Uzakdoğu'dan Türkiye'ye getirilen kalem piller işportada, 8-10 tanesi 500 bin liradan satılıyor. 
     Kayseri Pil Sanayi A.Ş. Aspilsan Üretim ve Yönetim Müdürü Yaşar Akoğlu, yaptığı açıklamada, son yıllarda dışa açılan Çin ve diğer Uzakdoğu ülkelerinden fazla miktarlarda ipek halı, kilit, oyuncak ve kuru pil gibi çok değişik ürünler ithal edildiğini kaydetti. 
     İthal edilen ürünlerin kalitesiz olduğuna dikkat çeken Akoğlu, şunları söyledi 
     ''Uzakdoğu'dan, özellikle de Çin'den ithal edilen ürünlerin bir bölümünün ülkemize kaçak yollardan girdiğine inanıyorum. Bu yöntem yerli üreticimiz ve devletimiz açısından zararlıdır. Bugün market, bakkal veya elektronik eşya satıcılarında kalem pillerin tanesi 1.5-2 milyon liradan satılıyor. Ancak, Uzakdoğu'dan ihtal edilen bu tip piller işportada 8-10 tanesi 500 bin liradan satılıyor. Bu piller standart olmadığı gibi çok da kalitesiz. Bunların dayanma gücü 1-2 saat civarındadır. Standart olmadığı için de cihazların pil kutularına zarar verir, kısa sürede akan bu tip piller, salgıladıkları asitlerle cihazın elektronik devrelerini çürütür, metal parçaları eritir. Vatandaşlarımız ucuz olduğu için ilk anda bu gibi pilleri tercih edebilirler. Bu pillerden bir kez alanın ikinci kez tercih edeceğini zannetmiyorum. Bilinçli bir tüketicinin bu tip ucuz pili kullanmaması gerekir. Bu tip piller, televizyon kumandalarını, radyoları, teypleri, cep telefonlarını, oyuncakları, saatleri, hesap makinalarını çok kısa süre içinde bozabilir. Özellikle yaz aylarında bu tip piller daha fazla asit sızdırır. Cihazını seven bu pillerden kullanmaz.'' Akoğlu, vatandaşların daha kaliteli ve uzun ömürlü markalı kuru pilleri tercih etmelerini istedi. 
     
</TEXT>
</DOC>
