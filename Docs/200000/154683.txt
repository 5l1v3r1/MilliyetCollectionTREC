<DOC>
<DOCNO> 154683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/dunya/dun01.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıç karşısında ter içinde kaldı 
</HEADLINE>
<TEXT>

İtalya Başbakanı Berlusconi, 1985'te özelleştirilen bir kamu şirketini yargıçlara rüşvet vererek satın almakla suçlandığı yolsuzluk davasında zor anlar yaşadı 
     DIŞ HABERLER SERVİSİ 

     İtalya Başbakanı Silvio Berlusconi, politikaya atılmadan önce bir kamu şirketinin özelleştirilmesi sırasında yargıçlara rüşvet verdiği iddiasıyla Milano'da yargılandığı davada, dün ilk kez mahkemeye giderek kendini savundu. Berlusconi, duruşmada sırasında ter içinde kaldı. 
     Milano 1. İstinaf Mahkemesi'nde yapılan duruşmada Berlusconi, 1985'te kamu şirketi SME'nin Carlo De Benedetti adlı işadamına satışını hakimlere rüşvet vererek iptal ettirmek ve ardından şirketi satın almakla suçlandı. 
     
     56 dakikalık savunma 
     Mahkeme salonunda 56 dakika süren savunmasına, "Size suçlamaların mantığa aykırı olacağını göstereceğim" diye başlayan Berlusconi, SME'nin De Benedetti'ye satışının durdurulmasıyla "devletin çıkarlarına aykırı olan bir hadisenin önlendiğini" söyledi. 
     
     'Çıkar sağlamadım' 
     Berlusconi, dönemin Başbakanı Bettino Craxi ile arasında geçen konuşmayı şöyle aktardı "Benim doğrudan hiçbir çıkarım yoktu. Craxi, bana müdahale etmem için rica etti. Çünkü SME'nin satışını devlete zarar veren skandal bir operasyon olarak tanımlıyordu. Craxi, bu tür bir işin sadece iki oturumda sonuçlanamayacağını söylüyordu. Craxi'ye göre değeri 1 trilyon 300 milyon liret olan SME'nin 496 milyar lirete satılması sadece bir hediyeydi." 
     
     'Yakalayın o adamı' 
     Bu arada, mahkeme salonundan çıktığı sırada, bir vatandaşın sözlü protestosuna maruz kalan Berlusconi, jandarmaya, "Yakalayın o adamı ve kimliğini tespit edin" diye talimat verdi. Bir h kimin oğlu olduğu söylenen vatandaşın yaklaşık 1 saat gözaltında tutulduktan sonra serbest bırakıldığı bildirildi. 
     
12 Mayıs'ta Ankara'da      Uzun süredir Türkiye ziyareti gündemde olan İtalya Başbakanı Silvio Berlusconi, 2 günlük bir program için 12 Mayıs'ta Ankara'ya gelecek. 
     Başbakan Recep Tayyip Erdoğan'ın AKP lideri olarak 13 Kasım 2002 tarihinde Roma'ya yaptığı ziyarette Türkiye'ye davet edilen Berlusconi, geçen aylarda bu ziyareti gerçekleştirmek istemiş, ancak Irak savaşının başlaması üzerine ertelemek zorunda kalmıştı. 
     Berlusconi, son demeçlerinde ''Türkiye'nin AB'ye tam üyelik sürecinde, Avrupa'da Türkiye'nin avukatlığını yapacağım'' şeklinde konuşurken, 1 Temmuz'dan itibaren AB dönem başkanlığının İtalya'ya geçmesiyle Türkiye - AB ilişkilerinde olumlu yönde ilerleme bekleniyor. 
     İtalya Başbakanı Berlusconi'nin Ankara'daki temaslarında ele alacağı öncelikli konunun, AB - Türkiye ilişkileri olacağı belirtiliyor. 
     

</TEXT>
</DOC>
