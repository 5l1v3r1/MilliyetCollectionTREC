<DOC>
<DOCNO> 194901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/ekonomi/eko02.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Anlaşma Vakıfbank'ın lehine 
</HEADLINE>
<TEXT>

   Vakıfbank, Doğan Grubu ile yaptıkları anlaşmanın bankanın lehine olduğunu, Doğan Grubu'nun bankaya olan borcunun ise yüzde 15 arttığını açıkladı 
   ANKARA Milliyet 
   
   Vakıfbank tarafından Doğan Şirketler Grubu Holding A.Ş'ye kullandırılan dövize endeksli kredi için yapılan anlaşmanın, "Tamamen banka lehine yapılan bir anlaşma olduğu ve firmanın borçlarının yaklaşık yüzde 15 seviyesinde artırıldığı" bildirildi. Vakıfbank Genel Müdürlüğü, dünkü Star gazetesinde krediye ilişkin yer alan haberler üzerine, yaptığı yazılı açıklamayla konuya açıklık getirdi. 
   Açıklamada, Vakıfbank'ın kredili müşterilerinden olan Doğan Şirketler Grubu'na kullandırılan dövize endeksli kredi konusunda varılan anlaşmaya ilişkin şu bilgilere yer verildi "Dövize endeksli kredi ile ilgili olarak, 31 Aralık 2002'de banka yönetimi tarafından k rı artırmak amacıyla 18 trilyon 836 milyar lira tutarında kur farkı işletilerek, tahsil edilmediği halde gelir olarak yazılmıştır. Bu suretle kredinin kuru 1 milyon 605 bin liraya çıkmıştır. 
   Bu kur farkının firmadan talebi sırasında Doğan Grubu tüm kredilerini cari kurdan kapatma teklifinde bulunmuştur. Ancak döviz kurlarının düşmesi nedeniyle bu ödeme bankanın zararını telafi etmemektedir. 
   
   Bankaya olan borcu arttı 
   Doğan Grubu ile varılan mutabakat gereğince 18.8 trilyon lira, kur farkına karşılık grubun bankamıza olan borcu 13 milyon 454 bin dolar artırılmış ve bu kur farkı borcu ile beraber, toplam 37 milyon 250 bin dolar ve 28 milyon 720 bin euro tutarındaki alacaklarımız da, kurların 1 milyon 605 bin lirayı geçebileceği muhtemel tarih olan 30 Haziran 2005'te yüzde 10, 31 Aralık 2005'te yüzde 20'si, 30 Haziran 2006'da yüzde 25'i ve 31 Aralık 2006'da yüzde 45'i olmak üzere, 2006 sonuna kadar tamamen tasfiyesi şeklinde düzenlendi. Toplam 37 milyon 250 bin dolar ve 28 milyon 720 bin euro tutarındaki kredilere orijinal vadelerinin dolacağı 26 Nisan 2004 ve 9 Haziran 2004'e kadar yüzde 8, bu tarihlerden sonra yüzde 7 faiz uygulaması yönünde mutabakata varılmış ve protokol imzalanmıştır.'' 
   Açıklamada, kararın alınmasında tamamen bir bankacılık tekniğinin ön plana çıktığı ve hiçbir şekilde siyasi baskının söz konusu olmadığı belirtildi. 
   
   
</TEXT>
</DOC>
