<DOC>
<DOCNO> 191239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sontur20.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağanak yağmur ve sis yaşamı olumsuz etkiliyor... 
</HEADLINE>
<TEXT>

     Bolu ile Adapazarı'nda etkili olan sağanak yağış ve sis, yaşamı olumsuz etkiliyor. 
     Bolu Yumrukaya mevkiinde yaklaşık 3 saattir kapalı olan D-100 karayolunun ulaşıma açılması için karayolları ve trafik ekipleri çalışmalarını sürdürüyor. 
     Karayolları 41'inci Şube Şefi İlkay Aktuğ, sağanak yağış nedeniyle D-100 karayolunun ''Yumrukaya'' kesiminin hasar gördüğünü ve kullanılamaz hale geldiğini söyledi. 
     Karayolları ekiplerinin yoldaki hasarı gidermek için aralıksız çalıştığını belirten Aktuğ, ''Yağışın sürmesi onarım çalışmalarını olumsuz etkiliyor. Yağmur yüzünden yolda ulaşımı engelleyecek şekilde çukurlar oluşmuş, belli yerlerde asfalt yüzeyi yok olmuş. Yağmur etkisini kaybederse yol kısa sürede ulaşıma açılacak'' dedi. 
     
     ANKARA- İSTANBUL YOLUNDA YOĞUN SİS 
     Ankara-İstanbul yolu üzerindeki yoğun sis, sürücüleri olumsuz etkiliyor. 
     Yoğun sis nedeniyle Ankara-İstanbul yolunda Bakacak mevkiinden Bolu Dağı kesimine kadar görüş mesafesinin 20 metreye kadar düştüğü, sürücülerin ışıklı levhalarla uyarıldığı bildirildi. Ayrıca otoban giriş ve çıkışlarında, trafik ekipleri tarafından sürücülere yavaş ve dikkatli gidilmesi uyarılarında bulunuluyor. 
     
     ADAPAZARI 
     Adapazarı'nda gece başlayan sağanak yağış nedeniyle bazı mahallelerdeki evler ile SSK Adapazarı Hastanesi'nin giriş kısmını su bastı. Adapazarı Büyükşehir Belediyesi Fen İşleri Daire Başkanlığı'na bağlı ekipler Hızırtepe, Tekeler, Semerciler, Hacıoğlu, Cumhuriyet, Akıncılar, Pabuççular mahallelerinde su taşkınlarını gidermeye çalışıyor. 
     Adapazarı SSK Hastanesi'nin prefabrik servislerinin giriş kısmının yağmur suları yüzünden dolması servislere girmek isteyen hasta yakınlarını zor durumda bıraktı. 
     
</TEXT>
</DOC>
