<DOC>
<DOCNO> 186279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sonspo22.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi maçın hakemi Kim M. Nielsen Milliler Pazartesi toplanıyor 
</HEADLINE>
<TEXT>

     12. Avrupa Şampiyonası 7. Eleme Grubu'nda 8. ve son maçını İngiltere ile 11 Ekim Cumartesi günü yapacak A Milli Futbol Takımı'nın hazırlık programı belli oldu. 
     Futbol Federasyonu'ndan yapılan açıklamaya göre, 6 Ekim Pazartesi günü öğle saatlerinde Polat Renaissance Otel'de toplanacak milliler, ilk antrenmanını saat 18.00'de Galatasaray'ın Florya Metin Oktay Tesisleri'nde yapacak. Milli Takımlar Teknik Direktörü Şenol Güneş, aynı gün otelde saat 12.00'de maçla ilgili basın toplantısı düzenleyecek. 
     Ümraniye BJK Nevzat Demir Tesisleri'nde kamp yapacak milliler, tesislerde 7 Ekim Salı ve 8 Ekim Çarşamba günü çift, 9 Ekim Perşembe günü akşam tek antrenman yapacak. A Milli Takım, 10 Ekim Cuma günü maçın yapılacağı Fenerbahçe Şükrü Saracoğlu Stadı'nda saat 20.00'de son çalışmasını gerçekleştirecek. 
     11 Ekim Cumartesi günü saat 20.00'de başlayacak Türkiye-İngiltere maçını Danimarka Futbol Federasyonu'ndan Kim Milton Nielsen, Jens Larsen, Joergen Jepsen hakem üçlüsü yönetecek. Bu arada A Milli Takım futbolcuları, 8 Ekim Çarşamba günü saat 13.30'da BJK Nevzat Demir Tesisleri'nde piknik yapacak. 
     Öte yandan milli takım, 6 Ekim Pazartesi günü saat 13.15'de sponsorlardan Mercedes-Benz'in sözleşme yenileme ve araç teslimi, saat 21.00'de de Turkcell tarafından düzenlenen yarışmanın ödül törenine katılacak. 

     
</TEXT>
</DOC>
