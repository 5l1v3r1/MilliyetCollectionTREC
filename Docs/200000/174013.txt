<DOC>
<DOCNO> 174013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sonspo29.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü'nde hareketli günler... Seyf Dawod imza attı... 
</HEADLINE>
<TEXT>

     TSYD Ankara Şubesi Futbol Turnuvası finalinde alınan 2-0'lık Gençlerbirliği yenilgisiyle sezonun başlamasına kısa bir süre kala morallerin bozulduğu Ankaragücü'nde, hareketli günler yaşanıyor. 
     Cemal Aydın başkanlığında toplanan kulüp icra kurulu, teknik heyetle birlikte bazı oyuncuların durumlarıyla ilgili bir değerlendirme yaparken, geçen sezon Denizlispor'dan transfer edilen Levent Kartop'un uyarılmasına karar verdi. 
     Kulüp basın sözcüsü Recep Uzelli, sakatlığı nedeniyle son 1 aydır takımla birlikte çalışmalara katılamayan Paraguaylı orta alan oyuncusu Oscar Sanabria'nın gönderilmesine karar verildiğini açıklarken, ''5 yıldır kulübe büyük hizmetlerde bulunmuş, bugüne kadar hiçbir problemi olmayan Hakan Keleş, bundan böyle de Ankaragücü'ne hizmet etmeye devam edecektir. Keleş'in gönderilmesi veya kadro dışı bırakılması söz konusu değildir'' dedi. 
     Başkent ekibi Sanabria ve Augustine'in gönderilmesiyle boşalan yabancı oyuncu kontenjanını, bir süredir denediği 26 yaşındaki Mısırlı forvet Seyf Dawod'u renklerine bağlayarak doldurdu. Resmi sözleşmeye imza atan Dawod, kadroya dahil edildi. 
     
     AUGUSTINE'İN GÖNDERİLMESİ 
     Golcü futbolcusu Augustine Ahinful'u Trabzonspor'a veren Ankaragücü, başta taraftar olmak üzere çeşitli çevrelerden gelen tepkilere, bir açıklamayla karşılık verdi. 
     Kulüpten yapılan açıklamada, şu görüşlere yer verildi 
     ''Sezon sonunda tüm alacaklarının ödenmesine ve bu yıla mahsuben de ödeme yapılmasına karşın ülkesine giderek Avrupa'da veya Türkiye'de başka bir takımda oynama isteğini belirten, Ankaragücü'nde kalması konusunda ikna edilemeyen ve takımın Ankara ve Hollanda'da yaptığı kamp çalışmalarına katılmayan Augustine, kulübümüzle anlaşma taraftarı olmamıştır. 
     Hiçbir futbolcunun Ankaragücü'nün üstünde olamayacağı görüşünde birleşen yönetim kurulumuz ise sürekli taleplerde bulunan Ganalı oyuncunun, Trabzonspor'a gitmesine olumlu bakmıştır.'' 
     
</TEXT>
</DOC>
