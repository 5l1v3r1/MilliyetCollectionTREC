<DOC>
<DOCNO> 180607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur56.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Okulun kapılarını çaldılar... 
</HEADLINE>
<TEXT>

     Bolu'da ilköğretim okuluna giren hırsızlardan biri, çalınan okul kapılarını hurdacıya sattıktan sonra, hırsızlık yaparken suçüstü yakalandı. 
     Köroğlu İlköğretim Okulu'na, okulun bodrum katında bulunan ızgaraları sökerek giren hırsızlar, okulda bulunan 4 alüminyum kapıyı çaldılar. Okul müdürünün polis ekiplerine haber vermesi üzerine, çalışma başlatan ekipler, okul kapılarının Köroğlu Mahallesi Hitit Sokak'ta faaliyet gösteren M.K.'ye ait hurdacı dükkanında olduğunu tespit ettiler. Hurdacı dükkanının sahibi olan M.K. polislere verdiği ifadede, yaşları 13-17 arasında değişen 3 çocuğun kapıları getirdiğini ve çalıntı olduğundan şüphelenmediği için satın aldığını söyledi. 
     Bunun üzerine soruşturmayı genişleten polis ekipleri, okulun kapısını çalanlardan biri olduğu parmak izinden tespit edilen B.B. isimli çocuğu Tabaklar Mahallesi Mudurnu Kavşağı'nda bulunan bir evde hırsızlık yaparken suçüstü yakaladı. Yetkililer, B.B.'nin daha önce de hırsızlık suçundan sabıkası olduğunu belirterek, ''Çocuğun yaşı küçük olduğu için ifadesi alınamadı. B.B., hakkında düzenlenecek evrak ile adli mercilere sevk edilecek. Diğer 2 şahsı yakalama çalışmalarımız sürüyor'' dediler. 
     
</TEXT>
</DOC>
