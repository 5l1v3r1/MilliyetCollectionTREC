<DOC>
<DOCNO> 156715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/dunya/dun01.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtlere petrol vetosu 
</HEADLINE>
<TEXT>

     SEMA EMİROĞLU New York 

     ABD'nin, Kürtlerin Kerkük'teki petrolün yönetiminde görev alma teklifini reddettiği bildirildi. Washington Post gazetesinde yer alan bir habere göre, Amerikalı yetkililer, Kerkük'te büyük miktarda petrol üretimine bir an önce başlanabilmesi için, aksamaları önlemeyi ve mevcut yöneticileri yerlerinde tutmayı tercih ettiler. ABD'li yetkililerin, aynı nedenlerden ötürü Saddam'ın Baas Partisi'ne mensup eski üst düzey Iraklı yetkilileri, bölgenin petrol endüstrisindeki görevlerinden almayı ertelemeleri de Kürtleri kızdırdı. 
     Kürtler ve diğer etnik azınlıkların, bölgenin her bir etnik grubunun temsilcilerinden oluşan yeni belediye konseyi kanalıyla önemli siyasi nüfuz kazandıklarını kaydeden gazete, ancak Talabani başkanlığındaki Kürdistan Yurtseverler Birliği'nin KYB , petrol endüstrisini denetleyecek bir konseyin aynı şekilde dengeli biçimde oluşturulması için Amerikalılara yaptığı baskının başarısızlıkla sonuçlandığını yazdı. 
     KYB Başkan Yardımcısı Ramazan Raşid, "Petrol endüstrisi eski Baasçılar tarafından kontrol ediliyor. Pek çoğu geri döndü ve çok hassas görevler aldılar. Sorun yaratabilecek durumdalar" ifadesini kullandı. 
     Washington Post, Kerkük petrolünün yönetiminin Kürtlere bırakılmasının, Türkiye'den askeri karşılık görebileceğinden de endişe edildiğini ifade etti. Gazete, Iraklı Kürtlerin petrol geliriyle PKK'nın Türkiye'deki unsurlarına finansman sağlayabileceğinden endişe edildiğini de yazdı. 
     

</TEXT>
</DOC>
