<DOC>
<DOCNO> 189206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/spor/ykoksaldi.html </URL>
<DATE> 2003/10/17/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Mola bitmiyor 
</HEADLINE>
<TEXT>

   
   Türkiye'de bir basketbol ligi mi var Öyle ise insanlara bunu hatırlatmak için her hafta bozuk paralı, musluklu, meşaleli, patlayıcılı, basketbolsuz bir Fenerbahçe - Galatasaray maçı organize etmeniz gerekiyor. Gerisi bıktıran Efes - Ülker tekeli, inleyen parasız kulüpler, "Bu sezon hangi müessese takımı kapanacak" bahisleri, NBA'ye oyuncu yollamakla paralel, ama ters yönde gerileyen kalite... "Sponsor ismimizin önüne geçmeli mi geçmemeli mi" diye temcit pilavı pişiren 3 büyükler, tencerinin dibinin tuttuğunun farkında değil. 
   İki takım etrafındaki figüran takımlar, oyuncular ve teknik ekiplerinin özverileriyle direniyor. Galatasaray, Avrupa kupalarından çekildi, bayan takımını ise kapatacaklarmış. Beşiktaş "sadece yerli" idealini çabucak bıraktı. Fenerbahçe kah dünyanın parasını verip yıldızları dolduruyor, kah gençleşiyoruz deyip 3. sınıf yabancılarla ileriye dönük planlama yapmadan sezonları çarçur ediyor. Diyemiyorsunuz ki, "Bu sezon Umut'lar, Rasim ile kaliteli Türk kadrosunu genişlettiler. İyi yabancılar da getirdiler mi, 3 sene sonra iddialı olurlar". Çünkü 3 ay, hatta 1 ay sonra hali nice olacak bu takımın, bilemiyorsunuz. 
   Bayanlar liginde Erdemir, Botaş, Migros çalkantılara rağmen ayakta ama bir gün biteceğini herkes biliyor. Fenerbahçeli bayanlar ise inatla beklenen yılların ardından iyi bir alt yapı çalışması sayesinde kendini sistemsizlikten uzak tutarak çok başarılı oldu. 15 - 20 bin dolar için Avrupa Kupası'na katılmadan heba edilen bir yılın ardından bu sezon gerçekleri gösterme mücadelesine girecekler. 
   Giderayak triple double yapan Mark Dickel, Fenerbahçe'den ayrılmadan birkaç gün önce şöyle söylemişti "Turu geçmek isterdik ama yeni bir takımın başarılı olabilmesi için 2 - 3 sene gerekir. Herşey bir anda olmaz." Mark da 1 sezonluk isimlerden oldu, geldi ve sessizce gitti. Arkasında söylediklerini yıllardır anlayamayan, vizyonsuz ve sistemsiz bir Türk basketbolu ve kulüp yönetimleri bırakarak. 
   Arada sırada sempozyum veya fuar için yolum Lütfi Kırdar'a düşer. Lüks, modern iç tasarımlı binada kahvenizi alıp boğazı seyretmek kötü bir his verir mi Bir zamanlar tepinerek eğri büğrü demir sıraları sallayan binlerce kişinin, sigara dumanı ve havasızlıkta, ıslık seli içinde basketbol seyrettiğini düşününce o kahve boğazına diziliyor insanın. Tek ve gerçek basketbol salonunun elimizden alınmasına ve alanlara isyanımız asla küllenmiyor. Sanki Lütfi Kırdar kapısını kapatınca basketbol da onunla beraber Harbiye sırtlarına gömüldü. 
   
   
</TEXT>
</DOC>
