<DOC>
<DOCNO> 179748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sondun20.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kelly'i son gören kişi "Normal görünüyordu" 
</HEADLINE>
<TEXT>

     İngiltere Savunma Bakanlığı'nda görevli bilim adamı Dr. David Kelly'yi intiharından önce son gören kişi olan komşusu Ruth Absalom, Kelly'nin ''normal göründüğünü'' söyledi. 
     Oxford'daki evinden video bağlantısıyla, soruşturmayı yürüten yargıç Lord Hutton'ın sorularını yanıtlayan Absalom, Dr. Kelly ile kaybolduğu gün öğleden sonra saat 15.00 sıralarında karşılaştığını ve selamlaştıklarını bildirdi. 
     Kelly'nin kendisine, olaylarla ilgili olarak, ''her şey çok da kötü değil'' dediğini, bilim adamının genel görünüşünün de normal olduğunu kaydeden Absalom, ''Her zamankinden farklı bir hali yoktu'' diye konuştu. 
     Daha sonra tanık kürsüsüne gelen Dr. David Kelly'nin aile doktoru Malcolm Warner da, Dr. Kelly'nin daha önce hiçbir depresyon belirtisi göstermediğini söyledi. 
     Dr. Kelly'yi en son 1999'da gördüğünü, 1994 yılından bu yana da hastasına ilaç yazmak zorunda kalmadığını anlatan doktor, öldüğü sırada bilim adamının yanında bulunan ağrı kesicileri de kendisinin vermediğini vurguladı. 
     
</TEXT>
</DOC>
