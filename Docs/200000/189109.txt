<DOC>
<DOCNO> 189109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sontur07.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yükseköğretim Kanunu görüşmelerinde kavga çıktı... 
</HEADLINE>
<TEXT>

     TBMM Milli Eğitim Komisyonu'nda, üniversiteye girişte katsayı farklılıklarının giderilmesini öngören yasa tasarının görüşülmesi sırasında CHP ve AK Parti milletvekilleri arasında tartışma yaşandı. 
     Komisyon Başkanı Tayyar Altıkulaç, toplantıyı açarken yaptığı konuşmada, Komisyon'a, Milli Eğitim Bakanlığı, Kültür ve Turizm Bakanlığı, Dışişleri Bakanlığı ile YÖK'ten temsilci çağrıldığını bildirerek, ''YÖK Başkanlığı, toplantıya temsilci göndermediği gibi göndermeyeceğini de açıklamış bulunuyor. Komisyonumuza bir yazı gönderen YÖK Başkanlığı, görüştüğümüz tasarının Anayasa ve Milli Eğitim Temel Kanunu'na aykırı olduğunu ileri sürerek, toplantıya katılmakta bir yarar görmediğini ifade ediyor'' dedi. 
     YÖK'ün bu yazısını yadırgadığını ifade eden Altıkulaç, şunları söyledi 
     ''Biz, görüştüğümüz tasarıda yasa ve Anayasa'ya bir aykırılık varsa 'uzmanlar katkı sağlasın, bizi uyarsınlar' diye çağırıyoruz. YÖK Başkanı, üniversiteleri doğrudan ilgilendiren bir tasarının Anayasa ve yasaya aykırı olduğunu düşünüyorsa gelip burada bizi aydınlatmalıydı. Sadece aykırılık iddiasında bulunmasını ve nelerin aykırı olduğunu açıklamamasını garipsiyorum. YÖK Başkanı'nın tutumunu esef ve üzüntü ile karşılıyorum.'' Üniversitelerarası Kurul ve rektörlerin toplantıya katılmak istediklerini bildiren Altıkulaç, bu talebi memnuniyetle kabul ettiklerini söyledi. Altıkulaç, ''YÖK Başkanı'nın bu tavrını kamuoyu önünde kınıyorum'' dedi. Daha sonra toplantının basına kapalı yapılacağını duyuran Altıkulaç, gazetecileri salon dışına davet etti. 
     
     TARTIŞMA 

     CHP Denizli Milletvekili Mustafa Gazalcı, Komisyon Başkanı Altıkulaç'ın basın önünde yorum yaptığını savunarak, kendisinin de konuşmak istediğini söyledi. Başkan Altıkulaç, bu talebi reddedince, CHP milletvekilleri tepki gösterdi. 
     CHP İstanbul Milletvekili Berhan Şimşek, Başkan Atıkulaç'a, ''Birilerine taş atmak için kameralar önünde açıklama yaptınız. Bu açıklamayı kapalı oturumda da yapabilirdiniz'' dedi. 
     AK Parti Yozgat Milletvekili Mehmet Çiçek, YÖK Başkanı'nın Milli Eğitim Komisyonu'nun yok saydığını ileri sürerek, ''Sizler üye olarak buna tepki göstermelisiniz'' diye konuştu. 
     CHP Antalya Milletvekili Hüseyin Ekmekçioğlu da Çiçek'e ''Devletin kurumlarına karşı saygı duymalısınız'' diye karşılık verdi. Bu sözlere Çiçek, ''O zaman daha çok şeyler gelir başınıza'' diyerek tepki gösterdi. Ekmekçioğlu da ''ne gelir başımıza Tehdit mi ediyorsunuz '' dedi. 
     CHP Bursa Milletvekili Mustafa Özyurt ile Mersin Milletvekili Hüseyin Özcan da AK Parti milletvekillerine tepki gösterdiler. 
     Tartışmalar üzerine ayağa kalkan Başkan Altıkulaç, katıldığı bir televizyon programında, tasarıların Milli Eğitim Komisyonu'ndan uzlaşma ile geçeceğini söylediğini hatırlatarak, ''Şimdi beni o televizyon kanalına karşı mahcup ettiniz'' dedi. 
     YÖK Başkanı Kemal Gürüz'ün tavrını doğru bulmadığını ifade eden Altıkulaç, ''Bunu toplantının başında söyledim. Sonunda da söyleyebilirdim. Bu fark etmez. Ama üyeler olarak buna siz de tepki göstermeliydiniz'' diye konuştu. 
     
     MİKROFONLAR 

     Toplantının başında televizyonların mikrofonlarını Milli Eğitim Bakanı Hüseyin Çelik'in önüne koymaları üzerine, Bakan Çelik, ''Bu mikrofonlar niye benim önünde. Sayın Başkan siz konuşacaksınız, ben değil'' diye espri yaptı. Bazı CHP milletvekilleri de ''Belki geri çekersiniz diye sizin önünüze koymuşlardır'' diye karşılık verdiler. 
     Kameraların dışarı çıkarılmasından sonra toplantıya devam edildi. 
     
     TASARI ALT KOMİSYONA GÖNDERİLDİ 

     TBMM Milli Eğitim Komisyonu, YÖK Kanunu'nda değişiklik öngören ve üniversiteye girişte uygulanan katsayı sistemini değiştiren yasa tasarısının alt komisyona sevk edilmesini kararlaştırdı. 
     Tasarı'nın görüşülmesinin ertelenmesinin ardından söz alan Milli Eğitim Bakanı Hüseyin Çelik, ''Eğitim meselesine ideolojik yaklaşmak o ülkeye ihanettir'' dedi. Eğitime, ideolojik değil, pedagojik ve akademik yönden yaklaştıklarını bildiren Çelik, ara dönem ürünü olan 2547 sayılı Yüksek Öğretim Kanunu'nun değiştirilmesi gerektiğini söyledi. 
     Komisyon Başkanı Tayyar Altıkulaç'ın tasarının alt komisyona gönderilmesi veya bekletilmesi yönündeki önergeleri hatırlatması üzerine Çelik, tasarının alt komisyona sevk edilmesinin yararlı olacağını söyledi. Çelik, ''varsayalım ki YÖK Yasa Tasarısı gelmeyecek. O zaman bu tasarının dondurulması doğru olmaz. Alt komisyona sevk edilerek üzerinde çalışılması yararlı olur'' diye konuştu. 
     CHP Ankara Milletvekili Zekeriye Akıncı, tasarının alt komisyona sevk edilmesinin doğru olmayacağını belirterek, ''Bu ülkede 90 bin cami var. Buna karşılık 600 bin imam-hatip mezunu var. Birilerinin buraları arka bahçeleri olarak gördüğü hatırlanırsa o zaman kimin ideolojik davrandığı anlaşılır'' dedi. 
     Akıncı'nın bu sözlerine tepki gösteren AK Parti Yozgat Milletvekili Mehmet Çiçek, ''Yanlış adrese yanlış mektup gönderiyorsunuz. Muhataplarınız burada yok. Camiler sizi niye rahatsız ediyor '' diye tepki gösterdi. 
     Çiçek'in sözlerine sinirlenen CHP Antalya Milletvekili Hüseyin Ekmekçioğlu, ''Yüce dinimizi siyasete alet edemezsiniz. Biz yüce dinimizi başımızın üzerinde tutuyoruz ve siyasete alet etmiyoruz. Siz yüce dinimizi küçük amaçlarınıza alet ediyorsunuz'' dedi. 
     Tartışmaların uzaması üzerine ayağa kalkan Komisyon Başkanı Tayyar Altıkulaç, Zekeriya Akıncı'nın sözlerinde AK Parti'ye yönelik bir suçlama bulunmadığını ifade ederek, milletvekillerini sakinleştirmeye çalıştı. 
     
     CHP'NİN ÜYE VERMEMESİ 

     CHP Denizli Milletvekili Mustafa Gazalcı, CHP'nin kurulacak bir alt komisyona üye vermeyeceğini bildirerek, tasarının görüşülmesinin ertelenmesini istedi. 
     AK Parti Rize Milletvekili İlyas Çakır da söz alarak, tasarı ile mesleki teknik eğitimin önündeki sorunların giderilmesinin amaçlandığını belirterek, konunun başka yönlere çekilmesinden rahatsızlık duyduğunu ifade etti. Çakır, ''Dünyanın hiçbir yerinde mesleki teknik eğitimle ilgili çalışma yapılırken Genelkurmay'dan görüş alınmaz'' dedi. 
     Daha sonra Komisyon Başkanı Altıkulaç, tasarının 15 Kasım'a kadar bekletilmesini, yeni tasarı gelmemesi durumunda komisyonda yeniden ele alınmasını önerdi. Altıkulaç'ın önerisi kabul görmeyince, tasarının alt komisyona sevk edilmesine ilişkin AK Parti milletvekillerinin önergesini oylandı. Önerge oy çokluğu ile kabul edildi. 
     AK Parti alt komisyon için İzmir Milletvekili Mehmet Tekelioğlu, Erzurum Milletvekili Ömer Özyılmaz ve Adana Milletvekili Recep Garip'i üye seçerken, CHP İstanbul Milletvekili Berhan Şimşek, komisyona üye vermeyeceklerini söyledi. 
     
     ''İMAM HATİP OLMASAYDI...'' 

     AK Parti Balıkesir Milletvekili Turhan Çömez ise ''Eğer imam-hatipler olmasaydı ben şimdi çiftçi olurdum. İmam-Hatip Lisesi'ni birinci bitirdim, Tıp Fakültesi'ni kazandım, oradan da derece ile mezun oldum'' dedi. 
     CHP'li Berhan Şimşek, ''O zaman imam-hatipleri açan CHP'ye teşekkür et'' derken, CHP Yalova Millevtekili Muharrem İnce, ''Düz liseye gitseydin Oxford Üniversitesi'ni kazanırdın'' diye konuştu. 
     Komisyon daha sonra gündemindeki diğer konuları görüşmek üzere çalışmasını sürdürdü. 
     
     TASARI NE GETİRİYOR 

     Tasarı'da, meslek lisesi öğrencilerinin şikayetlerine konu olan katsayı sorunu başta olmak üzere üniversiteye giriş ile ilgili esaslar yeniden düzenleniyor. 
     Tasarıya göre, üniversiteye girişte adayların, Öğrenci Seçme ve Yerleştirme Merkezi'nin ÖSYM yapacağı sınavdan alacakları puanın yüzde 2'si ile diploma notlarının çarpımından bireysel başarı puanları elde edilecek. Bireysel başarı puanları adayların ÖSYM'nin yaptığı sınavdan aldıkları puana eklenecek ve üniversitelere yerleştirme bu puanla yapılacak. 
     2547 sayılı Yükseköğretim Kanunu'nda Değişiklik Yapılmasına Dair Kanun Tasarısı, mevcut kanunda YÖK'ün görevlerini düzenleyen bazı maddelerde değişiklik öngörüyor. 
     Söz konusu kanunun ''Yükseköğretim Kurulu'nun Görevleri'' başlıklı 7. maddesinin h bendinde yapılan değişiklikle, YÖK'ün, üniversitelere kabul edilecek öğrencileri seçme ve kabul etme ile ilgili esasları belirleme'' yetkisi kaldırılıyor. 
     Mevcut kanundaki, YÖK'ün ''Üniversitelerin her eğitim-öğretim programına kabul edeceği öğrenci sayısı önerilerini inceleyerek kapasitelerini tespit etmek insan gücü planlaması, kurumların kapasiteleri ve öğrencilerin ilgi ve yetenekleri doğrultusunda ortaöğretimdeki yönlendirme esasları da dikkate alarak öğrencilerin seçilmesi ve kabul edilmesi ile ilgili esasları tespit etmek'' şeklindeki görevi kanun tasarısında, ''Üniversitelerin her eğitim-öğretim programına kabul edeceği öğrenci sayısı önerilerini inceleyerek kapasitelerini tespit etmek ve insan gücü planlaması yapmak'' olarak değiştirildi. 
     
     BİREYSEL BAŞARI PUANI 

     Yürürlükteki kanunda ''yükseköğretime giriş''i düzenleyen 45. maddenin a fırkasında yapılan değişiklikle, yükseköğretim kurumlarına girişte esas alınacak puan türleri ve bu puan türlerinin sınavdaki ağırlıkları, bireysel başarı puanının tanımlanması ve bu puanın yerleştirme puanına ilave edilmesine ilişkin usul ve esaslar belirlendi. 
     Kanun tasarısındaki düzenleme şöyle 
     ''Yükseköğretim kurumlarına ÖSYM'nin yapacağı sınavla girilir. Sınav sonuçları, bütün adayların ortaöğretimdeki başarıları dikkate alınarak değerlendirilir. Adayların yükseköğretim programlarına yerleştirilmelerinde puanlamalar sözel, sayısal, eşit ağırlık ve yabancı dil olmak üzere dört puan türü esas alınarak yapılır. 
     Sözel puanın yüzde 45'ini Türkçe, yüzde 40'ını Sosyal Bilimler ve yüzde 15'ini Matematik sayısal puanın yüzde 20'sini Türkçe, yüzde 40'ını Matematik ve yüzde 40'ını Fen Bilimleri eşit ağırlıklı puanın yüzde 40'ını Türkçe, yüzde 35'ini Matematik ve yüzde 25'ini Sosyal Bilimler yabancı dil puanının yüzde 30'unu Türkçe, yüzde 10'unu Sosyal Bilimler ve yüzde 60'ını yabancı dil puanları oluşturur. 
     Bireysel başarı puanı, adayın 5'li sisteme dayalı ortaöğretim diploma notu ile ÖSYM'nin yapmış olduğu sınavdan aldığı puanın yüzde 2'sine karşılık gelen sayının çarpımıyla elde edilir. Bütün adaylar için yükseköğretim programlarına yerleştirme, her bir adayın ÖSYM'nin yaptığı sınavdan aldıkları puana, bireysel başarı puanı eklenerek ÖSYM tarafından gerçekleştirilir.'' 
     
     SAYI VE TARİHİ BAKANLIK BELİRLEYECEK 

     Tasarıda, ''Yükseköğretime giriş sınavı sayısının, tarihinin, diploma notunun 5'lik sistemin dışında bir puanlama yöntemiyle hesaplandığı ortaöğretim kurumlarında diploma notunun beşlik sisteme uyarlanmasının, ortaöğretimde bir mesleğe veya belli sanat dallarına yönelik programların yükseköğretimdeki devamı niteliğindeki programlar ile yükseköğretim programlarının puan türlerine göre belirlenmesinin ve diğer hususlara ilişkin usul ve esasların Milli Eğitim Bakanlığı'nca çıkarılacak yönetmelikle belirleneceği'' kaydedildi. 
     ''Yükseköğretim programlarına yerleştirmede, bu maddede yer verilenler dışında herhangi bir ölçüt dikkate alınmaz'' hükmü de tasarıda yer aldı. 
     
     ÖSYM'NİN GÖREVİ 

     YÖK Kanunu'ndaki, ''ÖSYM'nin görev ve işleyişi ile ilgili'' düzenlemelerin yer aldığı 10. maddenin ikinci fıkrasındaki ''ÖSYM, yükseköğretim kurumlarının isteği üzerine yükseköğretim kurumlarına anket, doçentlik sınavları dahil her düzeyde sınav ve değerlendirme ile öğrenci kayıt işlemlerini ve Yükseköğretim Kurulu'nca verilecek diğer işleri yapar'' hükmü de şöyle değiştirildi 
     ''ÖSYM, yükseköğretim kurumlarına öğrenci alınması amacıyla öğrenci seçme ve yerleştirmeye ilişkin sınavları hazırlayan ve yapan, kamu veya özel sektör kuruluşlarının talepleri doğrultusunda personel veya öğrenci seçilmesi ve yerleştirilmesine ilişkin sınavlar düzenleyen bir kuruluştur. Bu sınavlar ve yerleştirme işlemleri, ilgili kurum ve kuruluşlarla doğrudan işbirliğini sağlayan protokoller çerçevesinde yürütülür.'' 
     
</TEXT>
</DOC>
