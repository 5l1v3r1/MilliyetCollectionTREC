<DOC>
<DOCNO> 165203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sonspo22.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere milli takımı Antalya'da kamp yapacak... 
</HEADLINE>
<TEXT>

     Avrupa Şampiyonası Eleme Grubu maçında, Türkiye ile Eylül ayında İzmir'de karşılaşacak olan İngiltere Milli Takımı, maç öncesi Belek'te kamp yapacak. 
     İngiltere Milli Takımı ile İngiltere Premier Ligi ekiplerinden Aston Villa'nın menajeri John Deehan ile Belek'e yabancı futbol takımlarının getirilmesini sağlayan Spor Koordinatörü Marcel Jansen, Belek'te incelemelerde bulundular. Belek Arcadia Golf Sport Resort Otel Genel Müdürü Bülent Çimenli ile birlikte otele ait futbol sahalarını gezen John Deehan, konaklama tesisleriyle futbol sahalarını beğendiler. Avrupa'da bu kalitede tesis bulmanın çok güç olduğuna işaret eden Deehan, İngiltere'ye dönüşünde yazacağı raporda, Belek'te kamp yapmanın yararlı olacağını belirteceğini kaydetti. 
     Aston Villa'da oynayan Alpay ile ilgili soruları da yanıtlayan Deehan, ''Alpay ile bir yıllık daha mukavelemiz var. Bu yıl takıma çok şey katacak. Bir çok takım Alpay'ı alabilmek için teklifler sunuyor. Ancak son karar elbette Alpay'ın olacak'' dedi. 
     
     BÜLENT ÇİMENLİ'NİN SÖZLERİ 
     Arcadia Golf Sport Resort Otel Genel Müdürü Bülent Çimenli de, Arcadia'nın sahalarının çok beğenildiğine işaret ederek, şunları söyledi 
     ''Geçen yıl Avrupa'dan futbol takımının kamp yaptığı Arcaida futbol sahalarını gezen John Deehan, İngiltere Milli Takımı ve Aston Villa için rapor hazırlayacak. Deehan, yalnızca güvenliğin nasıl sağlanacağına ilişkin bir kaç soru sordu. Bu konuda teminat verince, akıllarında soru işareti kalmadı. Tesislerimizin kalitesine inanamadılar. İngiltere Milli Takımı ile İngiltere Ümit Milli Takımı, Eylül Ayı'nda İzmir'de oynanacak Türkiye-İngiltere maçından önce Belek'te kamp yapacak. Sanırım 70 kişilik bir kafileyle gelecekler. Aston Villa ise devre arasında Belek'te olacak.'' 
     
     HOLLANDA TAKIMI DA GELECEK 
     Bülent Çimenli, İngiliz futbol adamlarının incelemelerine Hollanda takımlarından Vitesse Arnhem Holland futbol takımı menajeri J. Kluitenberg'in de katıldığını değinerek, Hollanda ekibinin de önümüzdeki futbol sezonunda, lige verilen arada Arcadia'da kamp yapma konusunda karar aşamasında olduğunu sözlerine ekledi. 
     
</TEXT>
</DOC>
