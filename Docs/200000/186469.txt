<DOC>
<DOCNO> 186469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/sonspo15.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray-Akçaabat Sebatspor maçının ardından... 
</HEADLINE>
<TEXT>

     Galatasaraylı taraftarlar, ligde son sırada yer alan Akçaabat Sebatspor'u zorlukla mağlup eden takımlarını protesto etti. 
     Karşılaşmanın son dakikalarında Galatasaray, rakibi karşısında zor anlar yaşarken, taraftarlar da bu duruma oldukça öfkelendi. 
     Futbolcuları protesto eden taraftarlar, sahaya su şişeleri attılar. 
     Bu arada, kapalı tribünde bir grup taraftarların ''I love you Lucescu'' diye tezahürat yapması üzerine, başka bir grup taraftar Fatih Terim'e arka çıkarak, ''İmparator'' diye tempo tuttu. 
     
     MONDRAGON'A TEPKİ 
     Karşılaşmada 3 gol yiyen Kolombiyalı kaleci Mondragon, taraftarların tepkisini çekerek ıslıklandı. 
     Son dakikalarda aut atışında topu oyuna geç sokan Mondragon, bir kez daha seyirciden tepki aldı. Kolombiyalı kalecinin karşılaşma bittikten sonra soyunma odasına giderken, elleriyle tercümanı Mustafa Kıran'a yaptığı hareket ''Tamam bitti, buraya kadar'' şeklinde yorumlandı. 
     Galatasaray Kulübü Başkanı Özhan Canaydın, maç sonunda kısa bir açıklama yaparak, ''Zor bir maçtı. Galatasaray inşallah toparlanacak'' dedi. 
     
     GALATASARAY, BU SEZON İLK KEZ 4 GOL ATTI 
     Galatasaray, bu sezon ilk kez bir maçta 4 gol attı. Ancak sarı-kırmızılılar, ligde sadece 7 golü bulunan Akçaabat Sebatspor'dan 3 gol yiyince, bu sezon bir maçta en fazla golü de kalesinde görmüş oldu. 
     Öte yandan maçtan sonra Akçaabat Sebatspor'un 2 golüne imza atan Orhan, bu maçta bir gollerinin verilmediğini iddia etti. Pozisyonu gördüğünü belirten Orhan, ''Galatasaray maçı hak etti. Ancak ben pozisyonu gördüm ne faul, ne ofsayt vardı. Biz de hakkımızı almak istiyoruz'' dedi. 
     
</TEXT>
</DOC>
