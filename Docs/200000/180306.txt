<DOC>
<DOCNO> 180306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sonspo14.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin ismi ve forma rengi değişiyor... 
</HEADLINE>
<TEXT>

     Trabzon'da 1. Amatör Küme takımlarından Fenerbahçe, ismini ve renklerini değiştirmeye hazırlanıyor. 
     1957 yılında Trabzon'un Ayasofya Mahallesi takımı olarak kurulan Fenerbahçe'nin yönetim kurulu, yaptığı toplantıda, kulüp ismini ve forma rengini değiştirme kararı aldı. 
     Fenerbahçe Kulübü Başkanı Hasan Canım, son dönemlerde Trabzonspor ve Fenerbahçe kulüpleri arasındaki ilişkilerden kendilerinin de etkilediğini söyledi. 
     Bir amatör kulübün sürekliliğinin maddi bakımdan yardım görmeleri ile gerçekleşebileceğini ifade eden Canım, şöyle konuştu 
     ''Fenerbahçe yönetimi olarak, maddi yardım talebinde bulunduğumuz zaman gerekli yardımı artık görmüyoruz. Bize, Ben Fenerbahçe'ye para vermem diyorlar. Maddi açıdan zor durumdayız. Hep yönetimden para çıkıyor. Ancak böyle götürmek de zor oluyor. Bugüne kadar böyle oldu. Bu nedenle, yönetim olarak forma rengini ve ismini değiştirme kararı aldık.'' Trabzon'daki kişilerden de genel olarak kulüp ismi konusunda tepkiler aldıklarını kaydeden Canım, şöyle konuştu 
     ''Biz Trabzonsporluyuz. Trabzonspor'un altyapısına da verdiğimiz oyuncular var. Ancak Trabzon'daki yeni nesil bizi tanımıyor. Şehirde fiziksel değil de psikolojik tepkiler alıyoruz. Ancak bu kulüp ismi Trabzon'un ayıbıysa, bu ayıbı kaldırmak da bize düşer. Kasım ayında veya lig sonunda yapacağımız genel kurul ile forma rengi ve ismini değiştireceğiz.'' Canım, 1956 yılında sarı-kırmızılı takım olan İdmanocağı'ndan ayrılan Ferit Demeli'nin önderliğinde sarı-lacivertli renklerle kurulan Fenerspor'un 1959'da isminin Fenerbahçe olarak değiştirildiğini de belirterek, ''Trabzonspor, 1967'de kuruldu. Ondan önce Fenerbahçe, Galatasaray ve Beşiktaş takımları şampiyonluk için mücadele ediyorlardı. İdmanocağı, sarı-kırmızılı renklerde, Erdoğduspor siyah-beyaz, Fenerspor ise sarı-lacivertli renklere sahipti'' diye konuştu. 
     
</TEXT>
</DOC>
