<DOC>
<DOCNO> 173000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/soneko19.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan tahmin yapmadı Enflasyonun düşük çıktığını göreceğiz... 
</HEADLINE>
<TEXT>

     Devlet Bakanı Ali Babacan, 2.3 katrilyon liralık açığın oluşmuş bir açık değil, yıl sonu itibariyle yapılan projeksiyonlarda oluşacağını öngördükleri bir açık olduğunu belirterek, ''Sanki bir açık oluşmuş ve onu kapatmaya çalışıyoruz gibi bir durum kesinlikle ortada yok'' dedi. 
     NTV'nin sorularını yanıtlayan Bakan Babacan, enerjiyle ilgili tüm gelişmeleri çok yakından izlediğini belirterek, ''Çünkü çok önemli bir sektör, rakamlar son derece büyük'' dedi. 
     Enerji sektörünün deregüle olması ve sektörde serbest rekabet ortamına geçilmesinin bir süreç olduğunu kaydeden Babacan, sektörde dünya ortalamalarının çok üzerinde olan kayıp ve kaçak oranlarının çok büyük bir sorun teşkil ettiğini söyledi. 
     İstanbul'un Avrupa Yakası'nda kabul edilemeyecek oranda, yüzde 30'lar gibi bir seviyede kayıp ve kaçak olduğunu bildiren Babacan, bu sorunun en önemli çözüm yolunun dağıtımın sisteminin özelleştirilmesi olduğunu kaydetti. 
     Babacan, diğer liberalleşme, serbest rekabete dönme gibi süreçlerde de maliyetlerde ve kayıp, kaçak oranlarında önemli düşüşler olacağını ifade ederek, şu anda enerji dağıtımının özel olduğu tek bölge Kayseri'de yüzde 7 kayıp ve kaçak bulunduğunu, bu rakamın Türkiye ortalamasının ise yüzde 20 civarında olduğunu söyledi. 
     Bu sonucun özel sektör eliyle bu işlerin ne kadar verimli olduğunu gösteren son derece önemli bir gelişme olduğunu kaydeden Babacan, şöyle devam etti 
     ''Tabii bütün bu konularla ilgili Enerji Bakanımızın çok güzel çalışmaları var. Gerçekten konuların üzerine çok kararlı bir şekilde gidiyor. Biz konuyu kamuya bilgi açısından, muhtemel riskler açısından ele alıyoruz. Önemli ve büyük bir sektör olduğu için. 
     Bu konular tüm bu değişim sürecinde çok iyi yönetilirse, belli büyüklükte geçiş süreci içinde tamamlanırsa herhangi bir sıkıntı olacağına inanmıyorum.'' 
     
     İMAR BANKASI 
     Babacan, bankalarla ilgili çalışmaları BDDK'nın yürüttüğünü hatırlatarak, çalışma ve incelemelerin devam ettiğini, herhangi bir bankayla ilgili bir kaynak gerektiğinde de çok standart bir süreç ve işlem bulunduğunu, buna göre gereğinin yapılacağını söyledi. 
     İmar Bankası'nın ek maliyet getireceği olasılığının IMF ile görüşülüp görüşülmediği sorusuna da Babacan, IMF ile yapılan görüşmelerde bu konunun çok ön planda olmadığını kaydetti. 
     Babacan, ''Ama onlarda gelişmeleri takip ediyorlar. Özellikle BDDK'nın şu anda yaptığı çok titiz ve detaylı bir çalışma var. O çalışmanın sonucunu bekliyoruz. Fakat şundan kimsenin şüphesi olmasın. Bütün bu konular üzerinde, genel dengeler gözönünde bulundurularak ve mutlaka titiz bir şekilde çalışılacak'' diye konuştu. 
     
     2.3 KATRİLYON LİRALIK KAYNAK PAKETİ 
     Babacan, 2.3 katrilyon liralık bir kaynak paketi ihtiyacı çerçevesinde birtakım vergilerin artırıldığının, ödenek aktarmaları yapıldığının hatırlatılması üzerine de, konuyla ilgili detaylı açıklama yapmadıkları için basında gerçeklerden farklı yorumlar takip ettiğini söyledi. 
     Ali Babacan, şunları kaydetti 
     ''En son, net kesinleşmiş veriler bu gözden geçirme çalışmaları sırasında Mayıs ayı sonu elimizde vardı. Biliyorsunuz, bizim faiz dışı fazla hedefimiz toplam kamu sektörü, konsolide bütçe ve diğer kamunun tamamını niteliyor. Konsolide bütçeyle ilgili rakamlar çok çabuk elimize ulaşıyor. Ancak diğer kamu KİT'ler belli bir gecikmeyle geliyor. Gerçekleşmelere baktığımız zaman Mayıs sonu olarak faiz dışı fazla hedefimizi kamu olarak tutturmuş durumdayız. Hatta bir 50-100 trilyon kadar da üzerindeyiz. Haziran sonu rakamları ve diğer kamuyla ilgili rakamlar henüz bana ulaşmadı. Konsolide bütçe belli. Haziran sonu neredeyiz 1-2 hafta içerisinde o da kesinleşecek.'' Babacan, 2.3 katrilyon liralık açığın oluşmuş bir açık değil, yıl sonu itibariyle yapılan projeksiyonlarda oluşacağını öngördükleri bir açık olduğunu belirterek, ''Sanki bir açık oluşmuş ve onu kapatmaya çalışıyoruz gibi bir durum kesinlikle ortada yok'' dedi. 
     Çalışmalar sırasında yıl sonunda 2.3 katrilyon liralık bir açık olacağını öngördüklerini ifade eden Babacan, bu açığı henüz oluşmadan kapatmaya yönelik tedbirler aldıklarını ve uygulamaya koyduklarını vurguladı. 
     
     TEDBİRLER 
     Babacan, bu tedbirlerin özel iletişim ve eğitime katkı payında artış, tekel fiyatlarında yeni bir ayarlama şeklinde olduğunu belirterek, ayrıca özel gelirlerin bütçeye gelir olarak kaydedilmesiyle ilgili net bir liste oluşturduklarını, yatırım, diğer cari ve transfer harcamalarında kesintilerin söz konusu olduğunu söyledi. 
     Bu kesintilerin daha çok kuruluşları tasarrufa yönlendirici, israfı önleyici nitelikte olduğunu vurgulayan Babacan, ''Rakam toplam 2.3 katrilyon gibi görülse de, bunları çok farklı kuruluşlara, yüzlerce projele böldüğünüz zaman her bir proje ve her bir kuruluşun küçük küçük tasarruflarının toplamı şeklindedir'' dedi. 
     Babacan, Türkiye'nin uzun vadeli çıkarları ve hedeflerinin önemli olduğunu, kısa vadeli küçük hesaplarla ülke ekonomisini tehlikeye sokmayacaklarını dile getirerek, şunları kaydetti 
     ''Kimsenin endişesi olmasın. Bizim bu almış olduğumuz tedbirler, yapmış olduğumuz hesaplar oldukça ihtiyatlı ve herhangi bir sorun olacağını zannetmiyorum. Ancak Ekim ayı geldi, 6. gözden geçirme döneminde tekrar baktık, genel projeksiyonlar yaptık. Zaten o zamana kadar yılın ilk 9 ayı geçmiş oluyor. Son 3 ayla ilgili tahminlerde oldukça isabetli olur. Yani fazla bir sapma olmaz. Yeni bir açık söz konusu olursa, onun da tedbirini o zaman alırız. Tahminleri oldukça ihtiyatlı yaptık, herhangi bir sıkıntı olacağını zannetmiyorum.'' 
     
     KREDİ NASIL KULLANILACAK 
     Babacan, enflasyon tahmini ve ABD'den gelecek kredi konusunda yöneltilen bir soruya da, Amerika'dan gelecek olan 8.5 milyar doların nasıl kullanılacağı konusunda bir görüşme yapmadıklarını belirterek, şunları kaydetti 
     ''Ayrıca, Amerikan kredisi IMF'ye bağlıdır diye bire bir bağlılık yok. Ancak, Amerikan kongresinden çıkan karar şöyle 4. Gözden Geçirmenin tamamlanması ve Türkiye'nin güçlü ekonomik politikalarına devam etmesi esas. Peki, güçlü ekonomik politikalara devam etmenin tanımının yapılması ise ayrı bir konu.. Yani bu krediyi, illa bir Stand By düzenlemesi, illa IMF'den kredi kullanıyor olmak anlamında algılamamak lazım. 
     Ve IMF ile yapılacak anlaşmalar ve yürütülecek programlar illa kredi içermek zorunda da değil. Bunu 2004 yılı içinde söylüyorum. Burada önemli olan şu Türkiye için doğrusu neyse onu yapmak.'' 
     
     ENFLASYON TAHMİNİ YAPMADI 
     Babacan, enflasyon tahmini konusunda ise Ağustos ayının 3'üne yaklaşıldığını ve böyle yakın bir tarihte tahmin yapmanın doğru olacağını sanmadığını ifade etti. ''İki gün sonra zaten hep birlikte enflasyonun düşük çıkacağını göreceğiz. Tabii enflasyondaki gelişmeler son derece sevindirici, ümit verici ve enflasyonla ilgili belirsizlik kalktığı müddetçe, enflasyondaki dalgalanmalar belli bir yola girdikten sonra, faizlerde önemli düşüşe imkan sağlayacak'' diye konuştu. 
     Babacan, nominal faizlerin içerisinde, enflasyonla ilgili her zaman önemli risk primi bulunduğunu vurgulayarak, enflasyonun ne olacağının belli olmamasının, yüksek olmasının, dalgalanıyor olmasının, özellikle sabit faizli borçlanmalarda, nominal faizin içinde gerçekten, önemli bir risk primi oluşturduğunu söyledi. Babacan, enflasyondaki düşüşün, reel faizlerdeki düşüşü destekleyeceğini sözlerine ekledi. 
     
</TEXT>
</DOC>
