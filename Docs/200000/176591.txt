<DOC>
<DOCNO> 176591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/ekonomi/eko06.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aymerkez müşterisine Petrol Ofisi'nden benzin 
</HEADLINE>
<TEXT>

   Aymerkez Genel Koordinatörü Akdağ, belli miktarda alışveriş yapanların alacağı kartlarla yakında Petrol Ofisi'nden benzin alabileceğini söyledi 
      EVRİM ERGİN Gaziantep 
   
   Aydınlı Grubu'na bağlı Aymerkez'in Genel Koordinatörü Dursun Akdağ, yakında belli tutarda alışveriş yapanların alacağı kartlarla Petrol Ofisi'nden PO benzin alabileceklerini dile getirdi. Akdağ, PO ile görüşmelerin sürdüğünü belirtti. 
   Aymerkez, altıncı yaş gününü Gaziantep'te düzenlenen bir organizasyonla kutladı. Organizasyonda konuşan Akdağ, İstanbul'un sadece Avrupa yakasında bulunduklarını, bu uygulama ile birlikte Anadolu yakasındaki müşterileri de çekmeyi hedeflediklerini kaydetti. Akdağ, Ankara'da yeni yer bulunduğunu, yakında burada da Aymerkez açılacağını belirtti. 
   
   Cacharel'i üretiyor 
   Pierre Cardin, Becon, Cacharel, US Polo'nun Türkiye temsilcilsi olan grubun fason üretimde çok iyi yerlere geldiğini aktaran Akdağ, Cacharel'in tüm Avrupa ve Doğu Avrupa'ya sattığı ürünlerin Türkiye'de üretildiğini söyledi. Akdağ, bu nedenle Cacharel'in üretimi Aydınlı Grubu'na devretmeyi planladıklarını kaydetti. 
   
   
</TEXT>
</DOC>
