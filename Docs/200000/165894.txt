<DOC>
<DOCNO> 165894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sontur03.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba olduğu ortaya çıktı, tutuklandı 
</HEADLINE>
<TEXT>

     Adana'da görülen tecavüz davasında, yapılan DNA testine göre şikayetçi A.Y.'nin 2.5 yıl önce dünyaya getirdiği Kader'in babası olduğu kesinleşen Turgut Akdoğan 10 yıl 6 ay ağır hapis cezasına çarptırılarak tutuklandı. 
     Merkez Yüreğir İlçesi'ne bağlı Doğankent Beldesi'nde yaklaşık 3 yıl önce çıkan komşu kavgasında 26 yaşındaki A.Y. yaralandı. İddiaya göre, A.Y'nin annesi 48 yaşındaki N.Y. cezaevindeki oğlunu ziyarete gittiğinde evli komşusu 24 yaşındaki Turgut Akdoğan eve girerek hasta yatağındaki kıza zorla tecavüz etti. Her iki ailenin araya girmesi sonucu 2 çocuk babası olan Akdoğan, A.Y. ile imam nikahı kıydırıp birlikte yaşamayı kabul etti. Ancak, A.Y., Akdoğan'ın resmi nikahlı eşinden ayrılıp, kendisiyle nikah kıymasını ve çocuğunu da nüfusuna geçirmesini istedi. Akdoğan'ın bunu kabul etmemesi üzerine A.Y., savcılığa şikayette bulundu. 
     Adana 2'nci Ağır Ceza Mahkemesi'nde Akdoğan hakkında, "Zorla ırza geçmek, kızlık bozmak'' suçundan dava açıldı. Duruşmada kucağında kızı Kader olduğu halda olayı anlatan A.Y., evde hasta yatarken Turgut Akdoğan'ın kendisine tecavüz ettiğini, doğan kızının babasının da Akdoğan olduğunu iddia etti. A.Y, "Bana zorla tecavüz eden Turgut Akdoğan, erkek kardeşlerim kendisini sıkıştırınca bana imam nikahı yaptı. boşanıp resmi nikah da yapatıracağına söz verdi. Nikah yaptırmadığı gibi, çocuğumu da inkar etmeye başladı. Ben de davacı oldum. Çocuğumun babası kendisidir'' dedi. 
     Tutuksuz yargılanan Tuncay Akdoğan ise tecavüz suçlamasını reddedip, "Çocuk benden değil. Sarhoş olduğum bir sırada benimle imam nikahı kıydırmışlar'' diyerek kendini savundu. 
     A.Y.'nin ısrarla, "Çocuk ondan. İsterseniz DNA testi yaptırın'' demesi üzerine mahkeme heyeti, Akdoğan, A.Y. ve Kader'i DNA testi için İstanbul Adli Tıp Kurumu'na gönderdi. Gelen sonuçta Kader'in yüzde 99.99 Tuncay Akdoğan'ın kızı olduğu belirlendi. Bu sonuç üzerine mahkeme heyeti, Turgut Akdoğan'ı A.Y.'ye zorla tecavüz edip kızlığını bozduğu iddiası ile 10 yıl 6 ay ağır hapis cezasına mahkum etti. Tutuksuz yargılanan Akdoğan, karar üzerine cezaevine gönderildi. 
     
</TEXT>
</DOC>
