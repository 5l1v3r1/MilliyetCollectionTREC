<DOC>
<DOCNO> 180830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/yasam/yas01.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Flash mob Türk'e uymadı 
</HEADLINE>
<TEXT>

   İnternette yüzlerce kişi buluşuyor, anlaşıp 'şakacıktan' eylemler yapıyorlardı. Tüm dünyada hızla yayılan bu akım Türkiye'de de uygulanmak istendi ama.. 
      ŞÜKRAN PAKKAN İSTANBUL 
   
   Onlar, adlarını eylem literatürüne 'flash mobbing' yani 'ani baskıncı' olarak yazdırdı. İlk eylemlerini Amerika'da yaptılar. Manhattan'da 100 kişi bir halıcıyı bastı, birkaç gün sonra başka bir grup, Central Park'ta taşların üzerine oturup kuş gibi ötmeye başladı. Bunlar internet üzerinden düzenlenen şaka yollu eylemlerdi ve kısa sürede tüm dünyaya yayıldı. Bu gruplara Türkiye'den de gençler özendi. Ve 'Flash mobbing'in Türkiye ayağı, ağustos ayında hayata geçti. 
   Ancak, internetteki servis ağı Yahoo üzerinden bir grup kuran birkaç kişi, tüm çabalarına rağmen sadece 20 kişiyi bir araya getirebildi. 
   "Bir Cumartesi gecesi saat 23.00'te Laila'nın önündeki kaldırımda toplanılacak ve bir süre gökyüzüne bakıldıktan sonra UFO diye bağırılıp kaçılacaktı." Grup ilk önce bu öneriyi tartıştı... Ancak öneri yeterince komik bulunmadı saati de beğenilmedi. Ama, Laila ile ilgili bir eylemin ihmal edilmemesi de vurgulandı. 
   
   'Balonlarla koşup bağıralım' 
   Ardından, 'Vic vega' takma adlı üyenin yurtdışında da benzeri uygulanmış, bir eylemi konuşuldu. Herkes sözleşilen saatte İstiklal Caddesi'nde buluşacak, ellerinde balonlar hem koşturacak, hem bağıracaktı... 
   Balmumcu'daki Red White's önünde toplanıp "Kahrolsun McDonald's" diye slogan atıp İstiklal Marşı'nı okuma "Marmara Cafe'ye topluca gidip dakikalarca mönü okuyup çıkmak" gibi fikirler de ortaya atıldı ama hiçbiri olmadı... 
   
   'Asla organize olamayacağız' 
   Gruba arada, 'Hadi buluşmuyor muyuz ', 'Eylem oldu mu, ben duymadım', '5 kişi olduk.', 'Yarın 18.00, evet ama atraksiyon nedir Bana iletilmedi' gibi mesajlar atıldı. Ama grup, bir türlü organize olamadı. Sonunda sistem yöneticisi, "50 kişi oluncaya kadar bekleyelim" deyip çalışmaları rafa kaldırdı. Bir üye de, "Türk olarak kalacak ve organize olamayacağız" diye isyan etti. 
   
   
</TEXT>
</DOC>
