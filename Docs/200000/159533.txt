<DOC>
<DOCNO> 159533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sonspo32.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlisporlu Servet açık artırmada... 
</HEADLINE>
<TEXT>

     Denizlispor Profesyonel Futbol Şubesi Sorumlusu Feridun Basmacı, iç transferde tavan rakamı 400 milyar lira olarak belirlediklerini açıkladı. 
     Henüz kongre kararı alınmadığını, ancak transfer dönemi yaklaşırken boş durmadıklarını bildiren Basmacı, gidecek oyunculara alternatif olacak isimlerle ön görüşmelerin yapıldığını söyledi. 
     Dış transferde görüşülen kişiler hakkında ''fiyatı yükseliyor'' gerekçesiyle isim vermeyen Basmacı, ''Ali Tandoğan gidecek. Hakan Çimen'in durumu ise net değil. Bize henüz hiçbir takımla anlaşmadığını söyledi. Mustafa Özkan'ın da bu hafta menajeri gelecek ve onunla bir görüşme yapacağız. Kaleci Süleyman ve Serdal ile de anlaşacağımızı düşünüyorum'' dedi. 
     
     ''YÜKSEK RAKAM VERİLİRSE, SERVET'İ TUTAMAYIZ'' 
     Bu sezon başarılı bir grafik çizen Servet'e yurtiçi ve dışından çok sayıda kulübün talip olduğunu, bazı takımların bu futbolcuya ön sözleşme imzalatmak istediğini ifade eden Basmacı, şöyle konuştu 
     ''Servet, İstanbulspor maçı sonrası Milli Takım kampına gidecek. Dönüşünde durumu büyük ölçüde netleşmiş olur. Çok sayıda kulüp, menajerler aracılığıyla bu futbolcumuza teklif getiriyor. Eğer Servet gitmek isterse, yüksek rakam veren bir kulüp de olursa veririz.'' Basmacı, iç transferde tavan rakamı 400 milyar lira olarak belirlediklerini, bunun üzerinde bir rakamı Denizlispor'un kaldırmasının mümkün olmadığını kaydetti. 
     
</TEXT>
</DOC>
