<DOC>
<DOCNO> 180024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/soneko22.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, dünya ekonomisinin toparlanması konusunda daha iyimser 
</HEADLINE>
<TEXT>

     Uluslararası Para Fonu IMF Başkanı Horst Köhler, yılın gelecek aylarında dünya ekonomisinde hızlı bir ''toparlanma'' beklediklerini söyledi. 
     Köhler, Malezya iş dünyasının temsilcilerine hitaben yaptığı konuşmada, yılın gelecek aylarında hızlı bir toparlanmaya girmesini bekledikleri dünya ekonomisinin, 2004 yılı için de, ortalama yüzde 4'lük bir büyüme hızı yakalayacağını tahmin ettiklerini bildirdi. 
     Dünya ekonomisinde belirsizliklere rağmen topanrlanma ihtimalinin daha yüksek olduğunu kaydeden IMF Başkanı, bununla birlikte, ABD'nin rekor dış ticaret açığı gibi bazı pürüzlerin sorun yaratabileceği uyarısında bulundu. 
     
     ULUSLARARASI EKONOMİNİN ASİ ÇOCUĞU MALEZYA 
     Bu arada Köhler'in Malezya'daki konuşması, IMF ile söz konusu ülke arasındaki yakın tarihteki ilişkiler göz önüne alındığında özel önem taşıyor. 
     Tüm bölge ekonomilerini vuran 1997-98 Asya krizinde IMF recetelerine kulak tıkayan Malezya, para politikasını serbestleştirmek yerine, para ve sermaye piyasalarına getirdiği sıkı denetim ve düzenlemelerle uluslararası finans merkezlerinin şimşeklerini üzerine çekmişti. 
     IMF'nin köklü ekonomik reformlar karşılığında verdiği yardım paketini geri çeviren Malezya hükümeti sermaye hareketleri üzerinde sıkı bir denetim uygulamaya devam etmiş ve neoliberal ekonomistlerin felaket senaryolarının tersine, Malezya, bu uygulamalarla Asya krizinin yıkıcı etkilerini en az zararla ve en kolay atlatan ülke olmuştu. 
     Göreve başladığı 2000 yılından bu yana Malezya'ya ilk ziyaretini yapan IMF Başkanı Köhler, IMF ve sanayileşmiş ülkelere getirdiği sert eleştirilerle tanınan Başbakan Mahathir Muhammed ile de görüştü. 
     Köhler, görüşmeden sonra, temsil ettiği kurum ile Malezya arasında Asya Kriszi sırasındaki anlaşmazlıkların hatırlatılması üzerine ''Ekonominin iyi performansını gözardı edemeyiz. Demek ki Malezya'nın kararları yanlış değilmiş'' dedi. 
     Köhler, bununla birlikte IMF'nin dalgalı kur hakkındaki ısrarından vazgeçemedi. 
     Malezya'nın sabit kurlarda sonsuza dek ısrar edemeyeceğini savunan ve ''Malezya ekonomisi artık daha olgunlaştığına göre esnek kur üzerinde düşünmesi gerektiğini iddia eden Köhler, ''size sabit kuru bırakmanızı tavsiye etmiyorum. Bu konuda karar sizin'' diye konuştu. 
     
</TEXT>
</DOC>
