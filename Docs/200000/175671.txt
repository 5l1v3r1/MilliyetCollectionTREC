<DOC>
<DOCNO> 175671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sondun16.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li komutan "Saddam Tikrit yakınlarında.." 
</HEADLINE>
<TEXT>

     Tikrit civarında görev yapan Amerikan askerlerinin komutanlarından Albay James Hickey, Irak'ın devrik lideri Saddam Hüseyin'in hala Tikrit yakınlarında olduğuna inandığını söyledi. 
     Amerikan 4. Piyade Tümeni 1. Tugay ve Tikrit civarında Saddam Hüseyin'i arayan Amerikan askerlerinin komutanı olan Hickey, hakkında çok önemli istihbaratlar topladıkları eski Irak liderinin, hala doğum yeri Tikrit civarında olduğuna ilişkin geçerli nedenleri olduğunu ve yakında yakalanacağına inandığını ifade etti. 
     Irak'ın başkenti Bağdat'ın 9 Nisan'da düşmesinden sonra bir daha ortalarda görünmeyen Saddam Hüseyin'in akıbeti hakkında bilgi edinilemiyor. 
     Devrik liderin El Cezire ve El Arabiye gibi Arap televizyonlarında savaştan sonra kaydedildiği bildirilen ses bantları yayımlanmıştı. Saddam Hüseyin, bu bantlarda Iraklılardan, eninde sonunda yenilgiye uğrayarak Irak'ı terk edeceğini ileri sürdüğü Amerikan güçlerine karşı savaşmalarını istemişti. 
     Saddam Hüseyin'in oğulları Uday ve Kusay ise geçen ay kuzeydeki Musul kentinde düzenlenen operasyonda öldürülmüştü. 
     
</TEXT>
</DOC>
