<DOC>
<DOCNO> 164759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/soneko19.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"ABD kredisini Irak'ta iş yapacak şirketlere kullandırabiliriz" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''Türkiye AB'ye aday hem de, İslam Konferansı Örgütü İKÖ üyesi tek ülke olarak bölgede önemli rol oynayabilir'' dedi. Devlet Bakanı Ali Babacan ise, ABD'den alınacak 8.5 milyar dolarlık kredinin önemli bir kısmının Irak'ta iş yapacak Türk işadamlarına kullandırılabileceğini söyledi. 
     Ürdün'ün başkenti Amman yakınındaki Ölüdeniz'de devam etmekte olan Dünya Ekonomik Forumu Olağanüstü Yıllık Toplantısı çerçevesinde, bugün Marriott Otel'de Dış Ekonomik İlişkiler Konseyi DEİK Başkanı Rona Yırcalı tarafından yönetilen ''Türkiye'nin Ortadoğu'daki Rolü'' konulu yemekli toplantıda, Dışişleri Bakanı Gül ve Devlet Bakanı Babacan ayrı ayrı sunum yaptılar. 
     Dışişleri Bakanı Gül, burada yaptığı konuşmada, Ortadoğu ve halklarının uzun süredir içinde yaşadıkları şiddet döngüsü ve umutsuzluğu hak etmediklerini söyledi. 
     Ortadoğu'da uzun süredir bir değişime ihtiyaç duyulduğunu vurgulayan Gül, bu çerçevede Irak krizinin sonuçlarının da yapıcı bir şekilde değerlendirilmesi gerektiğini kaydetti. 
     Gül, Türkiye'nin daha önceki Cumhurbaşkanlarından Turgut Özal tarafından ortaya atılan ve bölgede barışı amaçlayan ''barış suyu'' gibi benzer projeleri uygulamayı istediklerini belirtti. 
     Türkiye'nin Ortadoğu'nun parlak bir geleceğe kavuşması konusunda kendisini sorumlu hissettiğini anlatan Dışişleri Bakanı Gül, bunun kısa vadeli ekonomik ve siyasi çıkarların ötesinde, insani ve ahlaki boyutları olan bir görev olduğuna dikkati çekti. 
     Türkiye'nin deneyimin bu çerçevede demokrasi, sivil haklar, hukukun üstünlüğü, şeffaflık ile kadın-erkek eşitliği gibi alanlarda diğer bölge ülkeleri için bir ilham kaynağı olabileceğine işaret eden Gül, bunun alternatifinin izolasyon ve umutsuzluk olduğunu, tecrübelere göre Ortadoğu'da çok taraflı bir bölgesel işbirliği dinamiklerinin kurulmasının tam zamanı olduğunu söyledi. 
     ABD Başkanı George W. Bush'un Ortadoğu için önerdiği serbest ticaret bölgesi önerisinin Avrupa Birliği tarafından da amaçlandığını belirten Gül, Türkiye'nin de bu süreç içinde bulunduğunu kaydetti. 
     Abdullah Gül, bir ülkenin doğal kaynakları olabileceğini, fakat bunları rasyonel kullanmadıkça refahın sağlanamayacağı, bunun da en iyi örneğinin Irak olduğunu ifade etti. 
     
     BABACAN YÜZDE 5'LİK BÜYÜME RAHAT 
     Devlet Bakanı Ali Babacan ise Türkiye'nin ekonomik olarak önemli ilerlemeler kaydettiğine dikkati çekerek, geniş kapsamlı ekonomik reformların Nisan'da başladığını ve aynı hızla devam ettiğini kaydetti. 
     Bu yıl için yüzde 5'lik büyüme rakamın rahatlıkla gerçekleştirilebileceğinin görüldüğünü, kronik enflasyonun düşme trendinde olduğunu, enflasyon hedefinin de yüzde 20 olarak rahatlıkla gerçekleşeceğini anlatan Babacan, birkaç yıl içinde enflasyonun tek haneli rakamlara ineceğini söyledi. 
     Net borç stokunun da düşmeye başladığını ve bunun daha da düşeceğini vurgulayan Babacan, tarımdan idareye kadar birçok alanda reformlar yapıldığını ifade etti. 
     Türkiye'ye yatırım yapacak şirketlerle ilgili olarak cazip bir ortam yarattıklarını belirten Babacan, yabancı şirketlerin yerli şirketlerle aynı muameleyi göreceklerini kaydetti. 
     Babacan, doğrudan yatırım yasasına göre, yatırım yapmak isteyenler için bürokrasinin kalmadığını da ifade etti. 
     
     ABD'DEN ALINACAK KREDİNİN KULLANIMI 
     Nitelikli sanayi bölgeleri konusunda ABD ile çalışmaların devam ettiğini hatırlatan Bakan Babacan, bunun da olumlu bir şekilde sonuçlanacağını vurguladı. 
     Babacan, bir soru üzerine, ABD'den alınacak 8.5 milyar dolarlık kredinin önemli bir kısmının Irak'ta iş yapacak Türk işadamlarına kullandırılabileceğini bildirdi. 
     Ortadoğu bölgesinin en önemli sorununun makro ekonomik istikrarsızlık ve siyasi belirsizlik olduğunu belirten Babacan, Ortadoğu'daki bir barışın bölgenin ekonomisini de olumlu etkileyeceğini kaydetti. 
     Ortadoğu'da nüfusun hızla arttığını, büyümenin ise yetersiz olduğuna işaret eden Babacan, Türkiye'nin bölge ile ortak bir tarihsel ve kültürel geçmişe sahip olduğunu, fakat dış ticaret hacminin bu ilişkiler ve potansiyeli yansıtmadığını söyledi. 
     Babacan, bölgenin ekonomik olarak kalkınmasında açıklık prensibinin de çok önemli olduğunun altını çizdi. 
     
</TEXT>
</DOC>
