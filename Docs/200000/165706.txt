<DOC>
<DOCNO> 165706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/dunya/adun.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
El Sahaf'ı sorgulayıp bıraktılar 
</HEADLINE>
<TEXT>

     DIŞ HABERLER SERVİSİ 

     Irak Savaşı sırasında yenilgiyi kabul etmeyerek söylediği gülünç yalanlarla dünyanın dikkatini üzerine çeken devrik Saddam rejiminin Enformasyon Bakanı Mahammed Said El Sahaf, Amerikalı askerlere teslim olduğunu, sorgulandıktan sonra da serbest bırakıldığını söyledi. 
     Dubai'de yayın yapan El Arabiye Televizyonu'nda dün gece görünen El Sahaf, kendisiyle yaplıan röportajın özetinde, Amerikan ordusunca yakalandığı yolundaki haberleri yalanlarken durumu şöyle açıklıyor "Yakalanmadım. Ben teslim oldum. Sorgudan sonra hemen serbest bıraktılar." 
     El Sahaf, görüntülerde, "Dostların yardımıyla Amerikalılara teslim oldum. İşimle ilgili sorular sorup beni serbest bıraktılar" dedi. El Sahaf, tamamı bu gece yayımlanacak röportajda, Bağdat'ın düşmesinden önceki durumla ilgili soruya yanıt verirken, "Herkes için zordu, sadece bir tek kişi için değil. Her şeyi anlatmanın sırası değil. Olan bitenleri anlatmak için koşullar elverişli değil" diye konuştu. 
     Avurtları çökmüş, saçları daha da ağarmış eski bakan, röportajda, savaş sırasında Amerikan kuvvetlerinin ilerleyişini neye dayanarak yalanladığının sorulması üzerine, "Güvenilir kaynaklara dayanıyordum" dedi. 
     El Sahaf, hezimetin ve rejimin devrilişinin sorumluluğunu üstlenip üstlenmediğinin sorulması üzerine de, "Tarih tam olarak anlatıldığında her şeyi tam olarak bileceksiniz" ifadesini kullandı. 
     El Sahaf, Amerikalıların en çok arananlar listesinde yer almıyordu. 
     
     'Komik Ali' oldu 
     Saddam'ın kuzeni Ali Hasan El Mecid'in "Kimyasal Ali" lakabını almasına benzetme yapan Batı basını, son savaş sırasında asılsız zafer açıklamaları nedeniyle eleştirilen eski Irak Enformasyon Bakanı El Sahaf'a da "Komik Ali" lakabını taktı. İngilizcedeki "chemical kimyasal " ve "comical komik " sözcüklerindeki ses benzerliği nedeniyle bu lakabın El Sahaf'a yakıştırıldığı ifade ediliyor. 
     
     

</TEXT>
</DOC>
