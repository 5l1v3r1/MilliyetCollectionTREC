<DOC>
<DOCNO> 180075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur11.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
5 çocuğuyla ortada kaldı 
</HEADLINE>
<TEXT>

     Antalya'da, kocasının terkettiği 5 çocuklu kadın, tek başına yaşam mücadelesi veriyor. 
     Antalya'nın Meydankavağı Mahallesi'ndeki bir inşaatın işçi evinde, 5 çocuğuyla birlikte yaşayan 34 yaşındaki Ayşe Elesan, devletten ve hayırseverlerden destek istedi. 
     Ayşe Elesan, kocası Tahsin Elesan'ın 4 ay önce kendilerini terkederek İranlı bir kadınla birlikte İran'a gittiğini söyledi. 
     Kocasının gidişiyle birlikte 5 çocuğuyla ortada kaldığını, bir inşaat firması sahibinin, inşaat şantiyesindeki işçi evinde kalması için izin verdiğini belirten Ayşe Elesan, şimdi evden çıkarılmak istendiğini bildirdi. 
     Ayşe Elesan, 5 çocuğuyla birlikte oturduğu evin içmesuyunun kesildiğini, elektriğin de kesileceğinin kendilerine söylendiğini dile getirerek, şöyle konuştu 
     ''Kocamla 17 yıllık evliyiz. 4 yıl önce Van'dan Antalya'ya geldik. Evlendiğimizden beri sorunlarımız vardı. Ancak, son yaşadığımız sorun hepsinden büyük. Kocam 4 ay önce İranlı bir kadınla İran'a kaçtı. O'nun gidişiyle ben ve 5 çocuğum ortada kaldık. Şimdiye kadar bu şantiyedeki işçi evinde kaldık. Çöp toplayarak çocuklarıma bakmaya çalışıyorum. Ama inşaat sahibi, burayı boşaltmam gerektiğini söyledi. Buradan da çıkarsak 5 çocukla nereye gideceğim.'' Mahalle sakinlerinin kendilerine yardım etmediğini, sadece bir komşusunun yardımcı olmaya çalıştığını da belirten Ayşe Elesan, memleketinde de kendilerine bakacak kimseleri olmadığını dile getirerek, devletin kendilerine yardımcı olmasını istedi. Ayşe Elesan şöyle devam etti 
     ''5 çocuğumdan ikisi ilköğretim okulu 3. sınıfa gidiyor. İkisini de bu yıl okula kaydettireceğim. Ama bu imkanlarla onları nasıl okutabilirim Ne kadar uğraştıysam kocama ulaşamadım. Benim istediğim devletin bize yardım ederek çocuklarımı Çocuk Esirgeme Kurumu yuvasına alıp orada bakmalarıdır. Ben kendim bir iş bulur, bir şekilde yaşarım ama bu çocuklara bakma imkanım hiç yok.'' Çocuklarını, iyi bir aileye evlatlık olarak verebileceğine de değinen talihsiz kadın, ''Kimse çocuğunu yuvaya ya da başkalarına vermek istemez. Çocuklarım da benden ayrılmak istemiyor. Ama onlar da, benim onlara bakamayacak durumda olduğumu biliyorlar'' dedi. 
     Babaları tarafından terkedilen ve anneleri Ayşe Elesan'la, bir odalı işçi evinde yaşayan Mazlum 10 , Emine 8 , Doğan 7 , Suzan 6 , Aslan 5 Elesan, yaşadıkları tüm zorluklara rağmen neşeli halleriyle dikkati çekerken, ''Bizi annemizden ayırmayın'' dediler. 
     
</TEXT>
</DOC>
