<DOC>
<DOCNO> 151546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/yazar/sazak.html </URL>
<DATE> 2003/04/22/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kağızman'da 23 Nisan coşkusu 
</HEADLINE>
<TEXT>

     Doğu'da öğretmenlik, hemşirelik gibi 1950 - 60'lı yıllarda 'siyah beyaz' filmlere, romanlara konu olmuş idealizmi 2000'lerin Türkiye'sinde kaymakam Aylin Kırcı Duman sergiliyor. 
     Bu kış Sarıkamış'ta Aylin kaymakamın ününü duymuştuk. 
     Terörün etkisinden kurtulmuş sınır köylerinde öğretmensiz okul kalmasın, kız çocukları okutulsun diye canla başla çalışıyordu. Kars Valisi Nevzat Turhan ve Kağızman'daki 7'nci Mekanize Piyade Tugayı Komutanı Orhan Turfan'ın desteğini arkasına almıştı. 
     Kağızman'da 5 bini merkezde 11 bin öğrenci eğitim görüyor. 
     Yöredeki 'eğitim seferberliği'ne tanık olup da etkilenmemek olası değil. Askerdeki eşinin yemin töreni için Kağızman'a giden Gülşah Uğurel Taner'in dönüşte Turkish Forum'a yazdığı 'Şarkın İsimsiz Kahramanları' başlıklı mektup kısa sürede etkili bir sivil toplum hareketine dönüşmüş. Kağızman'a Türkiye'den ve dünyadan eğitim yardımı yağıyor. 
     Aylin kaymakamla dün konuştuk. Şimdiden 2500 öğrenciye yetecek kırtasiye malzemesi gönderildiğini, köy okullarının kitap, defter, kalem gibi eksiklerinin tamamlandığını söyledi. 
     Yardımlar devam ediyormuş. 
     Vatandaşların katkısı dışında Milli Eğitim Bakanlığı da bilgisayar desteği sağlamış. 
     Kağızman'ın eğitim sorunları bunlarla bitmiyor 
     8 yıllık eğitim kapsamında okutulan kız çocuklarının meslek liselerine devamı gerekiyor. İlçede kız yurdu ihtiyacı var. Toplum Merkezi oluşturulmuş, ancak Ankara'dan sosyal hizmet uzmanı gönderilmesi gerekiyor. Terör nedeniyle boşalan köylere dönüş nedeniyle okullarda çocuk psikoloğuna gereksinim duyuluyor. Kağızman'da bir de 'öğretmenevi' yapılması uğraşında Aylin kaymakam. 
     Dünya Bankası'nın desteğiyle onarılan bir köy okulunda Keşişkıran'da tören yapılacakmış. Vali ve Tugay Komutanı'nın desteğiyle okula başlayan Çengirli köyündeki kız öğrencilerin başarısı da bu yılki 23 Nisan'a özel anlam kazandırıyor. 
     İleride öğretmen olacak bu çocuklar, anaokulundan itibaren çağdaş kuşakların yetişmesinde görev alacaklar. 
     Cumhuriyet ve ülke sevgisinin geleceğe taşınmasında Aylin kaymakam gibi idealist yöneticilere büyük görev düşüyor. 
     Kağızman'daki eğitime destek kampanyasının köy öğretmenlerine büyük moral verdiğini de belirtmeliyiz. 60'a yakın okuldan 20'sine yardım malzemesi gitmiş. 
     Kampanyaya destek vermek isteyenler için internet adresi 
     Kaymakamaylin hotmail.com 
     23 Nisan'ı Kağızman'dan yükselen coşkuyla kutlayacağız. 
     
     







</TEXT>
</DOC>
