<DOC>
<DOCNO> 155161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sonspo40.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Hassan'a bu geceye kadar süre tanındı... 
</HEADLINE>
<TEXT>

     Mısırlı oyuncu El Saka, vatandaşı Ahmet Hassan'ı ikna etmek için kendisiyle görüştüğünü, ancak arkadaşının kafasının çok karışık olduğunu ifade ederek, şunları söyledi 
     ''Ahmet Hassan benim kardeşim gibi. Kendisini bu kulüpte kalması için ikna etmeye çalıştım. Ancak kafası çok karışık, bir karar veremedi. Umuyorum, Gençlerbirliği'nde kalır ve seneye yaşayacağımız şampiyonluğu birlikte tadarız. Ancak başka bir kulübe de gitmesini isterim. Ben profesyonelim. Ondan ayrılacağım için üzülmem ve Gençlerbirliği için elimden geleni yaparım.'' 
     
     EL SAKA 2 YIL DAHA GENÇLERBİRLİĞİ'NDE 

     Gençlerbirliği'nin Mısırlı oyuncusu El Saka, kulübüyle 2 yıllık sözleşme imzaladı. 
     Beştepe İlhan Cavcav Tesisleri'ndeki imza töreninde konuşan Kulüp İkinci Başkanı Atilla Aytek, bir süreden beri takımdaki birçok oyuncuya 3 büyük kulübün çok büyük paralarla transfer teklifinde bulunarak, kafalarını karıştırdıklarını söyledi. Aytek, şöyle konuştu ''İki Mısırlı oyuncumuzla transfer çalışmalarımızın son günüdeydik. El Saka ile 2 yıllık daha sözleşmemizi uzattık. Bir süreden beri Gençlerbirliği Kulübü'nü karıştırmak isteyen bazı kulüplerin El Saka'nın kafasını da karıştırdığını biliyorduk. Hatta bizle anlaşmaya varacağı son saate kadar kendisine çok cazip teklifler telefonla iletildi. Ancak Gençlerbirliği ailesine en iyi hizmeti veren oyuncularımızdan olan El Saka, önümüzdeki sezon hedeflerinin gerçekleşmesi için kulübüne 2 yıl daha hizmet vermeye karar verdi.'' Mısırlı oyuncu El Saka da törende yaptığı konuşmada, ''Şu anda evimde imzayı attığım için çok mutluyum. İki aylık bir süre içinde epey stres yaşamıştım. Ancak gönlüm Gençlerbirliği'nde olduğu için kulübümde kalmaya karar verdim. Son ana kadar çok iyi teklifler geldi. Bunların hiçbirisini dikkate almadım ve Gençlerbirliği'nde kaldım'' dedi. 
     El Saka, gelecek sezon için çok büyük hedeflerinin olduğunu belirterek, şöyle devam etti 
     ''Bu sezon şampiyonluk iddiamız matematiksel olarak devam ediyor. Şayet şampiyon olamaz veya Şampiyonlar Ligi'ne katılamazsak, taraftarlarımıza söz veriyorum, seneye mutlaka şampiyon olacağız. Burada çok mutluyum.'' 
     
     AURELİO BİLMECESİ 

     Gençlerbirliği Kulübü İkinci Başkanı Atilla Aytek, ön anlaşma yaptıkları Trabzonsporlu Aurelio'nun Fenerbahçe ile anlaştığı yolunda basında çıkan iddialar bulunduğunu soran gazetecilere, ''Bunlar profesyonel futbolcular, ancak hukuku bilmiyorlar. Aurelio'nun bizde yetkililer huzurunda imzaladığı bir anlaşması var. Bunu ihlal ederse, 1 milyon dolar para cezasıyla bir yıl sahalardan uzak kalma gibi tehlikesi var. Böyle bir futbolcunun da sahalardan uzak kalmasını istemeyiz'' karşılığını verdi. 
     Öte yandan, Ahmet Hassan'a kulüpten bugün akşam saat 17.00'ye kadar verilen sürenin bu gece sonuna kadar uzatıldığı, kesin kararın da bu gece verileceği bildirildi. 
     
</TEXT>
</DOC>
