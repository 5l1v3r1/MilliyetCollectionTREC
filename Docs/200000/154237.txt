<DOC>
<DOCNO> 154237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sonspo02.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Fenerbahçe'de... 
</HEADLINE>
<TEXT>

     Mustafa Kemal Atatürk'ün Fenerbahçe Kulübü'nü ziyaretinin 85. yıldönümü, törenle kutlandı. 
     Fenerbahçe Burnu'ndaki kulüp binasında gerçekleştirilen törene, kulüp başkanı Aziz Yıldırım, asbaşkan ve kulüp sözcüsü Atilla Kıyat, genel sekreter Vedat Olcay ve yönetim kurulu yedek üyesi Mehmet Karasu'nun yanı sıra, Yüksek Divan Kurulu üyeleri ile sarı-lacivertli kulübün amatör şubelerde yer alan sporcuları katıldı. 
     Kulübün arka bahçesindeki Atatürk büstü önünde gerçekleştirilen törende, saygı duruşunun ardından, İstiklal Marşı okundu. Daha sonra asbaşkan Atilla Kıyat bir konuşma yaptı. 
     Atatürk'ün 3 Mayıs 1918'de Fenerbahçe Kulübü'ne yaptığı ziyaretin onurunu ve gururunu yaşadıklarını belirten Kıyat, şöyle konuştu 
     ''Fenerbahçeliler olarak Atamız'a sahip çıkıyoruz. Şunun da bilinci içerisindeyiz ki, O sadece bizim Atamız değil, Galatasaraylıların, Beşiktaşlıların, Trabzonsporluların, takım tutan veya tutmayan bütün vatandaşların Atası'dır. O, aynı zamanda, O'nu eleştirilenlerin de, O'nun adını anmaya çekinenlerin de Atası'dır. Çünkü bugün bu ülke üzerinde rahat yaşayabiliyorsak, istediğimizi söyleyebiliyorsak, hatta O'nu eleştiribilme cesareti gösterebiliyorsak, bunu O'na borçluyuz'' diye konuştu. 
     Fenerbahçe camiası olarak Atatürk'ün gösterdiği yolda ilerlemeye çalıştıklarını vurgulayan Atilla Kıyat, Ata'nın tarif ettiği sporcuyu yaratarak, yarınlarını bu sporculara emanet etmek için çaba sarfettiklerini kaydetti. 
     Atatürk'ün ''Yurtta sulh, cihanda sulh'' sözünü hatırlatarak, konuşmasına devam eden Kıyat, ''Bugün Atatürk tekrar hayata dönse, muhakkak ki üzüleceği çok konuyla karşı karşıya gelecek. Birçok kulübümüzün, rekabetten de öte düşmanlık havasına bürünmesi de O'nu üzecektir. Bütün güzide kulüplerimize seslenmek istiyorum. Gelin O'nun zamanında varolan dostluk ve kardeşliği, barışı tekrar yaratalım'' diyerek sözlerini tamamladı. 
     




</TEXT>
</DOC>
