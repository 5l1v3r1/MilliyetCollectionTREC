<DOC>
<DOCNO> 179398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/dunya/dun03.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşiret boyu sabotaj 
</HEADLINE>
<TEXT>

      ŞEYHMUS ÇAKAN Kerkük DHA 

   
   Kerkük - Yumurtalık Petrol Boru Hattı, önceki akşam yeniden bombalanınca, petrol pompalama işlemi tamamen durdu. 
   Boru hattının Kerkük'e 70 kilometre uzaklıktaki Havica'daki bölümündeki iki paralel hattan birine yerleştirilen patlayıcıların infilak etmesinin ardından yangın çıktı. Tahrip edilen hatla birlikte, iki hafta önce bombalanan ve yoğun çabalar sonucu onarılarak devreye sokulan diğer hattan petrol pompalama işlemi de durduruldu. 
   Amerikan birlikleri, Irak'ın kuzeyindeki Kerkük kenti yakınında önemli bir aşiret lideri olan Şeyh Hatem El Assy El Obeidi'yi, petrol boru hatlarına yönelik sabotajları teşvik ettiği şüphesiyle gözaltına aldı. Şeyh Obeidi, Kerkük - Yumurtalık petrol boru hattına düzenlenen saldırının ardından Amerikan güçlerinin kendisine yeterince para vermediğini ima ederek, kendi aşiretinden bazı kişilerin petrol boru hatlarına yönelik saldırılardan sorumlu olabileceğini söylemişti. ABD, Şeyh Obeidi'nin aşiretine, boru hattını koruma karşılığı km. başına aylık 78 dolar ödemeyi taahhüt etti. 
   
</TEXT>
</DOC>
