<DOC>
<DOCNO> 169938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/yazar/altan.html </URL>
<DATE> 2003/07/17/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Alevler... Alevler... Alevler... 
</HEADLINE>
<TEXT>

     
     Ülke sorunları hiç ensenizi karartmasın çünkü Türkiye'ye de yılda en az 20 milyar dolarlık global sermaye yatırımları başlayıncaya dek, bu böyle sürüp gidecek yani efendim daha 20 - 30 yıl... 
     Kaldı ki, 21. yüzyılla hızlanan evrensel bir saydamlaşma Türkiye'yi de sarmalamaya başladığı için, ortaya çıkıyor ülke sorunlarının nasıl bir çöplük oluşturduğu. Yoksa kaç yüzyıldır hep böyleydi bu... "Resmi tarih" ve içe dönük hamasi demagojilerle maskeleniyordu gerçek tablo... 
     Ve demagojik resmi maskelerin arkasına bakmaya, örneğin, ülkedeki ekonomik ilkel bir iç sömürge görüntüsünden söz etmeye kalkanlar da, kahrediliyordu. 
     Unutmayın ki, "Doğruyu söyleyeni dokuz köyden kovarlar" atasözü de, buraların bir deyimi... 
     
     Ormanlar harıl harıl yanıp gidiyor... 
     Ve kimse bilmiyor, yangınları hızlıca söndürmek için gerekli gelişmiş bir itfaiye örgütlenmesine yılda ne kadarlık bir yatırım yapıldığını. 
     Ormanlar... 
     Ormanların içindeki kesilmesi şart olan ağaçları, kesip ayıklamak ve dışarı tomruk olarak çıkarmak için gerekli 30 bin km'lik orman yollarından ne kadarı yapılabildi 
     Ormanların dıştan kesilip ziyan edilmesi, tümden bitti mi 
     
     Şimdi gelelim son 50 yıla... 
     Neden orman işletmelerinin "yarı mamulden öteye üretim yapması" yasaklanmıştı Yani tomrukları işleyip kereste, kontrplak vs. üretmeleri 
     Çünkü efendim, üst düzey iktidar siyasetçilerinin yakınları yaparlardı bu işleri. Yakınları tarafından tomruklar alınır, keresteye dönüştürülür biraz piyasaya, bir hayli de, yine bazı bakanlıklara satılırdı. 
     
     Tanzimat paşalarının, sadece yalıları yoktu İstanbul Boğazı'nın Anadolu yakasında. Yalıların arkasındaki tepelere tırmanan korular da onlarındı... 
     Mayıs başında Boğaz korularındaki "denize nazır" köşklerine gelirlerdi önce. Haziranla birlikte inerlerdi yalılarına... 
     Ve şimdi Türkiye'de, "denize nazır" koruluk ve ormanlık yamaçlardaki, siyasetçi girişimleriyle gerçekleşmiş "siteler"in bir dökümünü çıkarın... 
     Ha tabii, bir de gecekondu yağmaları var ileride büyük paralara sitelere dönüştürülecek... 
     
     Kuzum Tanrı aşkına... Önlenebilir mi orman yangınları 
     Yok elektrik kontağı, yok piknik sefasındaki ihmal, yok sigara izmariti... 
     Neyse ki henüz pek kimse, "piromani"nin ne olduğunu bilmiyor. 
     Maksim Gorki, "Yangınlar" adlı yapıtında orman yangınları da dahil, çeşit çeşit yangınları, özellikleri ve ayrıntılarıyla o kadar görkemli yazmıştır ki... Ve orada "piromani"den, bir yerleri kundaklayıp yangın çıkarma tutkunlarından da uzun uzun söz eder... 
     
     Türkiye'deki erozyon... Her yıl denizlere akıp giden topraklar... Ve gitgide artan sel baskınları... 
     Bu, her zaman böyleydi ve hamasi demeçlerle avutulurdu mesleksiz, açlıkla yoksulluk sınırındaki kul yığınları... 
     
     Bir de kömür ocaklarındaki "grizu" patlamalarıyla, "göçükler"de ölen maden işçileri var... Bizim kömür ocaklarının ne geçmişiyle, ne haliyle pek ilgilenmemiştir medya... 
     50 cm. yüksekliğindeki bir dehlizde, sular içindeki yere uzanıp, kazmayla kömür kesmek ne demektir bilir misiniz 
     Bilir misiniz, çelik yerine - ucuza geldiği için - gitgide çürüyecek kalaslarla örülen maden tünellerinde, "göçük" ve göçük altında kalmak ne demektir 
     Ve günde kaç paraya çalışır o maden işçileri 
     Ve bugün hala daha, açık işletmelere dönüştürülmemiş maden kuyuları var mıdır çağdaş dünyada 
     
     Hiç ensenizi karartmayın ülke sorunlarıyla... 
     Nasıl olsa "ulus - devlet" modeli aşılıyor. Türkiye de 20 - 30 yıla kadar AB üyesi olacak... 
     Hamasi demagojilerle uyutulmuş mesleksiz kul yığınlarının neler çekmiş olduğu da unutulacak iç yağmalar, talanlar, soygunlar, yolsuzluklar da... 
     İnsanlık kötüye gitmez. Türkiye de gitmez. Enseyi karartmayın. 
     
     

</TEXT>
</DOC>
