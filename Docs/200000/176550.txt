<DOC>
<DOCNO> 176550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sontur12.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Okullara kayıtlar başladı... 
</HEADLINE>
<TEXT>

     İlköğretim okulları ve genel liseler ile Anadolu, Fen ve Sosyal Bilimler liselerine kayıtlar bugün başladı. 
     Anadolu, Fen ve Sosyal Bilimler liselerinde kesin kayıtlar, 22 Ağustos'ta sona erecek. Kesin kayıtlar tamamlandıktan sonra, boş kontenjanlar 25 Ağustos Pazartesi günü açıklanacak ve ön kayıt başvuruları, 26-29 Ağustos günleri arasında kabul edilecek. Önkayıtlar sonucu kesin kayıtlar ise 1-5 Eylül günleri arasında yapılacak. Önkayıtlar sonrasında açık kontenjanlara kayıtlar 14 Eylül Pazar gününe kadar gerçekleştirilecek. 
     Anadolu Güzel Sanatlar liselerinde Ankara, İstanbul ve İzmir'de tamamlanan yetenek sınavları, diğer illerde 18-19-20 Ağustos günlerinde yapılacak. Ankara, İstanbul ve İzmir Anadolu Güzel Sanatlar liselerinde 8 Ağustos'ta açıklanan sınav sonuçları, diğer illerde 22 Ağustos'ta ilan edilecek. Sınavı asıl listeden kazanan öğrencilerin kesin kayıtları, 25-29 Ağustos günleri arasında gerçekleştirilecek. Yedek listeden kayıtlar ise 1-4 Eylül günleri arasında tamamlanacak. 
     Yabancı dil ağırlıklı liselere süper liseler ise önkayıt başvuruları, 28 Ağustos-2 Eylül tarihleri arasında kabul edilecek. Başvuracak ilköğretim mezunu öğrencilerin diploma notlarının en az 4.00 olması gerekiyor. Başvurular, il milli eğitim müdürlüklerine yapılacak. Öğrenciler, 5 okul tercihinde bulunabilecek. Liselere kesin kayıt hakkı kazanan öğrencilerin listeleri, 3 Eylül'de ilan edilecek. Öğrencilerin kesin kayıt işlemleri, 3-5 Eylül tarihlerinde yapılacak. Boş kontenjan bulunması halinde, 14 Eylül'e kadar öğrencileri yerleştirme işlemleri tamamlanacak. 
     
     EĞİTİM MARATONU, 15 EYLÜL'DE BAŞLAYACAK 
     2003-2004 eğitim öğretim yılı, 15 Eylül Pazartesi günü başlayacak. Birinci yarıyıl, 23 Ocak 2004'te sona erecek. Yarıyıl tatili 24 Ocak-8 Şubat 2004 günleri arasında yapılacak. 
     Eğitim öğretim yılının ikinci dönemi 9 Şubat 2004'te başlayarak 15 Haziran 2004'te sona erecek. 
     
</TEXT>
</DOC>
