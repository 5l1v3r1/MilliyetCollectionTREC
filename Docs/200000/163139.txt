<DOC>
<DOCNO> 163139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/yazar/altan.html </URL>
<DATE> 2003/06/14/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Kızılderili Siuların rüya süzgeci 
</HEADLINE>
<TEXT>

     Basket potası büyüklüğünde bir çember... Kıyıları, açık kahverengi, incecik bir deriyle sarmalanmış... Çemberin içi, ipincecik, adeta deri bir iplikle, neredeyse bir örümcek ağı biçiminde örgülenmiş. Sadece tam ortasında büyükçe bir delik var. Deliğin kıyısına takılı bir tutam beyaz tüy, şöyle usulca kapatıyor deliği... Bir de, sanırım bir kartal tüyü incelen dar ucu, yine açık kahverengi bir deriyle sarmalanıp, çemberin ortasındaki ağlara bağlandıktan sonra, uzunca uçları serbest bırakılmış... Bir de ne anlama geldiğini çözemediğim, küçücük deri bir kese takılı çemberin ağlarına... 
     Ve çemberin üç yanından aşağı doğru bir çift uzunca, açık kahverengi, ince deriden kurdeleler sarkıyor üstünde boncuğa benzer süsleri olan kurdeleler... 
     
     Siuların inancına göre, rüya süzgeci, geceleri görülen rüyaları ağlarında topluyor iyileriyle kötülerini birbirlerinden ayırıp, kötülerini ortasındaki delikten yokluğa boşaltıyor... 
     Ta New Mexico'dan gelmiş, bir bakıma, bir Kızılderili büyüsü... Yatak odasındaki küçük kitaplığa astık onu. İnşallah bundan böyle hiç karabasan görmeyeceğiz... Sevgili Huri'ye teşekkürler... 
     
     
     Çinlilerin bir atasözü varmış 
     - Tanrı kimseyi "geçiş dönemleri"nde yaşatmasın derlermiş... 
     Görünen o ki, Türkiye de artık tam bir geçiş döneminde. Ne on yıl sonrasını öngörebilme olanağı var, hatta ne de beş yıl sonrasını... 
     Genç kuşaklar çok daha dinamik bir dünyada yaşayacaklar değişime uyum sağlayabilenler evrensel boyutlarda sağlayamayanlar da, geleneksel yakınmalar zincirinin son halkalarını oluşturarak yaşayacaklar... 
     2103 yılında bir kez daha görmek istemez miydiniz İstanbul'u Ya 3003 yılında 
     Ne yapmalı ki insan, kendi yaşadığı dönemin, koşullanmalarını hayatın değişmez bir gerçeği olarak kabul ediyor 
     Yazı adamları, bu tür koşullanmaları ırgaladıkça da toplumsal koşullanmaları alabildiğine sömüren ve onlardan kendilerine hem paye, hem avanta çıkarmaya kalkan açıkgözler takımı sürekli küplere biniyor. 
     Son 80 yılda, Türkiye'de uygulanmış siyasal idamlarla, siyasal cezaların toplamını bir düşünün. 
     Bir de Yargıtay Başkanı'nın son yaptığı yürekli açıklamayı 
     - Türkiye'de hukuk bağımsız değildir. 
     Hani insanın dilinin ucuna geliyor sormak 
     - Bağımsız değil de, kime bağlı peki 
     
     Gitgide hızını artıracak bir saydamlaşma ne hamaset edebiyatı bırakacağa benzer ortalıkta, ne de "Türk'e Türk propagandası"... 
     Yolsuzluk soruşturmaları, masallardaki ahtapotların kollarına benzemeye başladı... 
     Demek ki, hapazlamaları engelleyecek güçte, köklü bir muhalefet de yokmuş Türkiye'de... 
     Köylülüğü aşamamış toplumlarda, talancılık yadırganmıyor ki... Sadece talanın dışında kalmış olanlar, başlıyorlar bağırmaya meydanlarda 
     - Bize de pay verin, diye... 
     
     Endüstri devrimiyle birlikte gelişmiş olan sınıfsal ve hakkını isteme özgürlüğüne dayalı gerçek demokrasilere, Türkiye sayesinde yeni bir demokrasi örneği daha eklenmiş gibi iç talandan pay edinme demokrasisi... 
     
     Bakalım yolsuzluk ahtapotunun kolları nerelere kadar uzanacak, yahut nerelerde kesilecek 
     Bir yanda hamaset, bir yanda resmi tarih, bir yanda "Türk'e Türk propagandası"... Ve bir yanda da ekonomik çöküntüler... 
     Yahu kuzum kim yapıyor bunları, bir bilen var mı 
     
     Neyse, Siuların rüya süzgecini astık yatak odasına... Hiç değilse geceleri karabasan görmeden uyuyacağız... 
     Türkiye'nin gerçek yüzü ortaya çıktıkça, geceleri rüyasına da girebilir insanın çünkü... 
     
     

</TEXT>
</DOC>
