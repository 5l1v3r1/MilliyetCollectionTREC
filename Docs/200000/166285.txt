<DOC>
<DOCNO> 166285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/siyaset/siy02.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıya AB çağrısı 
</HEADLINE>
<TEXT>

"Hukuk ve kanunu ayırmalıyız" diyen Başbakan Erdoğan, "Uyumda ve uygulamada yargı mensuplarından da yardım istiyoruz" diye konuştu 
     BÜNYAMİN YIL DHA 

     Başbakan Recep Tayyip Erdoğan, Adana Mimarlar Odası'nın nazım planına aykırı yapıldığı gerekçesiyle dava açtığı Adana Adliye Sarayı'nın açılışına katıldı. Düşünce ve örgütlenmeden korkulmaması gerektiğini ifade eden Erdoğan, şöyle konuştu "Düşüncenize güveniyorsanız, düşünce hürriyetinden korkmazsınız. İnanç hürriyetinden de korkmayacaksınız. Bırakın, inanan herkes inandığı gibi yaşasın. Ama, ne yazık ki inancına güvenmeyenler inanç hürriyetinden korkuyor. Korkmayın rahat olun, onun için biz rahatız." 
     "Güç hukuku değil, hukuk gücü oluşturmalıdır. Bu nedenle hukuk ve kanunu birbirinden ayırmalıyız" diyen Erdoğan, şöyle devam etti "Bu ülkede hukuku oluşturma yolunda, yargı mensuplarına önemli görevler düşüyor. Yargıtay ve Danıştay mensuplarından tüm yargı üyelerimize kadar neler yapılması gerekiyorsa bu konudaki düşüncelerini, tezlerini bize ulaştırsın. Bu adımı atmaya hazırız." 
     AB konusuna da değinen Erdoğan, "Gösterdiğimiz hıza şaşırıyorlar. Selanik'te 'bizi şaşırttınız' dediler. Başarıda önemli iki kavram var uyum ve uygulama. Uyumda ve uygulamada yargı mensuplarından da yardım istiyoruz. Seçilme yaşını da 25'e indirmek istiyoruz. Sorun Meclis'te çözülmezse konuyu meydanlara getireceğiz" dedi. 
     AKP Hatay İl Kongresi'nde de Aşık Veysel gibi yollara döküldüklerini ifade eden Erdoğan, şunları söyledi "Biz de uzun ince bir yolda gece gündüz yürüyoruz. Durmak yok. Meclis 1 Ağustos'a kadar çalışacak." 
     
AKP İl Kongresi'ne de katılan Erdoğan, AKP Yüreğir İlçe 2. Başkanı Kenan Büyümez'in kızı Yüksel'i 6 kucağına aldı. Yüksel, "Beraber yürüdük biz bu yollarda" şarkısını söylerken, Erdoğan'a 3 Kasım seçimi öncesindeki Adana'da mitingi sırasında Yüksel Büyümez'le çekilen fotoğrafı hediye edildi. 
     
     

</TEXT>
</DOC>
