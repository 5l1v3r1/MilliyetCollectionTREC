<DOC>
<DOCNO> 157760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/yasam/yas05.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlatlık kıza 'üvey' işkence 
</HEADLINE>
<TEXT>

Küçük P. üvey ailesinden sürekli dayak yiyordu. Dün de komşuları onu camda ağlarken gördü. Polis kurtardığında, P.'nin her tarafı mosmordu 
     DİNÇER ŞEREF, ASLI ÖKTENER İstanbul 

     Küçükçekmece'de, üvey anne ve babasının sık sık dövdüğü öne sürülen üç yaşındaki kız çocuğu, polis tarafından kurtarıldı. 
     İddiaya göre, Başakşehir 1. Etap A - 4 Blok'un kapıcısı Murat Durmuş ve eşi Güldane, önceki akşam saat 20.00 sıralarında küçük P.T.'yi dövdükten sonra eve kilitleyerek alışverişe gitti. Camda ağlayan küçük kızı fark eden site sakinleri, Güldane Durmuş'un eve döndüğünü görünce, konuşmak için zili çaldı. Kapıyı açmayan Durmuş'un tehditler yağdırması üzerine polis arandı. Güldane Durmuş, gelen polislerin gerekirse zor kullanacaklarını söylemesi üzerine kapıyı açtı. 
     
     Komşular da şik yetçi 
     İçeri giren polisler, oturma odasında, gözleri ve vücudunun bir kısmı morarmış küçük P. ile karşılaştı. Bunun üzerine Durmuş çifti, küçük yaşta çocuğu darp etmekten gözaltına alınarak, P. ile Şehit Zeki Kaya Polis Merkezi'ne götürüldü. 
     Bakırköy Eğitim ve Araştırma Hastanesi'nde sağlık kontrolünden geçirilen çift, ardından Küçükçekmece Adliyesi'nde Cumhuriyet Savcısı tarafından sorgulanıp tutuklanma istemiyle Nöbetçi Sulh Ceza Mahkemesi'ne sevk edildi. Bu arada komşuları da Durmuş'un evlatlık aldığı P.'ye sürekli işkence yaptığını ve dövdüğünü iddia ederek, şik yetçi oldu. 25 gün önce bir kavgada bıçakla yaralanan Durmuş'un, bu nedenle 21 günlük rapor aldığı belirtildi. 
     
     Artık emin ellerde 
     Karakola gelen Sosyal Hizmetler İl Müdürü Kahraman Eroğlu, P.'nin burnu ve göz altlarında morluklar olduğuna dikkat çekerek, "Çocuğun şiddet gördüğüne dair hastane raporu var. Öz ailesi bile olsa kimse çocuğa şiddet uygulayamaz. P.'yi koruma altına alıyoruz. Gerçek ailesi tespit edilecek. Bulundukları takdirde 'ihmal ve suiistimal'den dolayı 6 - 18 ay arasında hapis cezası istemiyle haklarında dava açılacak" dedi. Küçük P. de, polislerce Bahçelievler Sosyal Hizmetler ve Çocuk Esirgeme Kurumu Yuvası'na götürüldü. 
     Küçük P.T.'ye cehennem azabı çektiren Murat ve Güldane Durmuş çifti, dün akşamüstü tutuklandı. 
     
P.'nin gerçek ailesi kim      Kimliğinde Durmuş soyadı bulunan küçük P., iddiaya göre bir otobüs şirketi sahibi ile bir üniversite öğrencisinin yasak ilişkisi sonucu 6 Mayıs 2000'de doğdu. Bu çift, çocuğa bakmaları için Durmuş çiftine ayda 120 milyon lira verdi. Çocukları olmayan Murat ve Güldane Durmuş da, P.'yi 2002'de nüfuslarına geçirdi. Murat ve Güldane Durmuş ise savcılık ifadesinde, P.T.'yi 40 günlükken F.T. adlı bir kadının para karşılığı bakmaları için kendilerine bıraktığını, dokuz ay önce de 'Artık param yok' deyince nüfuslarına geçirdiklerini savundu. 
     

</TEXT>
</DOC>
