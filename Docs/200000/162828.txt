<DOC>
<DOCNO> 162828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/ekonomi/eko03.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Japan Tobacco, Tekel'e talip 
</HEADLINE>
<TEXT>

Japan Tobacco Küresel Başkan Yardımcısı Hiroshi Kimura, Tekel ihalesini kesinlikle kazanacaklarını ve ciddi yatırımlarda bulunacaklarını söyledi 
     ŞULE YÜCEBIYIK Torbalı 

     Camel, Winston, Salem sigaralarının üreticisi Japan Tobacco International JTI , özelleştirme kapsamındaki Tekel'e talip olacak. JTI Küresel Başkan Yardımcısı Hiroshi Kimura, Tekel ihalesinde çok iddialı ve şanslı olduklarını söylerek, "İhaleyi kesinlikle kazanacağımıza inanıyoruz. Kazanmama ihtimalini düşünmek bile istemiyoruz. Ama kazanamazsak bile Türkiye pazarında güçlü bir rakip olmaya devam edeceğiz" dedi. 
     JTI'nın Türkiye'de üretime başlamasının 10'uncu yıldönümü nedeniyle İzmir'in Torbalı ilçesindeki fabrikada bir basın toplantısı düzenlendi. Kimura, "JTI'nın özelleştirmelere olan özel ilgisi nedeniyle Tekel'e de talibiz. Tekel'in en büyük değeri olan markaları dünya dağıtım ağımıza sokarak birer global marka haline getirmek istiyoruz. Türkiye'nin özelleştirmeler içinde en büyük k rı Tekel'le elde edebileceğini söyleyebilirim" diye konuştu. 
     
     'Ciddi yatırım yapacağız' 
     JTI Üretim Bölge Başkan Yardımcısı Bilgehan Anlaş da JTI bünyesine geçtikten sonra Torbalı fabrikasına 45 milyon dolarlık yatırım yapıldığını söyledi. Anlaş, üç yıl içinde de 60 milyon dolarlık yatırım yapacakları fabrikanın, JTI'nın Ortadoğu, Afrika ve Türkiye bölgesinin üretim ve yönetim merkezi olduğunu belirtti. Tekel'e de ciddi yatırımlar yapacaklarını belirten Anlaş, "23 Haziran'da fabrikaları inceleyeceğiz" dedi. 
     
Bakandan rahatlatan mesaj...      Tekel'le ilgili olarak özelleştirmeden sorumlu Devlet Bakanı Kemal Unakıtan ve Özelleştirme İdaresi Başkanı'yla görüştüklerini söyleyen JTI International İş Geliştirmeden Sorumlu Başkan Yardımcısı Frits Vranken, "Sayın Bakan ihale sonrasında Rekabet Kurulu'nun blok satışla ilgili herhangi bir sorun çıkarmayacağını düşündüğünü söyledi. 
     Bu da endişelerimizi giderdi. Tütün üreticilerinin durumuna Özelleştirme İdaresi önem veriyor. Alıcı, herhalde belli bir zaman tütün alımını sürdürmek zorunda" dedi. 
     
     Fiyat artacak 
     JTI Türkiye Genel Müdürü Servisimin Cömert de Tekel'in özelleştirmesi sonrası sigara fiyatlarının artacağını belirterek, "Sigara fiyatlarının yüzde 70'i vergi. Tekel'in liderliğinde her zaman vergi ve maliyet tüketiciye yansıtılamamıştır. Rekabet olduğunda bunlar tüketiciye yansıtılacaktır" dedi. 
     

</TEXT>
</DOC>
