<DOC>
<DOCNO> 170080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/dunya/dun04.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahinler’in gizli örgütü 
</HEADLINE>
<TEXT>

Bush yönetimindeki Rumsfeld, Cheney ve Wolfowitz gibi şahinlerin bir istihbarat örgütü kurarak CIA’yı devre dışı bıraktıkları öne sürüldü 
     DIŞ HABERLER SERVİSİ 

     Amerikan ve İngiliz kamuoyunda gizli servislerin Irak’ın kitle imha silahlarıyla ilgili yanlış raporlar hazırladığı yolundaki tartışmalar sürerken Bush yönetiminin tepesinde yer alan Şahinlerin gizli bir istihbarat örgütü oluşturarak Irak’ın işgali konusunda CIA ve askeri haberalma örgütlerini devre dışı bıraktıkları ileri sürüldü. 
     İngiliz "The Guardian" gazetesinin haberine göre, başta Başkan Yardımcısı Dick Cheney, Savunma Bakanı Donald Rumsfeld, Savunma Bakan Yardımcısı Paul Wolfowitz ve Ulusal Güvenlik Danışmanı Condoleezza Rice olmak üzere pek çok etkili ismin yer aldığı savaş taraftarı grup, "Office of Special Plans OSP " Özel Planlar Dairesi adı altında yasal dayanağı olmayan yeni bir istihbarat örgütü kurdu. Gazeteye bilgi veren kaynaklar, her türlü denetimden yoksun bir şekilde faaliyet gösteren OSP hakkında, ne Savunma İstihbarat Ajansı, ne CIA, ne FBI ve ne de Kongre’nin bilgisi olduğunu söylediler. 
     Gazete, Cheney ve Rumsfeld’in talimatıyla kurulan OSP’nin CIA, askeri istihbarat ve öteki haberalma örgütlerinin elde ettiği istihbarat bilgilerine ulaşabildiğini ve bunları keyfi olarak değerlendirdiğini yazdı. 
     Habere göre, binlerce istihbarat notunu ve ham bilgiyi hiçbir kontrolden geçirmeden, siyasi tercihlere göre seçim yaparak işlerine gelen kısımları harmanlayan ve Irak savaşına haklılık kazandıracak sonuçlar çıkaran OSP’nin hazırladığı raporlar, doğrudan Beyaz Saray’a ulaştırıldı. OSP, raporlarında Saddam karşıtı Irak Ulusal Kongresi’nin doğruluğu tartışmalı iddialarına dahi yer verdi. 
     Savaşa gerekçe hazırladığı dönemde istihbaratla ilgisi olmayan yüzlerce kişiyi işe alan OSP’nin özellikle İsrail Başbakanı Ariel Şaron’un özel istihbarat örgütüyle yakın ilişkide olduğu belirtildi. OSP raporlarından birinde, ABD ve İsrail’in güvenlik sorunlarının ancak Suriye, İran, Lübnan ve Suudi Arabistan’daki rejimlerin de değiştirilmesiyle giderileceği savunuldu. 
     

</TEXT>
</DOC>
