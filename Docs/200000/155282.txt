<DOC>
<DOCNO> 155282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/yazar/yilmaz.html </URL>
<DATE> 2003/05/08/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
PKK muhalifi Bremer Irak'ın başında 
</HEADLINE>
<TEXT>

     Bush hükümeti eski Konturterörizm Ofisi Başkanı Paul Bremer'ı, emekli general Jay Garner ve Beyaz Saray Ortadoğu Bölgesi Danışmanı Zalmay Halilzad'ın da içinde bulunduğu bir geçiş ekibine lider olarak atadı. 
     Bremer 23 yıllık bürokratlık kariyerinde aralarında Henry Kissinger'ın da olduğu 6 dışişleri bakanına asistanlık yapmıştı. 
     ABD'nin Türkiye ve Pakistan yönetimini örnek aldığı Irak modelinin başına Bremer'i geçirmesi, Bush yönetiminin terörle mücadeledeki kararlılığını gösterdi. 
     Bremer adının Türkiye için de anlamı var. Bunu anlamak için 2002 yılının Şubat ayına, Hollanda'ya gitmemiz gerekiyor. 
     
     Zayıf halka Hollanda 
     ABD'li terör uzmanı Bremer, Hollanda'nın PKK'yı yasaklamasını istemiş,"Terör örgütü PKK siyasi amaçları için suçsuz insanları öldürmüştür" demişti. 
     Bremer, Hollanda'nın, PKK ve diğer terör örgütlerine hoşgörü göstermeye devam etmesi halinde, Hollanda ABD ilişkilerinin gelecekte zarar göreceğini de söylemişti. 
     Bu sözlerin söylendiği Hollanda'nın Lahey kentinde yapılan basın toplantısında gazetecilerin sorularını yanıtlayan Bremer, "Hollanda, uluslararası terörizmle mücadeleden söz ediyor, ancak PKK gibi bir terör örgütüne kapılarını açıyor. Terör örgütü PKK siyasi amaçları için suçsuz insanları öldürmüştür. Bu cinayetlerin özgür Kürdistan adına yapıldığını savunmak, bu suçsuz insanların teröre kurban edildiği gerçeğini değiştirmez" eleştirisini getirmişti. 
     Bremer'e göre, Hollanda, Avrupa Birliği'nin terörizme karşı verdiği savaşta en zayıf halkayı oluşturuyor. 
     Bremer'in terör örgütü PKK'ya hoşörülü yaklaşımı dolayısıyla eleştirdiği Hollanda, 11 Eylül'den sonra Avrupa Birliği'nin 2001 Aralık ayında belirlediği terörist örgütler listesine PKK'nın dahil edilmemesi için büyük çaba harcamıştı. 
     
     Büyükelçilik yaptı 
     Bremer'in özgeçmişi... 
     Bremer, Marsh'a 1989 yılında gelmişti. 1966'da politika ve ekonomi alanlarında Afganistan ve Malavi'deki Amerikan Elçiliklerinde çalıştı. 1976 - 1979 yılları arasında ise Norveç Oslo Amerikan Büyükelçiliği'nde çalışan Bremer, 1983'te de üç yıl sürecek Hollanda Büyükelçilik görevine atandı. 1986'da ABD hükümetinin küresel anti - terörizm danışmanı olarak atandı. 1999'da Ulusal Terörizm Komisyonu Başkanı, Temsilciler Meclisi sözcüsü oldu. 
     Bremer'in terörle mücadeleyi esas alan özgeçmişi, ABD'nin Kuzey Irak'ta izleyeceği Kürt politikasına da ışık tutuyor. 
     
Denizde kapışma      Özelleştirme İdaresi'nden Deniz Nakliyat'ı alan Armatör Girişim Grubu, "Ayıplı mal" iddialarına UND Ro - Ro İşletmeleri AŞ'yi de çekmişti. Grup, Deniz Nakliyat'ın kullanımındaki hattın özelleştirmeden üç gün önce kendilerinden habersiz UND Ro - Ro İşletmeleri'ne satıldığını dile getirmişti. Ben de bu sütunlarda borç erteleme için uğraşan armatörlere, "Kandırıldıklarını söylemek için 3 yıl neden beklediler" sorusunu sormuştum. 
     Yanıtlar gelmeye başladı ancak onlardan değil, nakliyecilerden... 
     Deniz Nakliyat'tan 1993'te emekli olur olmaz UND Ro - Ro'ya genel müdür olarak geçen Cemal Bayülgen, 2000 yılındaki özelleştirme ile ilişkisi olmadığını belirtiyor. 
     Bayülgen, "Kendileri Deniz Nakliyat'ı aldıktan sonra 1.5 yıl aramızdaki sözleşme yürürlükteydi, ancak onlar bizimle rekabet edemedikleri için 6 şar aylık aralarla yaptığımız anlaşmayı yenilemediler" dedi. 
     
     

</TEXT>
</DOC>
