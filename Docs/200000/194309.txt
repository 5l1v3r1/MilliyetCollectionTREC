<DOC>
<DOCNO> 194309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/siyaset/siy02.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Duruşmaya ceketsiz çıkılmaz 
</HEADLINE>
<TEXT>

   Eski Anayasa Mahkemesi Başkanı Özden, EMEP'in kapatılmasıyla ilgili davada, "ceketsiz" olan yöneticilerle avukatlara savunma izni vermediklerini söyledi... 
      ANKARA ANKA 

   
   Anayasa Mahkemesi'nin, hakkında kapatma davası olan Emek Partisi'nin EMEP yönetici ve avukatlarının "ceketsiz" oldukları gerekçesiyle sözlü savunma yapmalarına izin vermediği ortaya çıktı. Söz konusu olay, Yekta Güngör Özden'in başkanlığı döneminde 1995'te EMEP hakkındaki kapatma davasının sözlü savunması sırasında gerçekleşti. EMEP Genel Başkanı Levent Tüzel ve avukatlar, "Ceket giymedikleri" için Özden tarafından uyarıldı. EMEP'liler, hava sıcak olduğu için ceket giymediklerini belirtince Özden, "Salonun havalandırmasının yeterli olduğunu, Anayasa Mahkemesi'nde ceketsiz savunma yapmalarına izin veremeyeceğini, savunmalarını daha sonra ceket giyerek gelmeleri halinde yapabileceklerini" söyleyerek, ceketsiz savunmaya izin vermedi. 
   
   'Karar bal gibi doğru' 
   Özden, mahkemelerin üyeleri olduğu kadar sanık, tanık herkesi kapsayan kuralları bulunduğunu, ceketsiz savunmaya bu nedenle izin vermediğini belirtti. Baro başkanlığı döneminde, kravatsız gelen bir avukatı da ruhsat için 3 ay beklettiğini anlatan Özden, Yargıtay 4. Ceza Dairesi'nin türbanlı sanığı duruşmaya almama kararını olumlu bulduğunu belirterek, şunları söyledi 
   "Daire'nin kararı bal gibi doğrudur. Yargı kuruluşları, mahkemeler ulus adına görev yapar. Anadolu'daki geleneksel başörtüsüyle gelebilirler ama türbanla mahkemeye girilemez." 
   
   
</TEXT>
</DOC>
