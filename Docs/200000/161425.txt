<DOC>
<DOCNO> 161425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sondun09.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
77 yaşındaki balıkçı, teknesiyle 15 gün dev dalgalara karşı koydu 
</HEADLINE>
<TEXT>

     İhtiyar bir Japon balıkçısı, Çin denizinde 15 gün sürüklenen teknesinde mucize kabilinden sağ bulundu. 
     77 yaşındaki Yoşimoto İkari, yanına biraz pirinç ve 10 litre su alarak 21 mayısta balık tutmak amacıyla Amami Oşima adasındaki köyünden tek başına denize açıldı. Akşama eve dönmesi beklenen İkari, bilinmeyen bir nedenle geri gelmedi. 
     6 metrelik teknesi dün, köyünden 300 km mesafedeki Aguni adasının güney açıklarında başka bir gemi tarafından bulundu. 
     Sahil muhafaza sözcüsü, yaşlı balıkçının, 10 gün kadar süren şiddetli fırtınalara ve dev dalgalara rağmen alabora olmayan teknesinde tek başına 15 gün dayanabilmesinin mucize gibi bir şey olduğunu belirtti. 
     6 metreyi bulan dalgalardan kurtulmayı başaran balıkçının vücudunun fazlaca tuz kaybettiğini kaydeden sözcü, güneşten yanan ve bitkin düşen balıkçının hastaneye kaldırıldığını, ancak durumunun iyiye gittiğini belirtti. 
     
</TEXT>
</DOC>
