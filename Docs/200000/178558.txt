<DOC>
<DOCNO> 178558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/dunya/dun04.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
2 Amerikan askeri öldü, 9'u yaralandı 
</HEADLINE>
<TEXT>

   DIŞ HABERLER SERVİSİ 

   
   Irak'ta dün ABD askerlerine düzenlenen dört ayrı saldırıda iki Amerikan askeri öldü, dokuzu yaralandı. ABD askeri yetkililerinin açıklamasına göre, başkent Bağdat'ın 50 km batısındaki Felluce kentinde yerel saatle sabah 07.10'da meydana gelen ilk olayda yol kenarına yerleştirilen bombanın patlaması sonucu 3. Zırhlı Süvari Alayı'ndan dört asker yaralandı. Hastaneye kaldırılan askerlerden biri öldü. 
   Bağdat'ta bir askeri konvoya düzenlenen ikinci saldırıda da bir Amerikan askeri öldü, ikisi de yaralandı. Ramadi'de ABD askerleriyle Iraklı direnişçiler arasında çıkan çatışamada iki Amerikan askeri yaralandı. Bakuba'da ise, ABD askeri konvoyuna bombalı saldırı düzenlenmesi sonucu bir Iraklı sivil öldü, iki Amerikalı asker de yaralandı. 
   Son saldırılarla Irak'ta savaşın başladığı 20 Mart'tan bu yana öldürülen Amerikan askerlerinin sayısı 281'e, ABD Başkanı George Bush'un savaşın bittiğini ilan ettiği 1 Mayıs'tan itibaren ölenlerin sayısı da 143'e yükseldi. 
   
</TEXT>
</DOC>
