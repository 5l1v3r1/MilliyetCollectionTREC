<DOC>
<DOCNO> 199878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/dunya/dun03.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayı kazanır 
</HEADLINE>
<TEXT>

   Rusya'da önümüzdeki pazar yapılacak parlamento seçiminde Putin'in desteklediği, amblemi ayı olan Birleşik Rusya Partisi favori gösteriliyor 
      CENK BAŞLAMIŞ Moskova 

   
   Rusya'da seçmenlerin neredeyse hiç ilgi göstermediği, ancak ülkenin geleceğini etkileyebilecek önemdeki Duma parlamento seçimleri bu pazar yapılıyor. 
   23 partinin katılacağı seçimler, marttaki başkanlık seçimleri öncesinde yeni siyasi dengeleri belirleyecek. Sonuç, Devlet Başkanı Vladimir Putin'in politikaları ve yeniden seçilme şansı üzerinde de önemli rol oynayacak. 
   Seçim kampanyasının en renkli ismi aşırı milliyetçi lider Vladimir Jirinovski. Televizyonda düzenlenen tartışma programlarının vazgeçilmez ismi olan Jirinovski, rakip adayla başa çıkamayacağını anlayınca yumruklarını konuşturdu. Jirinovski'nin yüzde 5 barajını aşacağı tahmin ediliyor. 
   Kamuoyu yoklamaları, Birleşik Rusya'nın yarışı önde tamamlayacağını gösteriyor. Liderleri arasında İçişleri Bakanı Boris Grızlov, Moskova Belediye Başkanı Yuri Lujkov'un da bulunduğu partinin amblemi Rusya haritası üzerindeki ayı. Putin, partiyi desteklediğini açıkça söylüyor. En örgütlü güç olan Komünist Parti'nin alacağı sonuç merak ediliyor. Yüzde 14'lük oy potansiyeli olan partinin lideri Gennadiy Züganov, seçmenlere, "Bana bir denizaltı verin Kremlin'i ele geçireyim" dedi. 450 üyeli parlamentoya 5 - 6 partinin girmesi bekleniyor. 
   
   
   
   
   
</TEXT>
</DOC>
