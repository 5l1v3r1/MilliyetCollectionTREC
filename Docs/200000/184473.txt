<DOC>
<DOCNO> 184473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/spor/spo06.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Antep'e altın kredi 1-0 
</HEADLINE>
<TEXT>

   Kırmızı-Siyahlılar, Hapoel Tel-Aviv karşısında 90 dakika baskılı oynadı, birbirinden kolay fırsatları kaçırdı. 88.dakikada sahneye çıkan Hasan Özer tur kapısını araladı 
      
   Avantaj yakaladı 
   GAZİANTEPSPOR, Hapoel Tel - Aviv'i son dakikalarda yıkarak, tura yaklaştı. Kırmızı - Siyahlı takım, İsrail temsilcisi karşısında oyuna baskılı başladı ve kontrolü ele geçirdi. Birbirinden önemli gol pozisyonları yakalayan Gaziantep, son vuruşlarda sıkıntı yaşadı. 88'de sahneye Hasan Özer çıktı. İlhan'ın ortasını ağlara yollayan golcü futbolcu, Rotterdam'da 15 Ekim'de oynanacak olan rövanş öncesi takımına avantaj sağladı. 
   
   Maçın karnesi 
   GAZİANTEPSPOR Ömer 6 - İlhan 6 , Bouazizi 7 , İbrahim Toraman 5 , Hasan Yiğit 6 - Johnson 6 , Devran 5 Erdal Dk.71 5 , Cem 6 , Jaziri 5 Preko Dk.65 6 - Lazarov 6 , Hasan Özer 6 Kerem Dk.90 1 
   H.TEL - AVİV Shavit 6 - Rahamim 5 , Shimon 6 , Alon 6 , İgal 6 - Fabricio 7 Abu Dk.88 , Yosset 6 , Kelemi 5 , Kfir 6 - Shay 5 , Zito 6 Pablo Dk.67 5 
   GOL Hasan Özer Dk.88 
   SARI Bouazizi, Lazarov, Erdal Gaziantep , Yosset, Rahamim Hapoel 
   
   Sağlam garanti    TEKNİK Direktör Nurullah Sağlam, rövanşta işlerinin daha da kolay olacağını savundu. Gaziantepspor'un hocası, "Büyük avantaj elde ettik. Hollanda'da oynayacağımız maçı da kazanacağımızı düşünüyorum. Biz burada kesinlikle gol yememeyi hedefliyorduk. Bunu uygulayarak, 1 - 0'lık galibiyet elde ettik. Futbolcularımı ortaya koydukları mücadeleden dolayı kutluyorum" diye konuştu. Attığı golle tur için avantaj sağlayan Hasan Özer ise, "Elimizden gelen bütün gayreti gösterdik. İkinci maçta daha iyi oynayarak sonuca gitmek istiyoruz. Bunu da başaracak güçteyiz" açıklamasını yaptı. 
   
   Kritik    Turun anahtarı 
   NİHAT GEVEN 

   
   İki takım da, birbirlerinin yabancısı değildi. İki sezon önce de karşılaşan ekiplerden Hapoel Tel Aviv, Gaziantepspor'u saf dışı bırakarak, tur sevinci yaşamıştı. İsrail'deki ilk maçı Gaziantep 1 - 0 kaybederken, rövanşta ise konuk takım Kamil Ocak Stadı'nda 1 - 1'lik skorla turu yakalamıştı. 
   Gaziantepspor, dün kötü bir maç çıkardı, turun anahtarı olarak kabul ettiğimiz golü ancak 88. dakikada bulabildi. Ligde kötü günler yaşayan ve altı maçtan sadece 7 puan çıkarabilen Kırmızı - Siyahlılar için Avrupa yeni bir heyecan demekti. Ancak oyuncuların bu bilince henüz varamadıkları gözlendi. Tutuk bir futbol oynayan Gaziantep, orta sahada yeterince organize olamadı, hücumda da aksadı. Bu durum ilk maçta golsüz beraberliği en ideal sonuç olarak gören Hapoel Tel Aviv'in ekmeğine yağ sürdü. Zaman zaman gelişen ataklarda kaleci Ömer rakibe geçit vermedi. Özellikle ikinci yarıda Kelemi'nin mutlak gol pozisyonunu önleyerek, takımını ayakta tuttu. 
   Temsilcimiz ilk yarıda özellikle Lazarov'un soldan getirdiği kanat bindirmelerinde etkili olmasına rağmen, hücumda yaşanan zaaf nedeniyle bir türlü aradığı golü bulamadı. Zaman ilerledi, tam umutlarımızın eridiğini düşündüğümüz anlarda Hasan Özer sahne aldı. O dakikaya kadar sahada varlığı ile yokluğu tartışılan Hasan mükemmel yükseldi, attığı golle ikinci turun ışığını yaktı. Rakibin oyununu bozan bir taktik yayılışla sahayı parselleyen Hapoel Tel Aviv defansı, bu pozisyonda hazırlıksız yakalandı. 
   Kırmızı - Siyahlı ekibimiz, Rotterdam'da taraftar baskısından uzakta oynayacağı rövanşta da rakibini yenerek, ikinci tur vizesi alacaktır. Yeter ki, silkelenip, ayağa kalksın alıştığımız Gaziantep gibi oynasın. 
   
   
</TEXT>
</DOC>
