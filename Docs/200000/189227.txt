<DOC>
<DOCNO> 189227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/yazar/guclu.html </URL>
<DATE> 2003/10/17/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
YÖK ve sınav düellosunda son durum 
</HEADLINE>
<TEXT>

   
   YÖK, Üniversitelerarası Kurul ve hükümet üçgenindeki gerginlik, bir azalıyor, bir çoğalıyor. Gelinen son nokta YÖK tamamı ile dışlanmış durumda. Gerek YÖK yasası, gerekse üniversiteye girişin yeniden düzenlenmesi konusunda hükümetin muhatabı, artık YÖK değil, Üniversitelerarası Kurul. 
   Hükümet, Üniversitelerarası Kurul'un isteğini göz önünde bulundurarak, sınav sistemine yönelik yasal değişikliği, şimdilik rafa kaldırdı. YÖK yasası ile birlikte ele alacak. Bu konuda Üniversitelerarası Kurul'a 15 Kasım'a kadar süre tanıdı. 
   Kurul Başkanı Ayhan Alkış, gelişmelerden memnun gözüküyor. Yılbaşı öncesinde hem YÖK yasası hem de sınav sistemi konusunda görüşlerimizi net bir şekilde ortaya koyacağız diyor. 
   YÖK Başkanı Gürüz'ün görev süresi ise 6 Aralık'ta sona eriyor. Öyle gözüküyor ki, Üniversitelerarası Kurul, YÖK'e ve Gürüz'e rağmen hükümet ile diyaloğunu sürdürmekte kararlı görülüyor... 
   Üniversitelerarası Kurul, hükümet ile uzlaşma yoluna giderken, Gürüz'ün duyarlı olduğu konulardan taviz mi veriyor Kesinlikle hayır. Aksine ondan çok daha fazla sahip çıkıyor. Hükümetin bazı konulardaki dayatmacı tavrını, inatlaşma yerine çok daha akılcı yöntemler ile çözüyor. 
   Kasım ve aralık ayları Türkiye açısından tarihi günler olacak. Hükümet, yeni bir ertelemeye kesinlikle sıcak bakacağa benzemiyor. 
   Yeni sınav sistemini de, YÖK yasası değişikliğini de artık bir an önce gerçekleştirmek istiyor. Üniversitelerarası Kurul'un ise her ne kadar uzlaşmadan yana olsa da meslek liselerinin önlerinin hepten açılması, üniversiteler ve ÖSYM'nin MEB'in kontrolüne girmesi gibi dayatmalara evet demesi mümkün gözükmüyor. 
   İşte böylesine karmakarışık bir ortamda her iki tarafı ve kamuoyunu, kerhen de olsa mutlu etmek için çok maharetli olmak gerekiyor. 
   Milli Eğitim Bakanı Hüseyin Çelik ve Üniversitelerarası Kurul Başkanı Ayhan Alkış'ın işleri gerçekten çok zor. Her ikisinin de şu günlerde çelik gibi sinirlere ve günde 20 saat ayakta kalabilecek süper enerjiye ihtiyaçları var. Sonuçta, öyle ya da böyle tarihi bir misyona sahip olacaklar... 
   
   Ecevit'in daktilosu    Ecevit, o en önemli kararları kağıda döktüğü ERICA marka daktilosunu, bugün ODTÜ Bilim ve Teknoloji Müzesi'ne armağan ediyor. Babasının armağanı olan bu emektardan koptuğuna göre sanki köşesine çekiliyor ODTÜ, koleksiyona katılacak her nesnenin, her eşyanın bir öyküsü olduğuna inanarak her türlü bireysel ve kurumsal katkıya açık. Müze kısa bir sürede çok yol kat etti. Dünya çapında olma yolunda emin adımlar ile ilerliyor. Bilim ve teknolojideki binlerce yıllık gelişmeyi, artık bizim de görebileceğimiz bir müzemiz var. Her ne kadar yolun çok daha başında olsa da... 
   
   Hükümetin ayıbı    AKP iktidarının en başarılı olduğu konu, durduk yerde gerginlik yaratmak. YÖK ve üniversiteye giriş konularında yarattığı gerginlik yetmiyor gibi yeni sorunlar yaratmaya başladılar. Önce kadro vermediler, ardından tasarruf tedbirleri diye yatırımlarını durdurdular. Şimdi de ellerindeki bina, sosyal tesis ve arazilere el koyuyorlar. Bu kadarı da olmaz. En son marifetleri, İstanbul Üniversitesi'nin Baltalimanı'ndaki sosyal tesislerinin 15 gün içinde derhal boşaltılmasını istemeleri. Yuh olsun bu kararı alanlara. Alemdaroğlu'na kızıp üniversiteye az da olsa nefes aldıran böyle bir sosyal tesise el koymak iktidara hiçbir şey kazandırmaz. 
   
      
   
   
   
</TEXT>
</DOC>
