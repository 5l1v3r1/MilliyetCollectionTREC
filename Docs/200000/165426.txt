<DOC>
<DOCNO> 165426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sontur01.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurlara özel sağlık kurumlarında tedavi imkanı yasalaştı 
</HEADLINE>
<TEXT>

     AK Parti Grup Başkanvekili Eyüp Fatsa ve arkadaşları tarafından hazırlanan, devlet memurları, emekli, dul ve yetimleri ile bakmakta yükümlü oldukları aile fertlerinin, özel sağlık kurumları ve kuruluşlarında da tedavi edilmelerine olanak sağlayan yasa teklifi, TBMM Genel Kurulu'nda kabul edilerek yasalaştı. 
     Yasa, devlet memurları ile herhangi bir şekilde sağlık yardımından yararlanmayan eşlerinin veya bakmakla yükümlü oldukları ana baba ve ikiden fazla dahi olsa aile yardımı ödeneğine müstahak çocuklarının hastalanmaları halinde, resmi sağlık kurum ve kuruluşlarının yanı sıra Sağlık Bakanlığınca ruhsatlandırılan ve denetlenen özel sağlık kurum ve kuruluşlarında da ayakta veya yatarak tedavilerinin kurumlarınca sağlanmasını öngörüyor. 
     Yasaya göre, ayakta veya meskende tedavi halinde kullanılacak ilaç bedellerinin yüzde 20'si memurlar tarafından ödenecek. Sağlık kurulu raporu ile belirlenen ve tüberküloz, kanser, kronik böbrek, akıl hastaları, organ nakli ve benzeri uzun süreli tedaviye ihtiyaç gösteren hastalıkların ayakta veya meskende tedavileri sırasında kullanılmasına lüzum gösterilen ilaçlardan hayati önem taşıdığı Sağlık Bakanlığınca tespit edilecek olanların bedellerinin tamamı kurumlarınca karşılanacak. 
     Personel kanunu ve yönetmeliklerine göre ücretsiz izin kullananların başvuruları halinde, kesenek ve karşılıklarını her ay veya öngörülen süreler içinde defaten ödemeleri koşuluyla, aylıksız geçen izin süreleri emekliliklerine sayılacak. 
     Yasa, genel sağlık sigortası kapsamına alınacakları tarihe kadar hastalanmaları halinde memur emeklileri ile dul ve yetim aylığı alanların da resmi veya özel sağlık kurum veya kuruluşlarında muayene ve tedavi edileceklerini hükme bağlıyor. Muayene, tetkik ve tedavilerin usul, şekil ve şartları ile fiyatları ve uygulanacak esaslar, 6 ay içinde Emekli Sandığı tarafından hazırlanacak ve Maliye Bakanlığı tarafından onaylanacak yönetmelikle belirlenecek. 
     TBMM Başkanvekili Yılmaz Ateş, uluslararası sözleşmelerin görüşmelerine geçildiğinde komisyonun bulunmaması nedeniyle saat 15.00'de toplanmak üzere birleşimi kapattı. 
     
</TEXT>
</DOC>
