<DOC>
<DOCNO> 168987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sontur16.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Türk askeri soğukkanlı olmasaydı durum vahim olurdu" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Irak'ta Türk askerlerinin kaçırılmasıyla ilgili görüşmelerin sürdüğünü belirterek, ''Heyetin yaptığı görüşmelerde, Türk askerinin ne kadar soğukkanlı ve sorumluluk içinde davrandığı görülmüştür'' dedi. 
     Bakan Gül, Devlet Bakanı Beşir Atalay ile birlikte Ak Parti İl Teşkilatı'nın 1. Olağan Genel Kurulu'na katılmak üzere Eskişehir'e geldi. Bakanlar Gül ve Atalay, Vali Vekili Muammer Yaşar Özgül'ü ziyaret ederek sorunları hakkında bilgi aldıktan sonra, Genel Kurul'un yapılacağı Atatürk Spor Salonu'na geçtiler. 
     Burada gazetecilerin sorularını yanıtlayan Bakan Gül, Türk askerinin Irak'ta gözaltına alınması sırasında Irak Kürdistan Yurtseverler Birliği IKYB Başkanı Celal Talabani'nin oğlu Bafel Talabani'nin kamerayla görüntü alması ve peşmergelerin binayı talan etmesiyle ilgili bir soru üzerine, şu anda ilgilenilmesi gereken konunun, ''işin iyice ortaya çıkartılması'' olduğunu söyledi. 
     Irak'ın istikrara kavuşturulmasının önemini vurgulayan Gül, şöyle konuştu 
     ''Türk-Amerikan heyeti, karşılıklı güven esasına göre çalışıyor. Sanıyorum önümüzdeki hafta başında her şey ortaya çıkmış olacak. Çalışmalar ve karşılıklı incelemeler sonunda her şey gün ışığına çıkıyor. Bu olaya kim sebep oldu, nasıl oldu, bunlar belirlenecek. Türk-Amerikan geleceği de çok önemlidir. Bunların sağlıklı zemine oturtulması gerekmektedir.'' Gül, meselenin, geçiştirilmesinin aksine en üst seviyede ele alındığını belirterek, şöyle devam etti 
     ''NATO Başkanı gelmiştir. Daha sonra korgeneraller seviyesinde bir heyet kurulmuştur. Mesele didik didik edilmektedir. Irak'a gidilmiştir. Gerek Amerikalılar, gerekse bu olaya maruz kalan askerlerimizle görüşmeler yapılmıştır. Görüşmede, Türk askerinin ne kadar soğukkanlı ve sorumluluk içinde davrandığı görülmüştür. Eğer Türk askerleri belli bir disiplin içinde davranmamış olsaydı, çok daha vahim olaylar olabilirdi.'' 
     
</TEXT>
</DOC>
