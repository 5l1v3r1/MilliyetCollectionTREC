<DOC>
<DOCNO> 176590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/ekonomi/eko05.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar Alman basınında 
</HEADLINE>
<TEXT>

   FRANKFURT Milliyet 
   
   Almanya'nın en ciddi gazetelerinden "Süddeutsche Zeitung", Uzanlar'ın yükseliş ve düşüş öyküsünü dün üçüncü sayfasından "Kodamanın yalanları" başlığı altında okurlarına sunarken, İsviçre'de yayınlanan ekonomi dergisi "Cash", ailenin İsviçre'de çeşitli biçimlerde 1 milyar franga yakın para yatırmış olabileceğini ileri sürdü. 
   Uzanlar'ın yıllardır eski hükümetler tarafından korunduğu ya da bu hükümetlerde görev alan üst düzey politikacıların ailenin elindeki "şantaj malzemelerinden" korktuğu iddialarına dikkat çeken Süddeutsche Zeitung'un haberinde, artık bu "koruma tabakası"nın "İstanbul sıcağına dayanamayan buz gibi eriyip, gittiği" ifadesi yer alıyor. 
   
   'Uzanlar Klanı' 
   Haberinde "Geçmişte efsanevi zenginlikleriyle herşeyi satın alabiliyorlardı" sözleriyle tanıtılan aileden "Uzanlar Klanı" olarak söz eden gazetenin İstanbul muhabiri Christiane Schlötzer, seçimlerden sonra eski siyasetçilerin hükümette yer almamasıyla 'şantaj malzemelerinin' etkisiz kaldığı iddialarına yer verdi. 
   Uzanlar'ın yükseliş dönemini, eski Cumhurbaşkanı Turgut Özal'ın Anayasa'yı açıkça ihlal ederek, Cem Uzan'la Ahmet Özal'ın ilk özel TV kanalı kurmasını sağlaması gibi ayrıntılara kadar ele alan haberde, aileyle iş yapanların milyonlarca dolar kaybettiğine işaret edildi. Haberde, Cem Uzan'ın kurduğu partiyle milletvekilliği dokunulmazlığına ulaşmaya çalıştığı vurgulandı. 
   Cash dergisinin son sayısındaki haberde de Uzan ailesinin ABD'deki Motorola davasıyla ilgili son gelişmeler açıklandıktan sonra, İsviçre'deki banka hesaplarının dondurulduğu, ailenin buna karşı Federal Mahkeme'ye yaptığı dört itirazının da geçen hafta reddedildiği bildirildi. Haberde ayrıca Uzanlar'ın "Credit Suisse" ve "Credit Lyonnais" bankalarıyla iş ilişkisi içinde olduğu, ülkedeki yatırımlarının 1 milyar frangı bulduğu belirtildi. 
   
   
</TEXT>
</DOC>
