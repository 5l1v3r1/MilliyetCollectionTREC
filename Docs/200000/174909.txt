<DOC>
<DOCNO> 174909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/ekonomi/eko06.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
BM'den Türk firmalarına iyi haber 
</HEADLINE>
<TEXT>

   Birleşmiş Milletler, Türk firmalarının Irak'taki eski rejimle yaptığı 430 milyon dolarlık petrol karşılığı gıda programını onayladı 
   EKONOMİ SERVİSİ 
   
   Birleşmiş Milletler, Türk firmalarının Irak'taki eski rejim döneminde petrol karşılığı gıda programı çerçevesinde yaptıkları 430 milyon dolarlık iş bağlantılarını onayladı. 
   NTV'nin haberine göre, Irak pazarına girmek için yoğun çaba harcayan Türk firmalarına BM'den iyi bir haber geldi. 430 milyon dolarlık petrol karşılığı gıda anlaşması, Türk firmalarının Irak'ta yeniden söz sahibi olmaları yönünde önemli bir adım olarak nitelendiriliyor. Bu arada, son günlerde büyük kısmı küçük ve orta ölçekli işletmelerin oluşturduğu Türk firmalarının Irak'la iş bağlantılarında da artış göze çarpıyor. 
   Akfen firması, ABD ordusunun hazır yemek ihtiyacını karşılamak üzere 50 milyon dolarlık anlaşma yaptı. Yine bir başka Türk firması da ABD ordusunun kuru temizleme ve çöp ihalesini kazanırken, Bağdat ve Basra havaalanlarının pistlerinin onarımı işini de bir Türk firması aldı. 
   Kerkük'ün yol, su, elektrik gibi altyapı işlerinin de yine Türk firmalarına verildiği bildirildi. Son iki ayda Türk firmalarının Irak'ta aldığı iş tutarı 120 milyon dolara ulaştı. Yıl sonuna kadar BM'nin onayladığı eski bağlantılar da dahil olmak üzere Türk firmalarının Irak'taki pazar büyüklüğünün 1 milyar dolara ulaşması hedefleniyor. 
   
   
</TEXT>
</DOC>
