<DOC>
<DOCNO> 170251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sonspo15.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ceyhun Gözden çıkarıldım, şimdilik FIFA'ya başvurmuyorum 
</HEADLINE>
<TEXT>

     Fenerbahçe'nin sözleşme yenilemediği futbolcusu Ceyhun Eriş, sakatlığı döneminde hiçbir yöneticinin kendisiyle temas kurmadığını belirterek, ''Fenerbahçe beni gözden çıkardı'' dedi. 
     İzmir'de 25 Haziran 2003'te ''sol bilek artroskopisi'' olan Ceyhun Eriş, Dr. Bülent Zeren'in, Karşıyaka'daki muayenehanesinde, kontrolden geçti. 
     Burada basın mensuplarının sorularını yanıtlayan Ceyhun Eriş, sarı-lacivertli kulüp ile bağlarının koptuğunu dile getirerek, şunları söyledi 
     ''Teknik direktör Cristoph Daum, bir televizyon röportajında, Ceyhun'a kapımız açık demiş. Ancak Fenerbahçe beni gözden çıkardı. Bunu da sözleşmem sona erdikten sonra, menajer Volkan Ballı dışında hiçbir yöneticinin beni aramamasından anlıyorum. Nedenini bilmiyorum. Sakatlığımı öne sürülüyorsa, kısa zamanda iyileyeşeceğimi doktorum kulübe gönderdiği raporla bildirdi.'' Bir soru üzerine Fenerbahçe'den alacağının bulunduğunu da belirten Ceyhun, ''Fenerbahçe'den alacağım var. Henüz tahsil edemedim. Alacaklarım için şu aşamada FIFA'ya başvurmayı düşünmüyorum'' dedi. 
     Kendisine gelen tekliflerle menajerinin ilgilendiğini belirten Ceyhun Eriş, ''Henüz 26 yaşındayım. Önümde uzun yıllar var. Teklifleri değerlendireceğim. Ancak basında yer alan haberler doğru değil. Menajerim yurtdışında ve içinde kulüplerle görüşüyor'' dedi. 
     
</TEXT>
</DOC>
