<DOC>
<DOCNO> 153784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sonspo14.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
46. Avrupa Serbest Güreş Şampiyonası, Letonya'da başladı... 
</HEADLINE>
<TEXT>

     Avrupa 46. Erkekler ve 10. Bayanlar Serbest Güreş Şampiyonası, Letonya'nın başkenti Riga'da başladı. 
     Hipsala Spor Salonu'nda düzenlenen ve 32 ülkeden 126'sı erkek, 92'si bayan olmak üzere toplam 218 sporcunun katıldığı 4 gün sürecek şampiyonaya, Türk Milli Takımı sporcuları iyi bir başlangıç yaptı. 
     Erkeklerde ilk gün sabah seansında mindere çıkan 3 Türk sporcusu da müsabakalarını rakiplerine sayı vermeden kazanırken, bayanlarda Zeynep Yıldırım ilk müsabakasını yitirdi ve şansını zora soktu. 
     Erkekler 55 kiloda 4'lü grupta yer alan Ramazan Demir, ilk müsabakasında Moldovalı Vitali Raielan'ı 3-0 sayıyla yendi. 
     66 kiloda Ömer Çubukçu, Finli Marko Kaarto karşısında üstün bir müsabakadan sonra 6-0 sayıyla galip geldi. 
     120 kiloda mindere çıkan Avrupa Şampiyonu Aydın Polatçı ise Ermeni rakibi Aren Ghumasyan karşısında adeta şov yaptı. Devreyi 5-0 önde kapatan Polatçı, rakibini 4 dakika 50 saniyede teknik üstünlükle yendi. 
     Türk Milli Takımı'ndan 84 kiloda Serhat Balcı ise ilk karşılaşmasını akşam seansında Ermeni rakibiyle yapacak. 
     Bayanlar 55 kiloda Zeynep Yıldırım ise ilk müsabakasında Alman Christina Oertli karşısında başabaş bir mücadele ortaya koymasına karşın minderden 4-2 sayıyla yenik ayrılmaktan kurtulamadı. 
     Şampiyonaya akşam seansında, TSİ 17.30'dan itibaren bu sıkletlerde yapılacak 1. tur eleme grubu karşılaşmalarıyla devam edilecek. 
     
     FILA TOPLANTISI ANTALYA'DA 
     Bu arada Avrupa Şampiyonası nedeniyle Riga'da bulunan FILA Üyesi ve Güreş Federasyonu eski başkanı Ahmet Ayık, FILA'nın 2003 yılı değerlendirme toplantısının Antalya'da yapılacağını açıkladı. 
     19-23 Haziran tarihleri arasında Kemer'de yapılacak toplantıya, Antalya'da kendisine ait Şampiyon Tatil Köyü'nde evsahipliği yapacağını ifade eden Ayık, toplantıya katılması beklenen 50 FILA üyesinin her türlü harcamasının da kendisi tarafından karşılacağını bildirdi. 
     Ayık, son yıllarda FILA'da yeterince Türk üye bulunmadığını belirterek, tüm kurullara birer Türk üyenin girebilmesi için Antalya'da kendisinin de gerekli kulis faaliyetlerini yüreteceğini sözlerine ekledi. 
     




</TEXT>
</DOC>
