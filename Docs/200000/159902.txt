<DOC>
<DOCNO> 159902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sondun01.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılar Tanrıyı filmdeki telefon numarasından arıyor 
</HEADLINE>
<TEXT>

     ABD'de komedyen, aktör Jim Carrey'nin Tanrı rolünü canlandırdığı ''Bruce Almighty'' filminde kullanılan telefon numarası, Tanrıdan yardım dileyen umutsuzlarla eğlence arayanların uğrak noktası oldu. 
     Filmdeki gibi ''Tanrının telefon numarasını'' taşıyan farklı eyaletlerdeki birçok Amerikalı, Jim Carrey'nin filminin geçen Cuma günü piyasaya sürülmesinin ardından gelen bin bir çeşit telefonla şaşkınlığa uğradı. 
     Amerikan filmlerinde genellikle ''555'' ile başlayan ve hiçbir yerde geçerli olmayan numaralar kullanılmasına karşılık, bu filmde gerçek bir telefon numarası yer alınca, farklı eyaletlerde aynı numaraya sahip olanlar, rahatsız edici telefonlar almaya başladı. 
     Filmi izleyenler, Tanrının telefon numarasını akıllarında tutarak, yaşadıkları eyaletin kod numarasıyla birlikte bu numarayı arayınca, örneğin Florida'da cep telefonu saatte 20 kez çalan kadın, yapımcı film şirketi Universal'ı dava etmekle tehdit etti. 
     Colorado'da bir radyo istasyonu ise günde bir düzine Tanrı telefonunun ardından, bu konuda bir yarışma programı düzenlemeye karar verdi. 
     Kuzey Carolina eyaletinde ise Jim Carrey'nin filmdeki adıyla aynı adı taşıyan Bruce adlı bir rahip, gelen telefonlara karşı rahatsızlığını, ''bu film Tanrıyı, dini alaya alıyor'' sözleriyle ifade etti. 
     Film şirketi Universal Pictures bir açıklama yayınlayarak, bu telefon numarasının, filmin çekildiği Buffalo New York'ta var olmadığı için seçildiği savunmasını öne sürmekle yetindi. ABD'de ülke genelinde, filmdeki numaradan 30 adet bulunduğu belirtiliyor. 
     Georgia eyaletinde, filmdeki Tanrının numarasına sahip Patrick Collington ve karısı Tracy, geçen Cuma gününden bu yana 100 kişinin aradığını ve çoğunlukla insanların ''Tanrı orada mı '' diye sorduktan sonra kapattıklarını söyledi. Rahip Collington ve eşi Tracy, telefonlardan sonra izledikleri Carrey'nin filmini beğenirken, Tracy Collington, ''film çok komik ve filmde Tanrının numarasının bizim telefon numaramız olması, bence heyecan duyulacak bir şey'' dedi. 
     Florida'da Parrish kentinde yaşayan Donna Augustin, filmin piyasaya sürülmesinden beri 200 telefon alırken, çocuklarının bu durumu çok eğlenceli bulduğunu söyledi. Augustin ailesi, tele sekretere yeni bir mesaj bırakarak, ''Tanrının sözcüsüne ulaştınız. Bunun yerine Jim Carrey'i aramalısınız'' sözleriyle yönlendiriyor. Augustin ailesine mesaj bırakan bir adam, Tanrının dualarını ne zaman kabul edeceğini ve onu bir porno yıldızı yapacağını sordu. 
     Yarışma programı düzenlemeyi planlayan Colorado radyosu yetkilileri de ''bu durum gökten kucağımıza düştü. Kızmak için aptal olmamız lazım'' derken, arayanlardan, eğer gerçekten Tanrıya ulaşabilselerdi ne söyleyeceklerini ifade etmelerini isteyecek. Kazananı ise radyonun tek dini programının konukları seçecek. 
     
</TEXT>
</DOC>
