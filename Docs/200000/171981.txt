<DOC>
<DOCNO> 171981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/sontur04.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkler Anadolu'ya ne zaman geldi 
</HEADLINE>
<TEXT>

     Geleneksel Türk kilim ve halı motifleriyle Çatalhüyük'teki 9 bin yıllık duvar resimleri arasında şaşırtıcı benzerlikler olduğu bildirildi. 
     Konya'nın Çumra İlçesi'ne 20 kilometre uzaklıkta yer alan ve günümüzden 9 bin yıl öncesine ışık tutan Çatalhüyük'te, yaklaşık 10 yıldır kazı çalışmaları sürüyor. 
     Çalışmaları sırasında ortaya çıkan Neolitik çağa ait bazı bilgi, resim ve motiflerin, geleneksel Türk etnolojik ve kültürel özelliklerle benzeşmesi, yeni tartışmaları da beraberinde getiriyor. Çatalhüyük'te 9 bin yıl önce yaşayanların duvarlara çizdikleri geometrik şekiller ve bazı resimler, Orta Asya kökenli olduğu bilinen Türkler'in yüzyıllardır halı ve kilimlerde kullandığı motiflerle büyük benzerlik gösteriyor. 
     Çumra Belediye Başkanı Zeki Türker, Çatalhüyük'teki kültürel doku ile Türk kültürü ve yaşam tarzı arasındaki benzerliğin, üzerinde önemle durulması gereken konu olduğunu belirterek, ''1950 yılında Çatalhüyük'ü belirleyen ve ilk araştırmayı yapan bilim adamı Arkeolog J. Mellart da bu şaşırtıcı benzerliğe işaret etmişti'' dedi. 
     Günümüzde, ''Türkler'in Orta Asya'dan değil, bilinmeyen bir dönemde Anadolu'dan Orta Asya'ya dağıldığı ve tekrar geldiği'' tezini savunan çok sayıda bilim adamı olduğunu ifade eden Türker, şunları kaydetti 
     ''Geometrik şekiller ve resimlerdeki benzerlik, Anadolu'nun 9 bin yıl önce de Türk toprağı olma ihtimalini gösteriyor. Benzerlik sadece motiflerle de sınırlı değil. Çatalhüyük'te yaşamış insanların, tüketim alışkanlıkları, ev mimarileri, ana erkil bir yapıya sahip olmaları ve kısa boylu olmaları Türkler'e olan benzerliklerini güçlendirmektedir. Ben şahsen, Anadolu'nun 9 bin yıl önce de Türk yurdu olduğuna inanıyorum.'' 
     
     MÜTHİŞ BENZERLİK 
     Selçuk Üniversitesi Fen-Edebiyat Fakültesi Sanat Tarihi Bölümü Başkanı Prof. Dr. Haşim Karpuz da, Çatalhüyük'teki duvar resimlerini gördüğünü, bazı resimlerin Türk motifleriyle müthiş benzerlikte olduğunu söyledi. 
     Bu iddianın gerçekliğini ortaya çıkarabilmek için bugüne kadar ciddi araştırma yapılmadığını belirten Karpuz, şunları söyledi 
     ''Ancak o dönem insanının kullandığı araç-gereçler, evlerinin duvarlarına çizdikleri motifler, bu iddiayla ilgili 'acaba mı ' sorusunu aklımıza getiriyor. Bu konuda yapılacak değerlendirmeler yorumdan öteye geçmez. Ancak kültürel materyaller arasındaki müthiş benzerliği kabul ediyoruz. Sorun aradaki bağlantıyı kurmakta. Çünkü oldukça uzun iki dönem arasında, Hitit, Roma, Pers gibi oldukça farklı medeniyetler var. Motiflerdeki benzerlik, Türkler'in binlerce yıl önce de Anadolu'da yaşamış olduğunu gösterebilir veya tamamen tesadüf de olabilir.'' 
     
</TEXT>
</DOC>
