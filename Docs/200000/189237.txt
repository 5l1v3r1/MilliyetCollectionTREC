<DOC>
<DOCNO> 189237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sondun01.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Senatosu'nda Bush'a isyan... 
</HEADLINE>
<TEXT>

     ABD Kongresi'nin üst kanadı Senato, Başkan George W. Bush'un Irak'ın yeniden yapılandırılması için istediği 20 milyar dolarlık bağışın yarısını krediye çevirdi. 
     Bush'un Cumhuriyetçi Parti'sine mensup senatörlerin çoğunlukta olduğu Senato, bazı Cumhuriyetçi senatörlerin Bush'un politikasına karşı çıkarak Demokrat Parti'lilerle aynı yönde oy kullanması sonucu, bu kararı 47'ye karşı 51 oyla aldı. 
     Senato, Bush'un paketinde yer alan ve askeri harcamalar için 66 milyar dolar ve Afganistan için de 1 milyar dolar tutarındaki talebi ise değişiklik yapmadan onayladı. 
     Kongre'nin alt kanadı olan Temsilciler Meclisi'nde Bush'un talep ettiği toplam 87 milyar dolarlık ek bütçe paketi konusunda yapılan oylama ise yönetimin istediği şekilde, herhangi bir değişikliğe uğramadan geçti. Yine Cumhuriyetçi Parti'nin çoğunlukta olduğu Temsilciler Meclisi'ndeki bu karar, 200'e karşı 226 oyla alındı. 
     Senato ve Temsilciler Meclisi'nden geçen metinlerin birbirinden farklı olması dolayısıyla, durum iki taraftan gelecek temsilcilerin oluşturacağı uzlaştırma komitesinde tek metne indirilecek. 
     Gözlemciler, uzlaştırma komitesinde, her ne kadar sonucun, yönetimin istediği şekle yeniden döndürülebileceğini belirtse de, Senato'da yapılan oylamanın Bush için darbe niteliği taşıdığı yorumunu yapıyor. 
     Bush, Madrid'de 23-24 Ekim tarihlerinde yapılacak uluslararası Irak'a bağış konferansı öncesinde, ek bütçe tasarısının yasalaşmasını istiyordu. Bush yönetimi, Irak'ın zaten ağır borçları olduğu gerekçesiyle, bu borçlara yenisinin eklenmemesi gerektiğini düşünüyor. 
     Senato'nun onayladığı metinde ise krediye çevrilen 10 milyar doların, ancak diğer ülkelerin Saddam Hüseyin döneminden kalan Irak'tan alacaklarının yüzde 90'ını affetmeleri durumunda bağışa çevrilmesi için Başkan'a yetki tanınması öngörülüyor. Bush ve Başkan Yardımcısı Dick Cheney'nin, kendi tasarılarının Senato'dan değişiklik yapılmadan geçmesi konusunda senatörlere yaptığı telkine karşın, bu çağrıya uymayan birkaç isyancı Cumhuriyetçi Parti'li senatörden biri olan Senatör Lindsey Graham, ''Trilyonlarca dolarlık petrolün üzerinde oturan bir ülkeye, 20 milyar dolar bağış vermemizi kendi seçmenlerime anlatmam çok zor'' dedi. 
     
</TEXT>
</DOC>
