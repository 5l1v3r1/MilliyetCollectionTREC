<DOC>
<DOCNO> 162454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/soneko17.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanı Yakında SSK, Bağkur, Kambiyo barışı gelecek... 
</HEADLINE>
<TEXT>

     Sanayi ve Ticaret Bakanı Ali Coşkun, vergi barışının ardından yakında SSK, Bağkur, Kambiyo barışı geleceğini bildirerek, ''Çünkü bu krize bizim KOBİ'lerimiz, sanayicilerimiz, esnafımız, tüccarımız kendisi sürüklenmedi, kendi iradesi dışında bu krizden yara aldılar, bu yaraları tedavi ediyoruz'' dedi. 
     Avrupa Eğitim Vakfı ile KOSGEB'in ortaklaşa düzenlediği ''Türkiye'de KOBİ'lerin Girişimcilik Eğitimi İhtiyacı'' konulu seminerde konuşan Bakan Coşkun, KOBİ'lere yeni teşvikler geldiğini açıkladı. 
     Bakanlar Kurulu'nun onayının ardından açıklayacağı söz konusu teşviklerin 22 grupta toplandığını ifade eden Coşkun, 38 çeşit teşvik uygulanacağını, bir işletmenin elindeki projesini ortaya koyarak hangi şablona uyuyorsa o teşvikten yararlanabileceğini anlattı. 
     Kredi fon şirketlerine kurumlar vergisi muafiyeti getirdiklerini hatırlatan Sanayi ve Ticaret Bakanı Ali Coşkun, yatırım indiriminden yararlanmanın meşakkatli yolunu basite indirdiklerini, KOBİ'lerin sermaye yapılarının güçlendirilmesi amacıyla getirilen düzenlemelerle KOBİ Borsaları, sermaye şirketlerinin kurulabildiğini, Halkbank-KOSGEB ortaklığı ile KOBİ kredilendirme güvence şirketi kurularak, teminat verme gücü olmayan, sermayesi yetersiz KOBİ'lerin teminatsız kredi alabilmelerinin sağlandığını söyledi. 
     İki hafta önce Vakıfbank ile bir anlaşma yapıldığını yüzde 27 faizle işletme ve yatırım kredisi vermeye başladıklarını kaydeden Bakan Coşkun, küçük işletme ve atölyelerin birleşmelerine 300 bin Euro'ya kadar destek verdiklerini, bunun sonucu olarak son 5 ayda bir kaç tanesinin holdingleştiğini bildirdi. 
     
     DİĞER KONUŞMACILAR 
     Küçük ve Orta Ölçekli Sanayiyi Geliştirme ve Destekleme İdaresi Başkanlığı'na KOSGEB Başkan Vekili Bayram Mecit, toplantıda yaptığı konuşmada, KOBİ'lerde performansı artırmaya yönelik tedbirlerin ve girişimcilik eğitiminin önemini vurguladı. 
     KOSGEB'in küçük ve orta büyüklükteki işletmelere yönelik eğitimlerinin bugüne kadar ağırlıklı olarak finansman, pazarlama ve yönetim sorunlarının genel varsayımından çıkarak hazırlanan programlar olduğunu anlatan Mecit, yeni bir proje kapsamında KOBİ'lerin gerek eğitim, gerekse diğer açılardan ihtiyaç ve taleplerini daha gerçekçi olarak belirleyeceklerini bildirdi. 
     Bu talepleri karşılama konusunda en büyük kaynağın KOSGEB'in hizmet alacağı tedarikçi firmalar olduğunu belirten Mecit, bu firmaların gerekli program ve desteklerin sunulmasını sağlayacağını söyledi. 
     AB Türkiye Temsilciliği Başkatipi Simon Mordue ise AB'de KOBİ'lere büyük önem verildiğini belirtirken, girişimciliğin işletmeler için değerli bir anahtar olduğunu söyledi. 
     AB'nin Türkiye'deki KOBİ'lere çeşitli destekler verdiğini anlatan Mordue, küçük işlere yönelik tasarımlar ile küçük işletmelere verilen kredi ve desteğin önemli bir istihdam yaratacağını kaydetti. 
     KOBİ'lerin mesleki eğitiminin, mevcut eğitimi modernize etmenin önemli olduğunu dile getiren Mordue, Avrupa Birliği'nin küçük işletmelere yönelik yatırımları konusunda bilgi verdi. 
     Avrupa Birliği'nin bir proje için 17.5 milyar euro ayırdığını ve bu bakiyenin yüzde 15'inin KOBİ'lere ayrıldığını kaydeden Mordue, Türkiye'nin de AB'ye üye ülkelerden farklı bir konumda olmadığını belirtti ve Türk KOBİ'lerini sunulan imkanlardan ve fırsatlardan yararlanmaya çağırdı. 
     Avrupa Eğitim Vakfı Temsilcisi Robert Teunnissen de, AB tecrübelerinin diğer ülkelerle paylaşılması gerektiğini ifade ederken, KOBİ'lerin iş geliştirmesine ve eğitime odaklanması gerektiğini vurguladı. 
     
</TEXT>
</DOC>
