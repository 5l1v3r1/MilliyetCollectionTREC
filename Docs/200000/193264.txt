<DOC>
<DOCNO> 193264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/soneko13.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu Gıda- Ülker birleşme oranı Ülker'den yana... 
</HEADLINE>
<TEXT>

     Anadolu Gıda, Ülker Gıda ile birleşme oranının, ortakları lehine olduğunu bildirdi. 
     Anadolu Gıda Sanayii A.Ş.'den Borsa'ya gönderilen açıklamada, Anadolu Gıda'nın Ülker Gıda tarafından birleşme suretiyle devir alınması ile ilgili olarak açıklanan birleşme oranının, hisse değişim oranı olarak algılanması neticesi hatalı yorumların yapıldığının anlaşıldığı belirtildi. 
     ''Açıklanan 1,17 oranı, Ülker Gıda ile Anadolu Gıda şirket değerlerinin birbirlerine oranı olup hisse değişim oranı değildir'' denilen açıklamada, Anadolu Gıda Sanayi A.Ş.'nin halka açık bir şirket olmasından dolayı çok sayıda küçük yatırımcının yararı gözetilerek, alınan Yönetim Kurulu kararı ile şirket değerleri oranı olan 1,46 oranının Anadolu Gıda lehine belli bir iskontoya tabi tutulduğu ve Ülker Gıda Anadolu Gıda şirket değerlerinin oranının 1,17 olarak belirlendiği kaydedildi. 
     Açıklamada, devamla şöyle denildi 
     ''Bu orana göre Anadolu Gıda ortaklarına 1 adet hisse senedi karşılığında 2,919 adet Ülker Gıda hisse senedi verilmesi söz konusu olmuştur. Dolayısıyla bazı basın organlarında çıkan yorumların aksine, birleşme oranı Anadolu Gıda ortakları lehine olup Anadolu Gıda ortaklarına, özsermayeye göre birleşme durumunda 1,969 Ülker Gıda hissesi, uzman kuruluş değerleme ortalamalarına göre 2,325 Ülker Gıda hissesi verilecek iken, Anadolu Gıda lehine alınan Yönetim Kurulu kararına göre halihazırda 2,919 Ülker Gıda hissesi verilmesi kararlaştırılmıştır.'' 
     
</TEXT>
</DOC>
