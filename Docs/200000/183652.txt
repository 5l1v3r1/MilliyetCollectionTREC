<DOC>
<DOCNO> 183652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/ekonomi/eko05.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Havalimanı'nın gözü dünya liderliğinde 
</HEADLINE>
<TEXT>

   90 milyon dolar yatırımla havalimanı kompleksine dönüşecek olan Atatürk Havalimanı'nda 85 odalı bir otel olacak. Yolcu kapasitesi 20 milyona çıkacak 
      SİNAN TOROS İstanbul 
   
   Atatürk Havalimanı Dış Hatlar Terminali, yapım çalışmaları süren ilave tesis inşaatının Mayıs 2004'de tamamlanmasıyla bir havalimanı kompleksine dönüşürken, 5 yıldızlı otelleri aratmayacak 85 odalı "Day Room" bir otele de kavuşacak. 
   Dış Hatlar Terminali işletmecisi Tepe - Akfen - Vie TAV Konsorsiyumu Yönetim Kurulu Murahhas üyesi Sani Şener, inşaatın tamamlanmasıyla terminalin yıllık yolcu kapasitesinin 14 milyondan 20 milyona, körük sayısının da 18'den 23'e çıkacağını belirtti. Şener, şöyle dedi 
   "Otel, hava ve kara tarafında olmak üzere iki farklı yolcuya hizmet verecek. Pasaport bankolarından önceki 34 odalı bölüm Türkiye'ye günlük giriş yapan yolculara yönelik olacak. Pasaport bankolarından sonraki 51 odalı bölüm ise kısa süreli kalışlarda transit yolculara hizmet sunacak. Şu anda Zürih, Bangkong, Singapur ve Dubai'de bulunan otellerin bir benzeri de İstanbul'da yolcuların hizmetine sunulacak." 
   Devletten tek kuruş almadan çalışmalarını yürüttüklerini belirten Şener, "Tesis, 90 milyon dolara malolacak. İşletme süremiz bittiğinde devletimizin 20 milyon yolcu kapasiteli 23 körüklü ve 7 bin araç kapasiteli bir de otoparkı bulunan dünyaya örnek bir tesisi olacak" diye konuştu. 
   Yolcu kapasitesinin artırılmasının yanısıra yeni bir kimliğe kavuşacak olan Dış Hatlar Terminali'nde otel, sanat galerisi, iç bahçelerin de yer aldığı Atrium, kafe ve restoranlar ile kapalı bir spor salonu bulunacak. 
   
   Depremde camları bile kırılmayacak    Depreme karşı gerekli önlemin de alındığını belirten Şener, "San Fransisco terminal binasında bulunan sistemi uyguladık. Cihazları, çatı ile taşıyıcı kolonlar arasına yerleştirdik. Bu cihaz sismik kuvvetleri yüzde 85 oranında azaltıyor. 8 - 8.5 şiddetindeki depremde camları dahi kırılmayacak bir bina ortaya çıkardık" dedi. 
   Çeşitli ülkelerden 18 yaş üzerindeki 46 bin 853 kişinin katıldığı EDR European Data And Research ve Türk Alfa Research şirketlerinin yaptığı bir ankette, Atatürk Havalimanı genel beğeni katagorisinde Dubai ve Juhannesburg havalimanlarından sonra 5 üzerinden 4.16 puan alarak üçüncü sıraya yerleşti. Yine bütün kategorilerde Dubai Havalimanı birinci seçilirken Atatürk Havalimanı da ilk dörde girmeyi başardı. 
   
   
</TEXT>
</DOC>
