<DOC>
<DOCNO> 168552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sonspo13.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaziçi yelken açıyor... 
</HEADLINE>
<TEXT>

     Türkiye Milli Olimpiyat Komitesi TMOK tarafından düzenlenen Asya'dan Avrupa'ya 15. Uluslararası Boğaziçi Yüzme, Kürek ve Yelken Yarışları 13 Temmuz Pazar günü İstanbul Boğazı'nda yapılacak. 
     Samsung Electronics ana sponsorluğunda gerçekleştirilecek organizasyon sırasında saat 08.00 ile 13.00 arası İstanbul Boğazı trafiğe kapatılacak. Yüzme yarışı saat 10.00, kürek yarışı 10.10, yelken yarışı ise 11.15'de başlayacak. 
     Erkeklerde 8, bayanlarda 5 olmak üzere toplam 13 kategoride yapılacak yüzme yarışları için 346 kişinin kayıt yaptırdığı, ancak emniyet önlemleri ve boğazda güvenli yüzme amacıyla 256 erkek, 44 bayan toplam 300 yüzücünün yarışacağı bildirildi. 
     Azerbaycan, Türkmenistan, Yunanistan, Bulgaristan, İngiltere, Macaristan, Almanya, Avustralya, Gürcistan, İsviçre, Moldova, Vietnam ve Bangladeş'ten 20 erkek, 5 bayan toplam 25 yabancı da yüzme yarışına kayıt yaptırdı. 
     Kanlıca'da başlayacak 6 bin 500 metre uzunluğundaki parkurda gerçekleştirilecek yüzme yarışı, boğaz orta ekseninde akıntı istikametinde Marmara'ya doğru yüzülerek Kuruçeşme Cemil Topuzlu Parkı rıhtımında bitecek. Birinci gelen yüzücüden yarım saat sonra yarış sona erdirilecek ve bitiş noktasına ulaşamayan yüzücüler sudan çıkartılıp, refakatçi motorlara alınacak. 
     Yarışma süresince 27 gemi, bot ve deniz aracı, 1 deniz ambulansı, kıyıda 4 ambulans ve 1 ilkyardım çadırı olacak. 
     Bu arada, bugüne kadar yapılan yüzme yarışlarında rekorun 39.30.22 ile İstanbul'dan Hakan Eskioğlu'na ait olduğu bildirildi. 
     
     BAKAN TÜZMEN, 1 NUMARALI BONE İLE YARIŞACAK 
     Yüzme yarışları için ilk kayıt yaptıran kişinin Devlet Bakanı Kürşat Tüzmen olduğu ve Tüzmen'in 1 numaralı bone ile yarışacağı belirtildi. 
     Fenerbahçe Kulübü eski yöneticilerinden Sadettin Saran'ın da yüzme yarışına katılacağı, basın aracılığıyla çağrı yapılan eski bakanlardan Esat Kıratlıoğlu'nun kayıt yaptırmadığı kaydedildi. 
     
     KÜREK VE YELKEN YARIŞLARI 
     Kürek yarışlarında genç A , hafif kilo, büyük A erkek ve karma master kategorilerinde 4 çifte ve 8 tek sınıflarında 4 yarış yapılacak. 
     Fenerbahçe, Galatasaray, Deniz Kuvvetlerigücü, Anadoluhisarı İdmanyurdu ve Boğaziçi'nin katılacağı kürek yarışı Arnavutköy İskelesi'nde başlayacak, Kuruçeşme Cemil Topuzlu Parkı açığında sona erecek. 
     Paşabahçe Koyu'nda başlayacak yelken yarışlarına ise 30 yatın katılacağın bildirildi. 
     Tüm yarışmacıların yarışma süresince Marsh San Sigorta ve Reasürans Brokerliği tarafından ferdi kaza sigortası ile sigorta edildiği belirtildi. 
     
     BASIN TOPLANTISI 
     TMOK Başkan Yardımcısı Türkay Peker, Samsung Electronics Genel Müdür Yardımcısı Duke Park, Türkiye Açıkdeniz Yarış Kulübü TAYK Başkanı Cahit Üren, TMOK Yönetim Kurulu Üyesi Nihat Usta ve yüzme yarışları başhakemi Oktay Yörük, Ataköy Olimpiyatevi'nde yapılan basın toplantısında organizasyon hakkında bilgi verdi. 
     Türkay Peker, uluslararası hukuk kuralları gereği savaş durumu haricinde trafiğe kapatılması yasak olan İstanbul Boğazı'nın, sadece bu spor organizasyonu için trafiğe kapatıldığını vurgulayarak, dünyada iki kıta arasında gerçekleştirilen tek yarış olduğunu söyledi. 
     
</TEXT>
</DOC>
