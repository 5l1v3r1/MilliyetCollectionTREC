<DOC>
<DOCNO> 186332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/ekonomi/eko04.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyonda yüzde 10'lar dönemi 
</HEADLINE>
<TEXT>

   En son 1976 yılında yüzde 16.5 gerçekleşen toptan eşya fiyatları endeksi, 2003 Eylül'ünde yüzde 19.1'e düşerek 27 yıl sonra ilk kez bu seviyelere geriledi. Yüzde 23 çıkan tüketici fiyatları endeksinde de bu düzey en son 1982 yılında görülmüştü. 21 yıl önce gerçekleşen bu orana bir daha yaklaşılamadı 
   EKONOMİ SERVİSİ 
   
   Toptan eşya fiyatları endeksi TEFE , eylülde yıllık bazda yüzde 19.1'e gerileyerek 1976 yılından bu yana bir başka deyişle son 27 yılın kaydedilen en düşük enflasyonu oldu. Tüketici fiyatları endeksinde TÜFE kaydedilen yüzde 23'lük enflasyon ise 1982'den bu yana gerçekleşen en düşük değeri gösteriyor. 
   TÜFE'de gerçekleşen bu oran yıl sonu hedefinin yüzde 20 tutturulacağı yönündeki beklentileri de kuvvetlendirdi. 
   Devlet İstatistik Enstitüsü'nün açıkladığı eylül ayı enflasyon rakamları TEFE ve TÜFE'de çeyrek yüzyılın en düşük döneminin yaşandığını gösterdi. Yıllık yüzde 23 çıkan TÜFE, en son 1982 yılında yüzde 21.9'u görürken bir daha bu rakamın yanına bile yaklaşılamadı. TEFE'nin eylülde yakaladığı yüzde 19.1'lik düzey ise en son 1976 yılında görülmüştü. 27 yıl önce, 1976'da yıllık TEFE yüzde 16.5 olmuştu. 
   Aylık bazda bakıldığında ise TEFE geçen ay yüzde 0.1 gerçekleşti. Eylül ayları bazında bu düzeyde enflasyon ise en son 23 yıl önce, 1980'de görüldü. Yüzde 1.9 açıklanan TÜFE rakamına en yakın düzey ise yüzde 2.1 ile Eylül 1984'de gerçekleşmişti. 
   
   TEFE beklentinin altında 
   Eylülde fiyatı en fazla artan ürünler sebze ve eğitim malzemeleri oldu. Aylık bazda kabak yüzde 34.7, yeşil fasulye yüzde 24.3, yeşil soğan yüzde 21.6, üniversite harcı yüzde 20.4, servis ücreti yüzde 17.4 ve anaokul ücreti yüzde 15.4 artış gösterdi. Bu ürünleri ağırlıklı olarak okul malzemelerindeki fiyat artışları izledi. 
   TEFE'de ise oranlar beklentilerin çok altında çıktı. Bunun nedeni olarak kamuda fiyatların düşmesi ve çekirdek enflasyonun özel imalat sanayi fiyat artışları yüzde 0.2 gibi düşük düzeyde çıkması oldu. Analistler, bu oranın düşük çıkmasını, fiyatlara gecikmeli olarak yansıyan kur etkisine bağladı. 
   
   Artış konut ve gıdadan...    Okulların açılması nedeniyle eğitim ve konut harcamalarının, sonbaharın gelmesiyle de sebze fiyatlarının yükselmesi TÜFE'yi yukarı çekti. Alt sektörlere göre fiyatlar en fazla yüzde 11 ile eğitimde artarken bu kalemi yüzde 3.2 ile giyim, yüzde 2.6 ile konut izledi. Konut harcamalarının toplam içindeki payının yüksek olması nedeniyle yüzde 1.9 çıkan TÜFE'nin 0.7 puanı bu harcama grubundaki fiyat artışlarından kaynaklandı. Eylülde yüzde 1.3 artan gıda fiyatları ise enflasyonu 0.4 puan yukarı taşıdı. TÜFE'de yıllık bazda en yüksek fiyat artışları ise sırasıyla yüzde 32.2 ile lokanta, otel sektöründe, yüzde 29.4'le gıdada, yüzde 26.6 ile giyim sektöründe gerçekleşti. 
   
   Babacan Düşüş rekoru kırılacak    Devlet Bakanı Ali Babacan, "Enflasyonda yeni rekorlara hazırlıklı olun" dedi. Babacan, "Bu yılın sonunda tüketici enflasyonun yüzde 20 hedefinin bir miktar altında gerçekleşme imkanı son derece kuvvetlenmiştir. Bu güzel gelişme, disiplinli para ve maliye politikalarımızın sonucudur" diye konuştu. Büyümeyle ilgili göstergelerin de yüzde 5 hedefinin aşılacağını gösterdiğini kaydeden Babacan, hızlı ve sağlıklı bir büyüme ile aynı anda enflasyonun düşmesinin güven ortamındaki iyileşme ve enflasyon beklentilerinin kalıcı bir şekilde kırılmasıyla mümkün olabildiğini söyledi. 
   
   Unakıtan Rehavete kapılmayacağız    Maliye Bakanı Kemal Unakıtan, eylül ayı enflasyon rakamlarının, yıl sonunda hedeflenen yüzde 20'nin rahatlıkla tutturulabileceğini gösterdiğini bildirdi. Deniz Ticaret Odası DTO Meclis toplantısı sonrası gazetecilerin sorularını yanıtlayan Unakıtan, şöyle konuştu 
   "Faizlerin inmesinin sebebi de enflasyon oluyor. Bu yılki hedefimiz yüzde 20. Bunu rahatlıkla yakalayacağız. Belki daha da aşağılara inebilecek. Enflasyon indi diye seviniyoruz fakat Avrupa içinde enflasyonu en yüksek ülkeyiz. Hükümet olarak aynı politikalara rehavete kapılmaksızın devam edeceğiz." 
   
   
</TEXT>
</DOC>
