<DOC>
<DOCNO> 198226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sontur16.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram, terör olaylarının etkilerini indirdi... 
</HEADLINE>
<TEXT>

     Terör olaylarının hemen ardından toplumda birlik ve beraberlik mesajlarının yoğun olarak verildiği bayram tatilinin gelmesinin, yaşanan olumsuz etkileri en aza indirdiği bildirildi. 
     Selçuk Üniversitesi Fen-Edebiyat Fakültesi Sosyoloji Bölüm Başkanı Prof. Dr. Şahin Filiz, terör gibi, bireylerin yaşamını tehdit eden olayların toplumun sosyal bilinci üzerinde kalıcı etkiler bırakabileceğini söyledi. 
     Bu tür eylemleri gerçekleştiren kişilerin, o toplumda korku ve panik yayarak insanları tedirgin etmeyi amaçladıklarını anlatan Filiz, sosyal düzeni bozmayı amaçlayan bu tür terör saldırılarının panzehirinin de yaşanacak toplumsal sevinç ve mutluluklar olduğunu ifade etti. 
     
     BAYRAM TERAPİSİ 
     Özellikle dini bayramların toplumsal birlik ve beraberlik mesajının, bir protesto gösterisi ya da miting gibi değil, doğal bir şekilde verilen eylemler olduğunu belirten Filiz, şöyle konuştu 
     ''Bu saldırıları düzenleyenlerin istediği, toplumda bir kaosun yaşanması ve herkesin tedirgin bir ruh haline bürünmesidir. Yüzyılların geleneği olan bayramlar ise bireyin ve genelde toplumun sigortası konumundadır. Moral olarak düzelen birey, kendisini etkileyen olumsuz düşüncelerden de büyük ölçüde arınmış olacaktır. Bu saldırıların hemen ardından bayramın gelmesi, terör olaylarının olumsuz etkilerinin en aza inmesini sağlamaktadır. Büyük bir şans olan bayram ve bayram tatili, bir anlamda sosyal terapi görevi üstlenmiştir.'' Prof. Dr. Filiz, benzer terör olaylarını yaşayan veya duyan kişilerin, bir süre kalabalık yerlerde aynı olayı yaşayacakmış duygusuna kapılabileceklerini, bu durumun ise son derece normal olduğunu söyledi. 
     Tarih boyunca çok daha büyük katliam ve savaşlar görmüş Türk Milleti'nin, bu olayın şokunu da en geç 1 ay içinde atlatacağını belirten Prof. Dr. Filiz, nitekim bayram nedeniyle farklı toplum kesimlerinin ortak hareket ettiğinin ve ulusal meselelere karşı benzer tavırlar koyduğunun gözlendiğini söyledi. 
     
</TEXT>
</DOC>
