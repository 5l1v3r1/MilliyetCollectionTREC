<DOC>
<DOCNO> 173923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sondun13.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Liberya duruldu, Taylor sürgün için gün sayıyor... 
</HEADLINE>
<TEXT>

     Siyah Afrika'nın sömürge görmemiş tek ülkesi olan Liberya, Batı Afrika barış gücü askerlerinin bu ülkeye konuşlanmasıyla siyasi istikrara kavuşmayı bekliyor. 
     Tarih boyunca ekonomik nedenlere dayanan darbelere sahne olan Liberya'da hükümet, 1999'dan bu yana ülkenin kuzeyinde faaliyet gösteren Liberya Barış ve Demokrasi LURD örgütüne bağlı isyancılarla mücadele ediyor. 
     Örgütün saldırılarını 5 Haziran'da başkent Monrovia'ya yöneltmesiyle şiddetlenen çatışmalar, acısını, kaderini büyükelçilik binaları önünde yardım talep ederek bekleyen halktan çıkarıyor. İsyancılarla hükümete bağlı kuvvetler arasındaki çatışmalarda yüzlerce sivil öldü ve evsiz kaldı. 
     Uluslararası topluluğun şiddete son verme çabaları, Batı Afrika Bloğu'nun bu ülkeye barış gücü askeri gönderme kararı almasıyla şekillendi ve Devlet Başkanı Charles Taylor, barış gücü tam olarak konuşlandıktan sonra ülkeyi terkederek sürgün hayatı yaşamayı kabul edeceğini açıkladı. Ancak Taylor, daha sonra, hakkındaki uluslararası suçlamalardan arındırılması şartını da getirdi. 
     Çatışmalar başkent Monrovia'da yoğunlaşırken, artan havan topu saldırılarından ABD Büyükelçiliği de nasibini aldı ve büyükelçilik arazisi önünde yardım isteyen onlarca sivil hayatını kaybetti. Saldırıların, büyükelçilik sınırlarına sıçraması üzerine harekete geçen ABD, elçilik personelini korumak amacıyla bu ülkeye az sayıda asker gönderdi. 
     Liberya'da konuşlanacak barış gücüne asker göndermesi gündeme gelen ABD, Devlet Başkanı Taylor'dan ülkeyi terk etmesini istedi ve ancak bu aşamadan sonra yardım edebileceğini açıkladı. Ülkeyi kaderiyle baş başa bırakarak sürgüne gitmeye razı olan Taylor, LURD'un tekyanlı ateşkes kararını kabul etmedi ve ordu birliklerine, LURD üyesi savaşçıları başkent Monrovia'dan püskürtme emri verdi. 
     Çatışmaların sivilleri de hedef alması üzerine BM, bu ülkedeki çalışanlarının tamamını geri çekti. 
     ''Barışı sağlayacak değil, barışı koruyacak bir güç'' göndermek isteyen ABD, barış gücüne ilk aşamada parayla destek verme kararı aldı ve 10 milyon dolarlık yardım taahhütünde bulundu. 
     Özgürlüğüne kavuşan Amerikalı köleler tarafından kurulan Liberya'da ekonomik krizden bunalan halk, iç savaş yüzünden evinden oldu, gıda ve su yetersizliğiyle boğuşmaya başladı. 
     İnsanlık dramıyla karşı karşıya kalan halk, uluslararası yardım kuruluşlarının şiddetin artması üzerine bu ülkeyi terk etmeleriyle, kolera ve benzeri hastalıklarla yetersiz koşullarda kendi imkanlarıyla savaşıyor. Fakir halkın alım gücü, artan fiyatlar karşısında her geçen gün azalırken, BM'nin Liberya'daki gelişmeleri izlemesi için atadığı özel temsilci Jacques Paul Klein, ülkenin içinde bulunduğu durumu, ''Liberya temelden yıkılmış'' sözleriyle anlatıyor. 
     
     İÇ SAVAŞ VE İSYANLAR 
     Özgürlüğüne kavuşan Amerikalı köleler tarafından kurulan Liberya'da, 1989 sonunda başlayan ve 1997'ye kadar ülkeyi harabeye çeviren kanlı bir iç savaş yaşandı. Silahlı güçlerden biri olan Liberya Ulusal Yurtsever Cephesi'nin NPFL başında bulunan Charles Taylor, 1989'da, Samuel Doe rejimine karşı ayaklandı. Taylor, birkaç ay içinde ülke topraklarının tamamına yakınını ele geçirdi. 
     1990'da Monrovia çatışması patlak verdiğinde başkente giriş-çıkış imkanı yoktu. Ağustos'ta kente Afrika gücü Ecomog konuşlandırıldı ve Doe aynı yıl öldürüldü. Doe'nin öldürülmesinin ardından geçici hükümet kuruldu ve çatışmaların devam etmesi üzerine BM 2 yıl sonra silah ambargosu koydu. 
     19 Ağustos 1995'te yeni bir barış anlaşması imzalandı. Bu, imzalanan 11. barış anlaşmasıydı ve ateşkesle birlikte yeni geçiş hükümeti kurulmasını öngörüyordu. 
     İsyancı Kranhs grubunun lideri Roosevelt Johnson'u tutuklama girişiminden sonra 1996'da çatışmalar patlak verdi. Başkent 7 hafta boyunca yağmalama olaylarına sahne oldu ve yaklaşık 20 bin kişi çatışmalardan kaçtı, 2 bine yakın yabancı tahliye edildi. 
     Taylor, 19 Temmuz 1997'deki seçimleri açık farkla kazandı ve seçimler, çatışmalara son vermeye yönelik barış anlaşmasının başlangıcına damgasını vurdu. 
     Güvenlik güçleriyle Roosevelt Johnson yanlıları arasında 1998 yılında tekrar çatışma çıktı. bu çatışma, hükümete göre 50, muhalefete göre 200 kişinin ölümüyle noktalandı. 
     BM Taylor'u, isyancılarla yapılan, silah ve pırlanta kaçakçılığından çıkar sağlayarak, 1991-2002 arasında 100 bin ila 200 bin kişinin öldüğü Sierra Leone'deki çatışmaları beslemekle suçladı. BM, Devrimci İsyancılar Cephesi RUF ile ilişkisini kesmesi için Liberya'ya yaptırım kararı aldı. 
     Taylor, Sierra Leone Savaş Suçları Mahkemesi tarafından suçlu bulundu ve LURD'un 5 Haziran'da Monrovia'ya başlattığı saldırıda 400'e yakın kişi öldü. Ülkede, Taylor'u dışlayarak geçiş hükümeti kurulmasını öngören ateşkes imzalandı ve bunu 1999'dan bu yana en şiddetli çatışmalar izledi. 
     
     2 ÖRGÜT 3 CEPHEDEN YÜKLENİYOR 
     Devlet Başkanı Charles Taylor'ı devirmek isteyen iki gerilla grubu ''Model'' ile ''LURD'', başkent Monrovia dahil üç cepheden saldırıyor. 
     Model gerillalarının, ülkenin Monrovia'dan sonra ikinci büyük kenti Buchanan'ı hemen hemen ele geçirdiği bildiriliyor. 
     LURD örgütünün ise Batı Afrika'nın Atlas Okyanusu'na bakan ülkeleri Liberya ile Fildişi Sahili'ni bağlayan ana karayolu üzerindeki Gbarnga kentini ele geçirdiği belirtiliyor. 
     Başkent Monrovia'ya 10 gündür ağır silahlarla saldıran ve 1000'den fazla ölü verdiren LURD, kentte aşırı pahalılığa ve açlığa neden oluyor. Monrovia sakinleri, tropikal yağmur ve her yönden gelen kurşunlar altında, çatılarda içme suyu biriktirmeye çalışıyor. 
     Ekonominin, büyük ölçüde tarıma ve demir cevheri ihracatına dayandığı Liberya'da açlık, kentte kedi ve köpeklerin öldürülmesine neden oluyor. 
     
     ECOWAS, ABD VE BM, LİBERYA'YA ASKER GÖNDERİYOR 
     Liberya'daki kanlı çatışmaları durdurmak için çaba harcayan Batı Afrika Devletleri Ekonomik Topluluğu ECOWAS , barış gücü gönderilmesi konusunda anlaşmaya vardı ve askerlerinin ilk bölümü, Sierra Leone'den yola çıktı. 
     Yaklaşık 14 senedir süren iç savaşı bitirmek üzere Liberya'da konuşlanacak toplam 3250 askerin ilk aşamada 192'si, 15 ton teçhizatıyla komşu Sierra Leone'den yarım saatlik helikopter uçuşuyla Monrovia havalimanına geldi. 
     Barış gücü askerleri, Monrovia'nın 45 kilometre dışındaki havalimanında ilk duraklarından sonra, son haftalarda 1000'in üzerinde ölü verilen Monrovia'nın merkezine girecek. 
     BM Güvenlik Konseyi de, Liberya'ya asker gönderilmesini öngören karar tasarısını onayladı. 
     Güvenlik Konseyi'nin 12 üyesinin Liberya'ya çokuluslu güvenlik gücü gönderilmesini kabul ettiği, Fransa, Almanya ve Meksika'nın ise bu ülkede suç işleyecek BM askerlerinin kendi ülkelerinde yargılanmasını öngören madde nedeniyle ABD'nin sunduğu karar tasarısına çekimser oy kullandığı bildirildi. 
     Liberya'da barış için gereken taşların yavaş yavaş yuvalarına oturmasıyla harekete geçen ABD de, Batı Afrika barış gücüne lojistik destek sağlamak üzere, bu ülkeye küçük bir birlik göndermeye karar verdi. ABD yönetiminden bir yetkili, askerlerin Liberya'ya bugün girmelerinin beklendiğini söyledi. 
     Monrovia'ya haftalardır saldıran LURD'un, barış gücü askerlerinin başkente girmesiyle birlikte kenti terketmesi bekleniyor. 
     Sürgüne gitmek için barış gücü askerlerinin tamamen konuşlanmasını bekleyen ve hakkındaki suçlamaların düşürülmesini isteyen Devlet Başkanı Taylor'un, Liberya'yı gelecek hafta terketmesi ve Nijerya'ya gitmesi bekleniyor. Ancak Sierra Leone'deki mahkeme, Taylor aleyhindeki suçlamaları kaldırmamakta direniyor. 
     
</TEXT>
</DOC>
