<DOC>
<DOCNO> 198535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/guncel/gun05.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Geç oldu ama uyandık 
</HEADLINE>
<TEXT>

   Yasadışı yollarla yurtdışına çıkarıldıkları bilimsel raporlarla ve delillerle kanıtlanmış tarihi eserlerin geri getirilmesi için diplomatik savaş veriyoruz 
      Ömer Erbil 
   
   Troya hazineleri, Bergama Zeus Sunağı, Kumluca Hazineleri illegal yollardan yurtdışına kaçırılan tarihi eserlerimizden bazıları... Kaçırılan eserler şu an bulundukları ülkelerden diplomatik yollarla geri isteniyor. Sonuç alınamazsa uluslararası mahkemelerde dava açılacak. Dava yoluyla 14 binden fazla eser ülkemize iade edildi. 
   Yurtdışına yasadışı yollarla çıkarıldıkları bilimsel raporlarla ve delillerle kanıtlanmış pek çok tarihi eserin geri kazanılması için Kültür Bakanlığı tarafından diplomatik yollardan uğraş veriliyor. Interpol aracılığıyla çalıntı eserler listesine de sokulan tarihi eserlerimizden dava ve takip yoluyla 14 bin 691 eser geri kazanıldı. Bunlardan 10 bin 343'ünü Boğazköy Tabletleri, 1679'unu Elmalı Sikkeleri oluşturuyor. Ayrıca Divriği Ulu Camii'ne ait ahşap panel, Nuruosmaniye Cami'nden kaçırılan Kuranıkerim, Zeugma Ören yerinden kaçırılan mozaik de iadesi sağlanan eserler arasında yer alıyor. 
   
   Almanya'da sergileniyor 
   Yurtdışına yıllar önce kaçırılan eserlerden bir kısmı ise devletlerin resmi müzelerinde sergileniyor. Bu ülkelerin başında ise Almanya geliyor. Bu ülkede, Boğazköy Sfenksi, Bergama Zeus Sunağı, Aphrodisias İhtiyar Balıkçı Heykeli, Konya Beyhekim Camii Mihrabı, Hacı İbrahim Veli Türbesi Sandukası ile bir kısmı Rusya'da bulunan Troya eserlerinin bir bölümü bulunuyor. ABD'de Herakles heykelinin üst yarısı, Kumluca Eserleri Danimarka'da Selçuklu Bronz Sfenks Figürini, Seyyid Mahmud Hayrani Türbesi'ne ait sanduka, Cizre Ulu Cami kapı tokmağı İsviçre'de Lidya Eserleri İtalya'da Lidya Yazıtı Avusturya'da Üçlü Hekate Heykeli bulunuyor. 
   Bugüne kadar mahkeme yoluyla yurtdışından bin 461 tarihi eser ülkemize geri getirildi. Bunların en önemlileri arasında ise Yunanlıların Persleri yenmeleri anısına bastırılan Elmalı Sikkeleri ile UNESCO 'Dünya Belleği' kaydına alınan Boğazköy tabletleri bulunuyor. Çorum'da antik adı Hattusaş olan Boğazköy ören yerinden 1906-1912 yıllarında yapılan kazılarda bulunan 2 sfenks ve yaklaşık 10 bin çivi yazılı tablet bulunmuş, sergilenmek üzere 1917 yılında Almanya'ya gönderilen eserlerden 2 bin 943 tablet ile bir sfenks iade edilmişti. Geri kalan 7 bin 400 tablet, 1986 yılında mahkeme yoluyla ülkemize geri verildi. Boğazköy Sfenksi iadesi için ise Kültür ve Turizm Bakanlığı diplomatik girişimlerini sürdürüyor. 
   
   1661 sikke iade edildi 
   Elmalı Sikkeleri ise 1984'te Antalya Elmalı'daki kaçak kazılar sonucu ele geçmiş ve yurtdışına kaçırılmıştı. Yüzyılın definesi olarak değerlendirilen sikkeler, ABD'de bir koleksiyonerin elinde bulunuyordu. Açılan davalar sonucu 1661 sikke ülkemize iade edildi. 
   
   
   
   
   
   
</TEXT>
</DOC>
