<DOC>
<DOCNO> 199419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/siyaset/siy10.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkeğe iş önceliği kadınları kızdırdı 
</HEADLINE>
<TEXT>

   Kamu kurumlarına personel alımında sınav için sadece erkek adayların kabul edilmesi tepki çekti. Geri çevrilen başvurular yargıya taşınacak 
   ŞÜKRAN PAKKAN İstanbul 

   
   Bazı kamu kurum ve kuruluşlarına ilk defa alınacak mühendis, muhasebeci, eksper gibi personelin seçimiyle ilgili yapılacak sınavlarda sadece erkek adayların kabul edilmesi, kadınları kızdırdı. Kadınlar, aynı işi yapabilmek için eşit şartlarda eğitim gördükleri erkekler lehine ayrımcılık yapıldığı gerekçesiyle karara tepki gösterirken, İstanbul Barosu Kadın Hakları Bürosu kadınlara sınava başvuru çağrısı yaptı. Avukat kadınlar, geri çevrilen başvuruları ücret almadan yargıya taşıyacak. Sonuç alınmazsa, dava Birleşmiş Milletler ve Avrupa İnsan Hakları Mahkemesi'ne AİHM götürülecek. 
   ÖSYM, 20 Aralık'ta internet sitesinden yayımladığı duyuruyla Devlet Su İşleri, Toprak Mahsulleri Ofisi ve Devlet Hava Meydanları İşletmeleri'nde görevlendirilmek üzere sınavla personel alımı yapılacağını bildirdi. Başvuru koşullarının ilk maddesinde "Sınav tarihi itibariyle 27 yaşından gün almamış olmak" denilirken, beşinci maddede aynı cümle bu kez "31 yaşından gün almamak" olarak geçti. Başka bir yerde de yaş sınırı 25 olarak belirtildi. 
   
   
   
   
   
</TEXT>
</DOC>
