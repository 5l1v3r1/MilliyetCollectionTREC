<DOC>
<DOCNO> 161105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/ekonomi/eko05.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
DMG'nin reklam gelirleri mayısta yüzde 23 arttı 
</HEADLINE>
<TEXT>

İlk dört ay durgun seyreden reklam sektöründe canlanma başlarken, DMG'nin reklam gelirleri mayısta geçen yılın aynı dönemine göre yüzde 23 arttı ve 38.5 milyon dolar oldu 
     Doğan Medya Grubu DMG Reklam Stratejileri Koordinatörü Nilüfer Yılmaz, Irak savaşının etkisiyle durgunluk süreci yaşayan reklam gelirlerinin mayısta toparlanmaya başladığını ve geçen yılın aynı ayına göre yüzde 23 arttığını belirtti. 
     Yılmaz, "Ocak ayını takiben üç aylık süreçte savaş beklentisiyle reklamverenler beklemeye geçti. Bu temkinli yaklaşım ilk dört aya hakim oldu. 2002'nin ilk dört ayında 85 milyon dolar olan DMG reklam gelirleri 2003'ün aynı döneminde 83 milyon dolar oldu" dedi. Mayısta ise DMG'nin reklam gelirlerinin 2002'nin aynı dönemindeki 31.4 milyon dolardan bu yıl 38.5 milyon dolara ulaştığını bildiren Yılmaz, nisan ve mayıs arasında mevsimsel değişimlerin üzerinde artışla DMG reklam gelirlerinde yüzde 50'lik bir büyüme gerçekleştiğini kaydetti. 
     
     Talep canlandı 
     "Mayısta DMG'nin hemen hemen tüm sektörlerdeki reklam gelirlerinde artış gözlendi" diyen Yılmaz, özellikle otomotiv, tekstil, hızlı tüketim ürünleri, mobilya, inşaat, perakendede önemli reklam artışları gerçekleştiğini belirtti. 
     Savaşın sona ermesiyle nisanın son haftasında tüketimde ve ekonomide olumlu gelişmeler başladığına dikkat çeken Yılmaz, "Her yıl yaz aylarında reklam yatırımlarında bir düşüş yaşanırken, bu yıl aksine, mayısta başlayan hareketliliğin haziran ve temmuzda da aynı oranlarda devam etmesini bekliyoruz. Mayısta başlayan sanayii üretimindeki ve tüketim eğilimi endeksindeki artış, reklama gelen talep önümüzdeki günlerde, sektörde bir çarpan etkisi yaratacak" dedi. 
     Yılmaz, sektörde geçen yıl 730 milyon dolar olarak gerçekleşen reklam yatırımlarının 2003 sonu itibariyle 830 - 850 milyon dolara ulaşacağını öngördü. 
     
     

</TEXT>
</DOC>
