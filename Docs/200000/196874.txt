<DOC>
<DOCNO> 196874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sontur05.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fitre, asgari ücrete göre belirlendi... 
</HEADLINE>
<TEXT>

     Diyanet İşleri Başkanlığı, Ramazan Bayramı'ndan önce verilmesi gereken fitre bedelini en düşük 3 milyon 500 bin lira olarak belirledi. En az 81.18 gram altını olanların da 122 milyon 500 bin lira zekat vermesi kararlaştırıldı. 
     Din İşleri Yüksek Kurulu, bir kişinin ortalama günlük gıda ihtiyacına göre belirlenen fitreyi, enflasyon ve asgari ücreti göz önünde bulundurarak hesapladı. 
     Sivil toplum örgütlerinin yaptığı aylık gıda harcamalarına ilişkin araştırmalar ile Tüketici Fiyatları Endeksi TÜFE ve Toptan Eşya Endeksi'ni de TEFE dikkate alan Kurul, bu yılki fitre bedelini 3 milyon 500 bin lira olarak açıkladı. 
     Oruç tutmaya engeli olanlar, bir kişinin günlük sabah, öğlen ve akşam gıda harcamaları tutarı olarak belirlenen asgari 3 milyon 500 bin lirayı, oruç tutamadıkları her gün için muhtaç durumdakilere fitre olarak verecek. 
     Buna göre, çeşitli nedenlerden dolayı Ramazan ayı boyunca oruç tutamayanların, karşılığında muhtaç durumunda olan bir kişiye en az 101 milyon 500 bin lira vermesi gerekiyor. 
     81.18 gram altını veya bunun karşılığı parası, malı olanlar, toplam bedelin yüzde 2.5'ini zekat olarak verecekler. 
     Hesaplamalara göre, alt sınırı 81.18 gram altını olanların 122 milyon 500 bin lira zekat vermesi gerekiyor. 
     
     BAYRAM SABAHINDAN ÖNCE VERİLMELİ 
     Ramazan ayı öncesinde fitre ve zekat miktarları belirlenirken, esas alınan miktarların üst sınır değil kişilerin geçim durumlarına göre alt sınır olduğunu ifade eden Diyanet İşleri Başkanlığı yetkilileri, dileyenlerin ve durumu uygun olanların bu miktarların üzerinde fitre ve zekat verebileceklerini belirttiler. 
     Yetkililer, ''Fitre ve zekatların bayram sabahından önce verilmesi gerekir. Bayramda hala verilmemiş olan fitre ve zekatlar, bir sonraki Ramazan Bayramı beklenmeden verilmelidir'' dediler. 
     
</TEXT>
</DOC>
