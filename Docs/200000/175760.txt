<DOC>
<DOCNO> 175760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sontur05.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerel seçimin tarihi belirsiz... 
</HEADLINE>
<TEXT>

     Yüksek Seçim Kurulu YSK , Anayasa ve Mahalli İdareler Yasası'nın, yerel seçimin tarihine ilişkin farklı hükümleri karşısında seçimin tarihini belirleme konusunda sıkıntı yaşıyor. 
     Alınan bilgiye göre, YSK, yerel seçim iş ve işlemlerine başlanılabilmesi için seçimin tarihini belirleme kararı aldı. 
     Bu amaçla yapılan toplantıda, kurul üyelerinin bazıları, Anayasa'nın mahalli idareler seçimlerinin 5 yılda bir yapılmasını öngören 127. maddesi gereğince, bu sürenin, son yerel seçimin yapıldığı 18 Nisan 1999 tarihinden itibaren başlatılması gerektiğini kaydettiler. 
     Üyeler, böylece yerel seçimin 5 yılın tamamlandığı ilk pazar olan 18 Nisan 2004'te yapılması yönünde görüş bildirdiler. 
     Diğer üyeler ise seçim tarihinin, Mahalli İdareler ile Mahalle Muhtarlıkları ve İhtiyar Heyetleri Seçimi Hakkında Yasa'nın 8. maddesine göre belirlenmesi gerektiğini belirttiler. 
     Söz konusu yasa hükmü, mahalli idareler seçimlerinin 5 yılda bir yapılacağını ve her seçim döneminin 5. yılındaki 1 Ocak gününün seçimin başlangıç tarihi olacağını düzenliyor. Bu maddeye göre, üyeler, seçimin aynı yılın Mart ayının son pazar günü olan 28 Mart 2004'te yapılması görüşünde ısrar ediyor. 
     Toplantıda, karşı görüşler nedeniyle seçim tarihini belirleyemeyen kurul, seçim tarihini adli tatil sonrasında yapılacak toplantıda yeniden görüşme kararı aldı. 
     
</TEXT>
</DOC>
