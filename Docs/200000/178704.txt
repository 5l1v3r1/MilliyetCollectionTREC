<DOC>
<DOCNO> 178704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/soneko20.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayçiçek alım fiyatı açıklandı... 
</HEADLINE>
<TEXT>

     Yağlı Tohumlar Tarım Satış Kooperatifleri Birliği Trakya Birlik Yönetim Kurulu Başkanı Ali Engin, bugüne kadar sürdürdükleri girişimlerin sonuçlarının olumlu olacağı beklentisiyle ve üretici lehine tüm riskleri göze alarak, 2003 yılı ayçiçek alım fiyatını 460 bin lira avans fiyat olarak belirlediklerini bildirdi. 
     Engin, beraberindeki Trakya Birlik Genel Müdürü Cemalettin Uslu ve yönetim kurulu üyelerinin katılımıyla, düzenlediği basın toplantısında, üreticinin alınterinin gerçek değerini bulmasına çalıştıklarını söyledi. 
     Bugüne kadar her platformda sürdürdükleri ve sürdürecekleri girişmelerinin amaçlarını, üretimin teşvik edilerek devamının sağlanması, bitkisel yağda dışa bağlılığın azaltılması olduğunu ifade eden Engin, buna bağlı olarak ithalat yapılan ülke çiftçilerine aktarılan kaynakların Türk çiftçisine aktarılmasını sağlamaya çalıştıklarını kaydetti. 
     Birliğin Yönetim Kurulu'nun, piyasalardaki belirsizliği ortadan kaldırarak, istikrarlı bir fiyat oluşumunu temin etmeye çalıştığına işaret eden Engin, şöyle devam etti 
     
     DESTEKLEME PRİMİ ÖDEMELERİNE BAŞLANDI 

     ''Bugüne kadar sürdürdüğümüz girişimlerin sonuçlarının, olumlu olacağı beklentisiyle ve üretici lehine tüm riskleri göze alarak, 2003 yılı ayçiçek alım fiyatını 460 bin lira avans fiyat olarak belirledik. Birliğimizce avans fiyatı açıklanmasının nedeni, piyasada fiyatların açıklanan avans altına düşmesinin engellenmesi ile alınacak tedbirlere bağlı olarak üretici lehine geyişen fiyatlar doğrultusunda üreticinin eline geçen fiyatın arttırılmasına olanak sağlamaktır. 2002 yılı ayçiçek ürünü için belirlenen 85 bin lira destekleme priminin ödenmesine başlandı.'' Ayçiçek alımlarının bu iş yılında da geçen yılarda olduğu gibi sadece ''rekolte beyannamesi'' veren ortaklardan yapılacağını bildiren Engin, yeni kayıt ortaklar için ise ''Üretim beyannamesi''nde verilen miktarların dikkate alınacağını söyledi. 
     Ayçiçek ürün bedeli ödemelerinin hedeflenen alım miktarına kadar imkanlar dahilinde peşin yapılacağını ifade eden Engin, Birliğin faaliyet bölgesinde ayçiçek hasadının sona ermesine müteakip, Birlikçe piyasalarda üretici lehine gelişmelerin dikkate alınarak, kesin alım fiyatının açıklanacağını kaydetti. 
     
     DÜNYADA VE TÜRKİYE'DE AYÇİÇEK REKOLTESİ 

     Dünya yağlık ayçiçeği üretimini, Rusya, Ukrayna, Bulgaristan, macaristan ve Romanya'daki artışlara paralel 2003-2004 sezonunda, geçen sezona göre yaklaşık 2 milyon ton yükselterek 26 milyon tona çıkardığını ifade eden Engin, şunları söyledi 
     ''Türkiye'deki yağlık ayçiçek üretimi ise ekim alanındaki yüzde 20 düşüş yüzünden, geçen sezonki 820 bin tondan, 600-650 bin ton seviyelerine gerileyeceği tahmin ediliyor. Ülkede üretilen yağlık ayçiçeği ürünü yıllara göre değişmekle birlikte, yüzde 40-60'ı Birliğimizce mübayaa edilmektedir. Birliğimiz 350 bin ton ürünü peşin bedelle alabilecek kaynağa sahiptir.'' 
     
</TEXT>
</DOC>
