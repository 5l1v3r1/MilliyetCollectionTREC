<DOC>
<DOCNO> 186592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sondun04.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüz skandalında önemli bir tanığa ulaşıldı 
</HEADLINE>
<TEXT>

     Scotland Yard, bir grup premier lig futbolcusunun 17 yaşındaki bir genç kıza tecavüz ettiklerine dair iddia ile birlikte patlayan skandalda çok önemli bir tanığa ulaşıldığını açıkladı. Bu kişinin olayla ilgili yoğun yayınların ardından polise başvurduğu ve tanıklık yapabileceğini belirttiğine dikkat çeken Scotland Yard, tanığın ifadesinin detaylarıyla ilgili açıklamada bulunmadı. 
     Bu tanığın ortaya çıkmasıyla olayın tümüyle çözülmüş olabileceğini söylemenin mümkün olmadığını da belirten Scotland Yard yetkilileri, ''Ancak soruşturmada önemli bir ilerleme sağlamış olduk. Biz olaya bir şekilde tanık olan herkese çağrılarımızı sürdürüyoruz. Ortaya çıkıp bildiklerini açıklasınlar'' dedi. 
     17 yaşındaki genç kız, geçen hafta bir premier ligi futbolcusuyla ilişki kurmak üzere Grosvenor otele geldiğini, ancak 316 numaralı odada 7 futbolcunun daha kendisiyle zorla ilişki kurduğunu öne sürmüştü. 

     
</TEXT>
</DOC>
