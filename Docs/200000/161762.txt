<DOC>
<DOCNO> 161762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/guncel/gun02.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Polat'a çeteden tehdit 
</HEADLINE>
<TEXT>

İnşaatçı iki kardeşin alacağı olduğunu öne sürerek işadamı İbrahim Polat'ı ölümle tehdit eden ikisi kadın 27 kişilik bir çete ele geçirildi 
     SERHAT ÜNAL, ŞÜKRAN ÖZÇAKMAK İstanbul 

     İnşaatçı iki kardeşin alacağı olduğunu öne sürerek işadamı İbrahim Polat'ı ölümle tehdit ettirdiği öne sürülen ikisi kadın 27 kişilik çete yakalandı. Organize Suçlar Şube Müdürlüğü, 27 kişiyi gözaltına aldı. Yılmaz Aydın'ın lideri olduğu bildirilen çete üyeleriyle beşi ruhsatsız 7 adet tabanca da ele geçirildi. Polis yetkilileri, inşaatçı Metin ve Çetin Yılmaz kardeşlerin, Erzurum'da, İbrahim Polat'a otel yaptıklarını, bu iş nedeniyle otelin bir miktar hissesine ortak olduklarını, fakat daha sonra ortaklığın sona erdiğini ifade ettiler. 
     Bu kişilerin, Polat'tan alacakları olduğu iddiasıyla, imzasını taşıdığını öne sürdükleri 5 milyon 250 bin dolarlık senedin karşılığının ödenmesi istemiyle dava açtıkları, işadamının itirazı üzerine senedin Adli Tıp'ta incelemeye alındığı öğrenildi. Polis, iki kardeşin, kendileriyle gözaltına alınan Yılmaz Aydın'la irtibata geçerek, senedi tehditle tahsile çalıştıklarının belirlendiğini kaydetti. Polat'ın da tehditle para istendiği yönünde suç duyurusunda bulunduğu belirtildi. 
     
     Çetenin ilk işi değil 
     Çetenin bazı zenginlerin arsa ve paralarını zorla ele geçirdiği de öne sürüldü. Büyükçekmece'de Zafer Türker'in 2 milyon dolar değerindeki arazisini de çetenin hile yoluyla gasp ettiği iddia edildi. İstanbul DGM'ye sevk edilen 27 kişiden 19'u serbest bırakıldı. Yılmaz Aydın ve Akif Kıpçak, tutuklanmaları istemiyle nöbetçi mahkemeye gönderilirken, 6 kişi arama kararları nedeniyle ilgili savcılıklara sevk edildi. Aydın ve Kıpçak, "çıkar amaçlı suç örgütü oluşturmak"tan tutuklanarak, Bayrampaşa Cezaevi'ne gönderildi. 
     

</TEXT>
</DOC>
