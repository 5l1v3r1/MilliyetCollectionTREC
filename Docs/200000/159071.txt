<DOC>
<DOCNO> 159071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sonspo19.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor ecel terleri döküyor... 
</HEADLINE>
<TEXT>

     Ligde kalma mücadelesi veren Bursasporlar, Adanaspor ile deplasmanda berabere kalmalarına karşın, rakipleri Elazığspor ve Altay'ın haftayı galibiyetle kapaması üzerine adeta ecel terleri dökmeye başladı. 
     Bursaspor Teknik Asbaşkanı Nurettin Karayaka, ligde rahat bir konumda olan ve işini garantiye almak için sahaya 1 puan hedefiyle çıkan Adanaspor karşısında stres yüzünden gerekli mücadeleyi sergileyemediklerini söyledi. 
     Adanaspor'un ilk golünün ardından takımda telaş başladığını, beraberlik golünü bulduktan sonra biraz rahatladıklarını, ancak rakibin ikinci golü sonrası telaşın paniğe dönüştüğünü ifade eden Karayaka, ''Elazığspor ve Altay'ın aldığı sonuçlar statta duyulunca oyuncularımız iyice karamsarlığı kapıldı. Pozisyon ürettik ama telaş yüzünden bunlardan yararlanamadık'' dedi. 
     Karayaka, Adana'da çok iyi karşılandıklarını, rakip takım taraftarlarının centilmence takımlarını desteklediklerini belirterek, ''Aslında kazanmamız için gerekli tüm koşullar vardı. Ancak bundan yararlanamadık. Kazansaydık, şu anda çok rahat bir konumda olacaktık. Adanaspor ile berabere kalarak önemli bir avantajı yitirdik. Artık avantaj rakiplerimizde'' diye konuştu. 
     Ligin son haftasında konuk edecekleri Gençlerbirliği'ni mutlak yenmek zorunda olduklarını ifade eden Karayaka, şunları söyledi 
     ''Her şey hafta sonuna kaldı. Matematiksel hesaplar yapmaya başladık. Rakiplerimiz berabere kalır veya yenilir, biz kazanırsak ligde kalırız. Ligin kaderini rakiplerimizin son hafta alacağı sonuçlar belirleyecek. Ama önce biz kazanmalıyız. Daha sonra rakiplerimizin alacağı sonuçlara bakacağız.'' 
     
     KALEDE SERDAR'IN YER ALMASI 
     Nurettin Karayaka, Teknik Direktör Erdoğan Arıca'nın, Adanaspor maçında tecrübeli kaleci Majdan'ın yerine genç Serdar'a şans vermesiyle ilgili eleştirilere de ''Kadroda 25 kişi var. Kim formdaysa o oynar'' yanıtını verdi. 
     Serdar'ın Adanaspor maçında iyi performans sergilediğini, yediği 2 golde hatasının bulunmadığını dile getiren Karayaka, ''Serdar bana göre çok iyi maç çıkardı. Gollerde yapacak bir şeyi yoktu. Hatta, sakatlanma pahasına 2 net gollük pozisyonu kurtardı. Bana göre bu eleştiri yersiz'' dedi. 
     
</TEXT>
</DOC>
