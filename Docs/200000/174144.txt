<DOC>
<DOCNO> 174144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/spor/bnba.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA Batı'dan yükselir 
</HEADLINE>
<TEXT>

   ABD Profesyonel Basketbol Ligi'nde transfer dönemi ilk ayı geride bırakırken, Batı takımları daha da güçlendi, Doğu ise elindeki önemli yıldızları rakip konferansa kaptırdı 
      NBA'ye yakın plan 
METE AKTAŞ 

   
   NBA'DE transfer sezonunun ilk ayı geride kalırken ortaya çıkan tablo 1999'dan beri şampiyonluğa damgasını vuran Batı Konferansı takımlarının bir ayda yaptıkları transferlerle daha da güçlendiklerini, buna karşın Doğu takımlarının güçlenmek bir yana ellerindeki önemli yıldızları Batı'ya kaptırdıklarını gösteriyor. Özellikle Batı'nın iki güçlü ekibi, 1999 - 2002 arasında 3 şampiyonluk kazanan L.A. Lakers ve 1999 - 2003'de şampiyon olan San Antonio Spurs, yaptıkları çarpıcı, ama daha da önemlisi akılcı transferlerle yeni sezonda da şampiyonluğun en güçlü iki adayı olacaklarını gösterdiler. 
   Şimdi transferin ilk ayında alkış toplayan takımlarını incelemeye geçelim... 
   
   Los Angeles Lakers 
   Ücret tavanını delmek istememelerinden dolayı kısıtlı bütçeyle transfer sezonuna giren L.A. Lakers, buna karşın olanaksızı gerçekleştirdi ve NBA tarihinin en iyi power forveti Karl Malone ile en iyi savunmacılarından point guard Gary Payton'ı ucuz fiyata kadrosuna dahil etti. Bu iki transfer yaz boyunca Demokles'in kılıcı gibi takımların üzerinde duracak. Eğer Kobe Bryant, bugün 6 Ağustos Kolorado'da başlayacak tecavüz davası sonunda aklanır ve Shaquille O'Neal sağlıklı bir sezon geçirirse sadece NBA değil, spor tarihinin en iyi kadrolarından birini oluşturan bu takımla başa çıkmak zor olacak. 
   
   San Antonio Spurs 
   Son şampiyon San Antonio Spurs, göz diktiği free - agent oyuncular Jason Kidd, Jermaine O'Neal ve Michael Olowokandi'yi alamasa da, Speedy Claxton ve büyük ihtimalle Stephen Jackson ile yollarını ayırmış da olsa mutlu. Neden Çünkü kadrosunu, büyük paralar harcamadan, Hidayet Türkoğlu, Rasho Nesterovic, Robert Horry, Ron Mercer ve Anthony Parker gibi sistemlerine kolay uyum sağlayabilecek yetenekli ve tecrübeli isimlerle güçlendirmeyi başardı. Spurs'un, şampiyon unvanını koruyabilecek yeterli güce sahip olduğundan hiçbir takımın şüphesi olmasın. 
   
   Minnesota Timberwolves 
   Joe Smith davası, Bobby Jackson ve Chauncey Billups'ın takımdan ayrılmalarına göz yumulması gibi skandala eş değer yönetim kararlarına alışkın Minnesota taraftarları, bu yaz yapılan etkileyici transferlere h l inanamıyor. Spurs'un yolunu tutan pivot R. Nesterovic'in yerine tembel, ama yetenekli pivot Michael Olowokandi ile anlaşıldı. Takas yoluyla Knicks'den All - Star guard Latrell Sprewell ve Milwaukee'den Sam Cassell alındı. Son olarak da Lakers'ın yeteneksiz, ama yürekli forveti Mark "Mad Dog" Madsen transfer edildi. Takım kimyasında sorun yaşamazlarsa play - off'da 2. tura çıkmayı başarabilirler. 
   
   Washington Wizards 
   Michael Jordan dönemine ait defterleri kapatan ve yeni coach Eddie Jordan ile birlikte "2. Jordan" dönemine geçen Washington Wizards, önce yıldız oyuncuları Jerry Stackhouse'un kontratını 2 yıl uzatarak "Bu takımın lideri sensin" mesajını verdi. Ardından beklenmedik şekilde daha büyük bütçeye sahip Denver ve Utah gibi takımları aşarak gözde free - agent guard Gilbert Arenas'ı kadrosuna dahil etti ve geçen yıl önemli bir sorun teşkil eden back - court problemini çözdü. 
   
   New Jersey Nets 
   Son iki sezonun finalisti Nets'in bu listede yer almasının nedeni, böbreklerinden rahatsız olan ve ne zaman sağlık sorunları patlak vereceği belli olmayan All - Star pivot Alonzo Mourning'e 4 yıl için verdikleri 20 milyon dolar değil, takımın bel kemiği Jason Kidd'e maksimum kontrat verip takımda kalmasını sağlamayı başarmaları. 
   
   Orlando Magic 
   Salary Cap'de yeterli yer olmamasına rağmen J. Howard, T. Lue gibi oyuncuları almayı başardılar. Peki bu transferler onları bir kademe yukarı taşır mı Maalesef hayır. 
   
   
</TEXT>
</DOC>
