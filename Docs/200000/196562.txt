<DOC>
<DOCNO> 196562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sondun36.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Loizidou davasında Türkiye'ye verilen süre 1 hafta uzadı 
</HEADLINE>
<TEXT>

     Avrupa Konseyi'nin büyükelçiler seviyesinde toplanan delegeler komitesi, Avrupa İnsan Hakları Mahkemesi'nin AİHM Rum kadın Titiana Loizidu'ya tazminat ödenmesini öngören kararının yerine getirilmesi için Türkiye'ye verdiği son süreyi 1 hafta daha uzattı. 
     Diplomatik kaynaklardan alınan bilgiye göre, Türkiye ve Avrupa Konseyi arasında, Loizidu davası yüzünden çıkan sorunun aşılmasında önemli aşamalar kaydedildi. 
     Avrupa Konseyi Genel Sekreterliği'nin yaptığı arabuluculuk çerçevesinde, taraflar arasındaki görüş ayrılıklarının en asgari düzeye indiği ve bu sorunun 1 hafta içinde çözümlenmesinin beklendiği bildirildi. 
     Türkiye'nin maddi tazminatı ödenemeye hazır olduğunu belirten aynı kaynaklar, AİHM'nin Loizidu'nun evine topraklarına geri dönmesinin garantiye alınmasını talep eden genel hükmüne ilişkin olaraksa bu konunun uygulanmasının 2005 yıl sonundan itibaren yapılacak öneriler doğrultusunda ele alınmasının öngörüldüğünü belirtti. 
     Delegeler komitesi, geçen hafta aldığı ara kararda AİHM kararlarının tartışılamaz olduğunu ve üye ülkelerin buna mutlaka uyması gerektiğini belirtmiş ve Türkiye'nin bu karara uymaması halinde Ankara aleyhine bazı önlemler alabileceği konusunda uyarıda bulunmuştu. Ara kararda, Türkiye'nin AİHM'nin 1998'de aldığı kararı uygulamaması sert bir şekilde eleştirilmişti. 
     Avrupa Konseyi'nin büyükelçiler düzeyinde toplanan delegeler komitesi, her hafta çarşamba günü toplanıyor. 
     Delegeler komitesi, Türkiye'yi AİHM kararını uygulamaması halinde Ankara'ya uygulayacağını belirttiği önlemler şunlardı 
     - Türkiye'nin AİHM kararını uygulamamasıyla ilgili olarak BM, AB ve AGİT gibi uluslararası kurumlara bilgi verilsin. 
     - Üye ülkelerden, Türkiye ile ikili ilişkilerinde bu konuyu gündeme getirmeleri ve Ankara'ya baskı yapmaları istensin. 
     - Uluslararası örgütlerden Türkiye'ye baskı yapması istensin. 
     - Avrupa Konseyi içinde, komisyon ve komitelerde Türklere önemli görev verilmesin. 
     - Avrupa Konseyi içinde komisyon ve komitelerde başkanlık yapan Türklerin görevine son verilsin. 
     - Avrupa Konseyi'nin toplantılarına Türkiye ev sahipliği yapmasın. 
     - Türkiye'ye parasal ceza verilsin. 
     - AİHM'nin ödemesini istediği tazminat miktarı, Türkiye'nin Avrupa Konseyi'nin bütçesine her yıl ödediği katkı payından kesilsin. 
     - Avrupa Konseyi, diğer üye ülkeleri Türkiye'ye baskı yapmaya çağırsın. 
     - Avrupa Konseyi Parlamenterler Meclisi AKPM toplantılarına katılan Türk parlamenterlerin yetki belgesi askıya alınsın. 
     - AKPM, Türk parlamenter üyelerine yönelik yaptırım uygulamaya davet edilsin. 
     - En son çare olarak, Türkiye'nin üyeliğini askıya alınması için gerekli çalışmalar başlatılsın. 
     
     TÜRKİYE'NİN 2005 ISRARI 

     Türkiye, tam üyelik müzakereleri ve Kıbrıs ile herhangi bir bağlantının kurulmaması için AİHM kararında yer alan genel hükmün uygulanması konusunun dondurulmasını, AB ülkeleriyse Loizidu'nun evine ve topraklarına dönmesinin güvence altına alınmasını istiyor. 
     Delegeler komitesinde yapılan toplantılarda Türkiye, son karar metninde, Kıbrıs'ta çözüme ulaşılmasından sonra, ancak 2005 yılı sonundan sonra AİHM'nin kararını uygulamayı gözden geçirebileceğini belirtiyor. 
     
     DAVANIN GEÇMİŞİ 

     Türkiye, Temmuz ayında yapılan toplantıda, AİHM'nin Loizidu ile ilgili kararının gereğini, Ekim ayında yapılacak ilk delegeler komitesi toplantısına kadar yerine getireceğini açıklamıştı. 
     Delegeler komitesinde 8 Ekim günü yapılan toplantıda, AİHM'nin kararı gereği, faizleri de içinde olmak üzere Loizidu'ya yaklaşık 900 bin dolar tazminat ödemek için hazır olduğunu belirten Türkiye, bununla birlikte bu davanın diğer Rumların Türkiye aleyhine yaptığı başvurular için emsal teşkil etmemesini istemişti. 
     Türkiye, bu konuda tek yanlı yayınlayacağı bildiriye, delegeler komitesi toplantısı sonunda çıkacak karar metninde ısrarla atıfta bulunulmasını istiyor. 
     Avrupa Konseyi'nde başta Yunan ve Rum heyetleri olmak üzere AB ülkelerinin de bu konudaki itirazları sonucu, daha önce yapılan toplantılarda bir sonuç elde edilememişti. 
     Türkiye, delegeler komitesi toplantısı sonunda yayınlanacak kararla birlikte, kendi çekincelerini ortaya koyan bir bildiri yayınlamak istiyor. 
     Bu bildiride, davanın Rumların daha sonraki başvurularına örnek teşkil etmemesini bir kez daha dile getirmek isteyen Türkiye, KKTC Meclisi'nin, Rumların adanın kuzeyinde kalan mal ve mülkleri için KKTC'deki mahkemelere başvurmalarına olanak sağlayan yasayı kabul ettiğine dikkati çekerek, Rum başvurularının artık AİHM'de kabul edilmemesini istiyor. 
     Türkiye, bu bildiride ayrıca, tazminatı ödeme niyetinin, Rum kesimini tanıdığı anlamına gelmediğini vurgulamayı hedefliyor. 
     AİHM, Rum kadın Loizidu'nun, Barış Harekatı'ndan sonra, Kıbrıs'ın kuzey kesiminde bulunan evine ve topraklarına geri dönmesinin engellendiğini ileri sürerek açtığı davada, Türkiye'yi haksız bulmuştu. 
     Türkiye'nin, AİHM'nin Loizidu kararı gereği tazminat ödemeyi reddetmesi, Ankara ile Strasbourg arasında uzun zamandır diplomatik sorun yaratıyordu. 
     Türkiye'nin, kararın içerikle ilgili genel hükmünü, AB'nin tam üyelik müzakerelerine başlayıp başlamama kararını vereceği 2004 Aralık ayından önce uygulamak istemediği öğrenildi. 
     Avrupa Konseyi içindeki AB ülkeleriyse kararın gereğinin Aralık 2004'ten önce yerine getirilmesini talep ediyor. 
     
</TEXT>
</DOC>
