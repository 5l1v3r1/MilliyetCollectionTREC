<DOC>
<DOCNO> 195781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sontur21.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''Değişik bir terör saldırısıyla karşı karşıyayız'' 
</HEADLINE>
<TEXT>

     Başbakan Vekili ve Dışişleri Bakanı Abdullah Gül, Türkiye'nin terörle mücadelede kararlılığının devam edeceğini belirtti. 
     Bazı açılış ve temel atma törenlerine katılmak üzere Kayseri'ye gelen Gül'ü, Ambar semtindeki zabıta kontrol noktasında Kayseri Valisi Nihat Canpolat, Büyükşehir Belediye Başkanı Mehmet Özhaseki, AK Parti Kayseri Milletvekili Mustafa Elitaş ve partililer karşıladı. 
     İstanbul'daki patlamalarla ilgili olarak, burada gazetecilere açıklama yapan Gül, şunları söyledi 
     ''Maalesef bugün bir terör saldırısı olmuştur, iki sinagoga karşı... Şu anda bana ulaşan ölü sayısı 16 olmuştur. 100'e yakın yaralı var. Bu saldırının önemli yanı, Türkiye'de ilk defa yapılan bir saldırı olmuştur. Belli ki bu, uluslararası bağlantılı bir terör olayıdır. İçişleri Bakanımız olay yerine gitmiştir. Gerekli çalışmalar yapılmaktadır. Bunların hepsi kendi vatandaşlarımızdır. Ama sinagoglara yönelik bir eylem olduğu için İsrail'deki birçok Türkiye bağlantılı kişiler de merak etmekteler. Dolayısıyla İsrail Dışişleri Bakanı ile konuştum. Ama Türkiye için yeni bir olaydır. Detaylar ortaya çıkacaktır.'' Gül, ''Patlamanın Türkiye'nin dış politikasına etkisi olup olmayacağı'' yönündeki soru üzerine de şunları kaydetti 
     ''Türkiye'nin dış politikasıyla alakası yok. Türkiye terörle zaten mücadele eden ülkedir. Çok daha büyük terör olaylarıyla mücadele etmiştir. Terörle mücadelede Türkiye'nin kararlılığı devam edecektir. Uluslararası işbirliğine Türkiye her zaman önem vermiştir. Terörle mücadelede bu, eminim ki tekrar çevre ülkelerin ve herkesin tepkisini çekecektir. Terörle hiçbir ülke tek başına mücadele etmez, işbirliği çok önemlidir. O bakımdan Türkiye, terörle mücadeledeki kararlılığını sürdürecektir.'' Abdullah Gül, patlamalarla ilgili olarak hangi terör örgütlerinin adının geçtiğine ilişkin soruya, ''Değişik bir terör saldırısıyla karşı karşıyayız. Gerekli incelemeler, araştırmalar yapılacak. Ne gerekiyorsa bütün tedbirler alınacak'' karşılığını verdi. 
     Başbakan Vekili ve Dışişleri Bakanı Gül, ''Hayatını kaybeden vatandaşlarımıza Allah'tan rahmet, ailelerine başsağlığı diliyorum. Ümit ediyoruz ki ölü sayısı yükselmez'' diye konuştu. 
     
</TEXT>
</DOC>
