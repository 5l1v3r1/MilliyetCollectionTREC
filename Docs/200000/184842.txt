<DOC>
<DOCNO> 184842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sontur21.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay Genel Başkanı HİV'li Y.O olayında hatamız yok 
</HEADLINE>
<TEXT>

     Kızılay Genel Başkanı Ertan Gönen, Kızılay'ın verdiği kan ile HIV virüsü kapan 7 yaşındaki Y.O olayıyla ilgili ''Kızılay'ın hiçbir hatası olmadığını'' söyledi. 
     Ertan Gönen, konuya ilişkin gazetecilere yaptığı açıklamada, AIDS taşıyıcısının böyle bir tepki görmemesi gerektiğini belirterek, AIDS'li hastaların bile topluma kazandırılması yönünde çalışmalar olduğunu anımsattı. 
     Kızılay'ın da yönetim kurulunda bulunduğu Uluslararası Kızılhaç-Kızılay Dernekleri Federasyonu'nun yaptığı çalışmalardan birinin aktif AIDS hastalarının topluma kazandırılması olduğunu anlatan Gönen, ''Böyle bir çalışma yapılırken, Türkiye'de, sadece taşıyıcı olan bir çocuğun dışlanmasının izahını yapamam. Taşıyıcının hiçbir riski yok'' dedi. 
     Hepatit B'nin de AIDS ile aynı riski taşıdığını anlatan Gönen, HIV virüsü taşıyan çocuğun yapılan araştırmalar sonucunda Kızılay personeli tarafından belirlendiğini ve tedavisinin de üstlenildiğini anlattı. 
     Kan veren kişinin daha önce birkaç kez kan verdiğini anımsatan Ertan Gönen, bu kişinin evlilik dışı ilişkisini sakladığını kaydetti. HIV virüsünün vücutta 3 ila 21 gün içinde antikor oluşturduğunu belirten Gönen, ''Bu sürelerde kan testlerinden tespit edilemeyebilir'' dedi. 
     Gönen, söz konusu olayda kan veren kişinin 4 ay sonra tekrar kan vermek üzere geldiğini ve durumdan şüphelenen personelin araştırma yaptığını ve kanın plazmasının Y.O'ya verildiğinin belirlendiğini kaydetti. Bunun üzerine aile ile temasa geçildiğini anlatan Gönen, ''Personelimiz güzel bir çalışma yapmıştır, kendileriyle iftihar edebileceğimiz bir olay. Araştırma yapılmasaydı, çocuğun AIDS taşıyıcısı olduğu anlaşılamayacaktı. Çocuk, girişimlerimiz sonucu Hacettepe Üniversitesi'nde tedavi altına alındı ve kurtuldu. Çocuk hasta olmaktan çıkıp taşıyıcı olmakla sınırlı kaldı'' diye konuştu. 
     
     ÇOCUĞUN TOPLUMDAN DIŞLANMASI 
     Okulda yaşanan olaylara da değinen Ertan Gönen, tepkileri doğru bulmadıklarını belirterek, ''Dışlanma çocuğun toplumsal bir yargıya maruz kalmasıdır. Medeni hareket edilirse çocuk dışlanmaz. Çocuk dışlanırsa, şu an ki durumundan daha ağır bir duruma gelebilir. Çocuğun reddedilmesini doğru bulmuyoruz'' dedi. 
     Kızılay Genel Başkanı Gönen, bu olayda Kızılay'ın hiçbir hatası bulunmadığını belirterek, ''Bu bir pencere dönemidir. ABD, bunun için milyonlarca dolar döktü. Sadece bu süreyi 21 günden 11 güne düşürebildi. Bizim, burada bir kabahatimiz yok'' diye konuştu. Dünya Sağlık Örgütü ile temasta olduklarını kaydeden Gönen, BM'nin AIDS ile ilgili konusunun da Cenevre'deki toplantıda gündeme geldiğini bildirdi. 
     
</TEXT>
</DOC>
