<DOC>
<DOCNO> 174332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sontur24.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mardin'de polis noktasını basan 3 kişi aranıyor... 
</HEADLINE>
<TEXT>

     Mardin'de polis noktasına saldırı düzenleyerek 2 polis memurunu şehit eden, birini de yaralayan saldırganların 3 kişi oldukları ve olaydan sonra yaya olarak kaçtıkları bildirdi. 
     Emniyet Müdürlüğü'nden yapılan açıklamada, dün gece saat 22.15 sıralarında Nusaybin yolu üzerinde bulunan Kayacan Mahallesi yol kontrol noktasında, kimliği belirsiz 3 kişi tarafından nokta görevlilerine önce el bombası atıldığı, ardından da uzun namlulu silahlarla ateş açılması üzerine 2 polis memurunun şehit olduğu, 1 polis memurunun da yaralandığı anımsatıldı. 
     Saldırı sırasında, görevlilerin silahla karşılık verdiği saldırganların olay yerinden yaya olarak kaçtıkları belirtilen açıklamada, şöyle denildi 
     ''Saldırı sonucu, görevli personellerimizden polis memuru Mürsel Hacıoğlu ile Ramazan Yasdı ağır yaralı, polis memuru İbrahim Boz da yaralı olarak Mardin Devlet Hastanesi'ne kaldırılmıştır. Burada yapılan müdahalelere rağmen polis memurları Mürsel Hacıoğlu ve Ramazan Yasdı şehit olmuşlardır. Yaralı polis memuru İbrahim Boz'un ise tedavisine devam edilmektedir.'' Açıklamada, kaçan saldırganların yakalanması için operasyonların sürdüğü ve bazı şüpheli kişilerin gözaltına alındığı bildirildi. 
     Şehit olan polis memuru Mürsel Hacıoğlu'nun evli 3 çocuk babası, polis memuru Ramazan Yasdı'nın da evli ve bir çocuk babası olduğu öğrenildi. 
     Öte yandan, sabah saatlerinde olay yerine gelen Olay Yeri İnceleme ekiplerinin yaptığı incelemede, polis noktasına yakın park edilen özel bir otomobilin de kurşunlardan isabet aldığı belirlendi. 
     Şehit polis memurları için bugün cenaze töreni düzenleneceği bildirildi. Törenden sonra şehit polis memuru Mürsel Hacıoğlu'nun cenazesi doğum yeri olan Trabzon'un Akçaabat, Ramazan Yasdı'nın cenazesi de Adana'nın Karaisalı ilçelerine gönderilecek. 
     
</TEXT>
</DOC>
