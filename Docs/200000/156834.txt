<DOC>
<DOCNO> 156834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sondun39.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Papadopulos'un gerçekçi davranmasını istiyorum... 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs Rum yönetimi lideri Tasos Papadopulos'un, Annan planı temelinde müzakerelere geri dönmek istemesinin taktik bir davranış ve samimi olmadığını belirterek, Papadopulos'un samimi olmasını ve gerçekçi davranmasını dilediğini söyledi. 
     Denktaş, gerçekçi bir yaklaşım içerisinde anlaşmaya varılabileceğinin altını çizerek, ''Biz bunun zeminini hazırladık, ispat ettik. Artık daha fazla, başkalarına dayanarak, başka formüller ortaya koymanın manası yoktur'' dedi. 
     Denktaş, Kıbrıs Türk Özürlüler Federasyonu heyetini kabulü sırasında bir gazetecinin, Papadopulos'un,''üç özgürlüğün dolaşım, yerleşim ve mülk edinme kesintisiz sağlanması ve Annan planını yeniden görüşmek istemesi'' yönündeki istemlerini hatırlatarak, görüşlerini sorması üzerine şunları söyledi 
     ''Biz kapıları açınca, kendileri de, 'artık geçerli değildir, çalışamaz, uygun değildir' dedikleri Annan planını masaya getirmek taktiğini kullanıyorlar. Taktikle iş yürümez, biz samimiyet istiyoruz. Samimiyetin de biraz eksikliğini görüyoruz maalesef diğer taraftan.'' Üç özgürlüğün nasıl tanzim edileceğinin 1977'den beri gündemde olduğunu, konuşulduğunu ve bilindiğini ifade eden Denktaş, ''Dolaşım özgürlüğü daima söyledim, karşılıklı bir 'kara liste' vermek suretiyle uygulanabilir demiştik geçmişte de, dikkate almadılar. Biz şimdi onu uygulamaktayız. Kendileri bize 'kara liste' vermedi ama bizim listemiz var, içimize geldikten sonra yasalarımıza aykırı hareket edenler de 'kara listeye' alınmaktadır'' dedi. 
     Denktaş, KKTC'ye geçen Rumların bugün Girne'de 2-3 yerde harcamaları karşılığında sahte dolar ve sterlin verdiğini belirterek, sahte parayı alanların bu kişileri yakalayarak sahte paraları iade ederek yenilerini aldığını bildirdi. 
     Bu gibi olayların polise bildirilmesini isteyen Denktaş, ''Herkes gözünü açsın, sahte para oyununa gelmeyelim'' diye konuştu. 
     
     ''1974 ÖNCESİNE DÖNÜŞ'' 

     ''Üç özgürlüğün kısıntısız uygulanmasının, 1974 öncesine dönüş demek'' olduğunu vurgulayan Cumhurbaşkanı Denktaş, şöyle devam etti 
     ''Görüşmeler bunun için yapılmış değildir. Görüşmeler iki kesimli, sağlam, kalıcı, yeniden insanların birbirine girmeyeceği, sürtüşmenin olmayacağı bir anlaşma için yapılmıştır, devamlı surette. Rumlar bundan kaçınmıştır. Ümitleri hep, başkalarının yardımı ile 1974 öncesine dönüşebilecek formüller ortaya çıkartmak olmuştur. Annan formülü de bunlardan bir tanesiydi.'' Papadopulos'un gerçekçi olmasını dilediğini ifade eden Denktaş, iki halkın yan yana kendi idaresinde yaşabileceğinin görüldüğünü söyledi. 
     Mal mülk konularının insaflı şekilde ve gerçekçilik içerisinde halledilmesi gerektiğini kaydeden Denktaş, bunun yolunun bilindiğini, bunu daha da kolaylaştıracak tedbirler alınabileceğini belirtti. 
     Denktaş, ''Yeter ki niyet olsun. Rum tarafının şimdiye kadarki niyeti, başkalarına dayanarak, sahte bir 'Kıbrıs cumhuriyeti hükümeti' unvanı altında silahla yapamadıklarını bu tür yapay formüllerle ve Avrupa Birliği yoluyla yapmaktır. Bu oyuna 40 yıldır gelmeyen bu halkı oyuna getiremeyeceklerini anlamalıdırlar'' diye konuştu. 
     
     DENKTAŞ YARIN ANKARA'YA GİDİYOR 

     KKTC Cumhurbaşkanı Rauf Denktaş, konferans vermek ve temaslarda bulunmak üzere yarın saat 16.00'da Adana'ya gidecek. 
     Denktaş, yarın Adana'da valiliği, belediye başkanlığını ziyaretinin ardından, saat 19.00'da Çukurova Üniversitesi'nde konferans verecek. 
     Denktaş, Cumartesi günü karayoluyla Ceyhan'a geçerek, belediyeyi ziyaret edecek ve milli şehit Boğazlıyan Kaymakamı Kemal Bey'in anıtının ve parkının açılışına katılacak. Denktaş onuruna Botaş Tesisleri'nde öğle yemeği verilecek. 
     Denktaş, Cumartesi akşamı İstanbul'a hareket edecek ve Pazar akşamı KKTC'ye dönecek. 
     
</TEXT>
</DOC>
