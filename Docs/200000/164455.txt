<DOC>
<DOCNO> 164455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sontur06.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Okullar tatil oldu, turizmde yüzleri yerli turist güldürecek... 
</HEADLINE>
<TEXT>

     Irak savaşı nedeniyle Mart, Nisan ve Mayıs aylarında durgunluk yaşayan turizm, Haziran ayının ikinci yarısından itibaren canlanmaya başladı. Okulların tatile girmesiyle birlikte Antalya'ya adeta yerli turist akını başladı. 
     Akdeniz Turistik Otelciler Birliği AKTOB Başkanı Osman Ayık, Antalya yöresindeki otellerin 15 Haziran'dan itibaren ortalama yüzde 75 doluluğa ulaştığını belirtti. Okulların tatile girmesi dolayısıyla yerli turistin de artmaya başladığına dikkati çeken Ayık, yerli turistin, otellerde doluluk oranını 15 puan artırarak yüzde 90'lara ulaştıracağını söyledi. 
     Ayık, Antalya'nın, Türkiye'nin önemli turizm merkezlerinin başında geldiğini belirterek, ''Antalya bölgesi dolmadan diğer bölgeler dolmaz. Turistin büyük bölümünü, Antalya bölgesindeki oteller ağırlamaktadır'' dedi. 
     
     500 BİN YERLİ TURİST GELECEK 

     Antalya'ya 20 Haziran-15 Eylül tarihlerinde 500 bin yerli turist gelmesini beklediklerini vurgulayan Ayık, bunun abartılı bir rakam olmadığını söyledi. Aynı dönemde Antalya'ya 2 milyon civarında da yabancı turist beklediklerini ifade eden Ayık, ''Antalya'ya yaz döneminde gelen turistlerin yaklaşık yüzde 25'ini yerli turist oluşturacak. Bu oldukça iyi bir rakam'' diye konuştu. 
     
     ÇOCUKLU AİLELER ÇOĞALDI 

     Çocuklu turist sayısında artış görüldüğüne de değinen Ayık, bu nedenle otel ve tatil köylerinin, çocuklara yönelik yapılanmaya girdiğini, animasyonlarda çocuklara ağırlık verildiğini ifade etti. 
     Ailelerin genellikle çocukların isteğine göre tatile çıktığını anlatan Ayık, çocukların tatillerde mutlu olmasının gelecek yıllarda daha fazla çocuklu ailelerin gelmesine neden olacağını kaydetti. 
     Yıl bazında Antalya'ya gelen turist sayısının geçen yılın altında kalacağını da ifade eden Ayık, yıllık bazda kaybın yüzde 15 civarında olacağını tahmin ettiklerini sözlerine ekledi. 
     
</TEXT>
</DOC>
