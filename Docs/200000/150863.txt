<DOC>
<DOCNO> 150863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/ekonomi/eko05.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İşler açılmaya başladı 
</HEADLINE>
<TEXT>

Fiba Grubu Başkanı Özyeğin, faizlerin 5 puan düşeceğini tahmin ederken, Gima Yönetim Kurulu Başkanı Çapa, Piyasa bir haftadır daha canlı’ dedi 
     EBRU SUNGUR Çorlu 

     Fiba Grubu Başkanı Hüsnü Özyeğin, savaşın bitmesiyle piyasalarda başlayan canlanmanın ve oluşan güven ortamının dün tamamlanan IMF’nin dördüncü gözden geçirmesiyle pekişeceğini söyledi. Gima Çorlu mağazasının açılışında soruları yanıtlayan Özyeğin şunları söyledi 
     "Faizler yüzde 65’ten yüzde 58’e indi. Döviz istikrarlı, petrol fiyatları düşüyor. Enflasyonun da nisan, mayısta düşeceğini ve yıllık hedeften sapma olmayacağını tahmin ediyorum. Bence Merkez Bankası nisan enflasyonunu görüp gecelik faizde indirime gidecek. Bu da bono faizlerini 4 - 5 puan daha düşürecek." 
     Gima Yönetim Kurulu Başkanı Tunç Çapa da bir haftadan bu yana piyasadaki canlanmayı yoğun olarak hissettiklerini belirtti. Çapa, hükümetin ekonomi politikalarını nasıl değerlendirdiğinin sorulması üzerine, "Hükümet dördüncü ayında ama bence bu hükümetin sıfır nokta Recep Tayyip Bey’in yasağının kaldırılarak başa gelmesidir. O nedenle daha çok yeni. Ben AKP seçmeni değilim ama hükümetin başarılı olmasını istiyorum. Böyle bir konuda kıskançlık olmaz" dedi. 
     
     OYPA gitti, Gima geldi 
     Çorlu mağazasını OYPA’dan kiraladıklarını belirten Çapa, "Eğer OYPA tasfiye olmasaydı Çorlu’da mağaza açmayı düşünmezdik. Çünkü Türkiye’de yer bulmak artık çok zor" diye konuştu. 7 bin 900 metrekare büyüklüğündeki mağazanın 1.500 metrekaresini Gima’nın kullandığını belirten Çapa, geri kalan alanı Tekzen Yapı Market ile çiçekçi, bijuteri, parfümeri, kafeterya olarak işletilmek üzere yerel esnafa kiraladıklarını bildirdi. 
     Çapa, bu yıl metrekare bazında yüzde 15 büyüyeceklerini, 7.5 milyon dolarlık yatırım yapacaklarını, yıl sonu ciro hedeflerinin 400 milyon dolar olduğunu belirtti. 
     


SİYASET 
























</TEXT>
</DOC>
