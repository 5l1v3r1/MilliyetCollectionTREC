<DOC>
<DOCNO> 191924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/guncel/gun03.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekor ceza Yargıtay'dan döndü 
</HEADLINE>
<TEXT>
   'Hayali ihracatçılar'a hayali olmayan piyango 
   Hayali ihracat ve kaçakçılık suçundan 15 yıla mahk m olan Orhan Aslıtürk'ün ortağı Muhammet Ciğer'in davasını Yargıtay bozdu. Ciğer, şimdi 2 ile 6 yıl arasında hapis cezasıyla yargılanacak 
   Nezih Gürol 
   
   Yurtdışına kaçan ortağı Orhan Aslıtürk'le birlikte 1.7 milyar dolarlık hayali ihracat yaptıkları gerekçesiyle yargılanan Muhammet Ciğer'in "teşekkül halinde kaçakçılık" suçundan 15 yıl hapis ve 1 katrilyon 156 trilyon liralık rekor para cezası Yargıtay tarafından bozuldu. 
   Yargıtay 7. Ceza Dairesi'nin "eksik ve yetersiz inceleme" gerekçesiyle bozduğu karar, sanıklara adeta piyango oldu. Çünkü yeni çıkan yasaya göre, yerel mahkemece 15 yıl hapis verilen Ciğer, şimdi 2 ile 6 yıl arasında hapis cezasıyla yargılanacak. Yakalanamadığı için dosyası ayrılan Aslıtürk de yeni yasadan yararlanacak. Sanıklar daha önce 1 - 15 yıl arasında hapis cezasıyla yargılanmıştı. 
   Şişli Belediyesi eski Başkanı Gülay Çokay'ın eski eşi Aslıtürk'ün ortağı Muhammet Ciğer, 33 sanıkla İstanbul 1. Ağır Ceza Mahkemesi'nde yargılandığı davada, 21 Haziran 2002'de rekor para cezasıyla 15 yıl hapse çarptırılmıştı. Aslıtürk ile birlikte yakalanamayan üç sanığın dosyası ayrılırken, Ciğer'in karısı Hava Melek Özmelek'in de aralarında bulunduğu 15 sanık delil yetersizliğinden beraat etmiş, 13 sanık ise 10 yıl hapis ve para cezalarına çarptırılmıştı. 
   Başta Ciğer'in avukatları Fikret Kadıoğlu ve Neslihan Duran olmak üzere diğer sanık vekilleri kararı temyiz etti. 
   Bu arada 19 Temmuz 2003'te TBMM'de kabul edilen 4926 Sayılı Kaçakçılıkla Mücadele Kanunu'nun yeni hükümleri yürürlüğe girdi. 
   Yargıtay 7. Ceza Dairesi de, yargılama sırasında eksik ve yetersiz inceleme yapıldığını belirterek, 8 Ekim 2003'te dava dosyasını esastan bozdu. Yargıtay'ın kararında, hayali ihracatı ispatlayacak delillerin toplanması için gümrük müdürlükleri ile Maliye'de tekrardan inceleme ve araştırma yapılmasını istediği öğrenildi. 
   Sanıklar Erşan Kılınç ve Necdet Külünk'ün beraat kararları ise eksik bilirkişi incelemesi nedeniyle bozuldu. 
   
   'Mucize gibi karar' 
   Bozma kararını "mucizevi" olarak değerlendiren Ciğer'in avukatı Neslihan Duran, "Hakikaten düzgün hukuki incelemeyi yaptılar. Bu karşımızdaki hortumcu, bu karşımızdaki Ciğer deyip dosyayı onaylayabilirlerdi" dedi. 
   
   
</TEXT>
</DOC>
