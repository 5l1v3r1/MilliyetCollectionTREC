<DOC>
<DOCNO> 180343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sontur26.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tıp fakültesini kazandı, kayıt için parası yok 
</HEADLINE>
<TEXT>

     Mardin'de, tıp fakültesini kazanan Meral Filoğlu, kayıt yaptırmak için Vali Temel Koçaklar'dan destek istedi. 
     Mardin Valiliği'nin ''Halk Günü'' uygulamasına katılan Meral Filoğlu, Mardin Anadolu Lisesi'ni birincilikle bitirdiğini ve ÖSS'de Çukurova Üniversitesi Tıp Fakültesi'ni kazandığını söyledi. 
     Ailesinin maddi durumunun iyi olmadığını, 4 kardeşinin daha öğrenci olduğunu ifade eden Filoğlu, ''Okula kayıt yaptırmak için paraya ihtiyacım var. Bu nedenle sizlerden destek bekliyorum'' dedi. 
     Vali Temel Koçaklar da, üniversiteyi kazanan ve maddi durumu iyi olmayan öğrencilere burs verilmesi için işadamlarını ve Mardinli vakıfları devreye sokarak destek olduklarını söyledi. 
     Adana'da bulunan işadamı Mahmut Tatlıdede ile görüşüp Filoğlu'na burs verilmesi için destek isteyeceklerini ifade eden Koçaklar, ''Filoğlu'nun kayıt ve yol masraflarını valilik olarak karşılayacağız. Bu konuda işadamlarımıza ve hayırsever vatandaşlara büyük görevler düşüyor. Bugüne kadar 51 öğrencimize okul kaydı için yardım yaptık'' diye konuştu. 
     
</TEXT>
</DOC>
