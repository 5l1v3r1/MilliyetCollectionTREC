<DOC>
<DOCNO> 168889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/spor/aspo.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom, MİLLİYET'in yazdığı gibi transferde son noktayı dün koydu 
</HEADLINE>
<TEXT>
DE BOER ŞİMDİ GALATASARAYLI 
Sarı - Kırmızılı takım, MİLLİYET'in adım adım takip ettiği Amsterdam'daki son görüşmede, Hollandalı futbolcu ile anlaşmaya vardı ve iki yıllık sözleşme imzaladı 
     MEHMET DEMİRCAN 

     Stadda randevu 
     GALATASARAY, çarşamba günü düğmesine bastığı Frank De Boer operasyonunda dün mutlu sona ulaştı. Amsterdam'da çarşamba ve perşembe günü yapılan pazarlıklarda olumlu adımlar atılmış, ancak son olarak dün bir araya gelinmesi kararlaştırılmıştı. Ajax Olimpiyat Stadı'nın altında bulunan Vakzuid restorantına TSİ 15.00'te önce Frank De Boer ile eşi Helen geldi. TSİ 15.30'da Başkan Özhan Canaydın ve Futbol A.Ş.'nin Genel Müdürü Ahmet Demet de, Hollandalı çifte katıldılar. 
     
     Bugün kampta 
     RESTORANTTA ayak üstü sohbet edildikten sonra transfere noktayı koymak üzere yemeğe geçildi. TSİ 17.30'da önce De Boer'in avukatları, ardından Fenerbahçe ile Hooijdonk pazarlığı yapan menajeri Rob Jansen restoranttaki yemeğe çağrıldılar. Bu buluşmanın ardından Frank De Boer, iki yıllık sözleşmeye imza attı. Hollandalı futbolcu Galatasaray'dan yıllık 1 milyon 600 bin dolar alacak. Frank De Boer, Avusturya'nın Seefeld kentinde kamp yapan yeni takımına bugün katılacak. 
     
Ve ilk röportaj 'Katar'a giderdim'De Boer, Sarı-Kırmızılı formasıyla sadece MİLLİYET'e konuştu, Galatasaray'a para için gelmediğini söyledi 
     CİM - Bom'un transfer bombası Frank De Boer, Amsterdam'da giydiği Sarı - Kırmızılı formayla ilk röportajını da MİLLİYET'e verdi. Galatasaray'ı yıllardır tanıdığını söyleyen Hollandalı yıldız, "Son yıllarda, yanına Fenerbahçe ile Beşiktaş da eklendi. Ancak Galatasaray'ın Avrupa'daki başarıları ve coşkulu taraftarları, bu kulübü seçmemde büyük rol oynadı" dedi. 
     DE Boer, Galatasaray'a para için gelmediğini ifade etti, "Parayı tercih etseydim Katar'a giderdim" ifadesini kullandı. Eşi Helen'in transfere karşı çıkmadığını vurgulayan ünlü futbolcu, "Aksine İstanbul'a hayran" diye konuştu. Fenerbahçe'nin de teklif yaptığını, ama samimi olmadığını ileri süren De Boer, "Galatasaray'da oynayacağım için mutluyum" yorumunu yaptı. 
     

</TEXT>
</DOC>
