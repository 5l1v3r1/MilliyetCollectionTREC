<DOC>
<DOCNO> 199465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sondun03.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Larson Terör Türkiye'ye yatırımları etkilemez 
</HEADLINE>
<TEXT>

     ABD'nin ekonomik işlerden sorumlu Dışişleri Bakan Yardımcısı Alan Larson, bombalı saldırıların ardından İstanbul'un hızla toparlanmaya geçmesini, 11 Eylül saldırılarından sonra New York kentinin beklenenden daha hızlı kendine gelmesine benzeterek, terörist saldırıların, Türkiye'deki yatırımcıları etkileyeceğine inanmadığını söyledi. 
     Washington'da bulunan Dışişleri Bakanlığı Müsteşarı Uğur Ziyal ile birlikte Türkiye-ABD Ekonomik Ortaklık Komisyonu EOK toplantısının ardından basın toplantısı düzenleyen Larson, gazetecilerin sorularını yanıtladı. Larson, İstanbul'da meydana gelen saldırıların, yatırımcıları nasıl etkileyeceği yönündeki bir soru üzerine, Türkiye ve ABD'nin ortak yaklaşımının, uluslararası terörizme meydan okunması ve yenilmesi olduğunu söyledi. Larson, ''Kişisel tecrübem, yatırımcıların, dünyanın belirsiz, tehlikeli bir yer olduğunu kabul ettiği yönünde. İstanbul saldırılarında da kent, New York kentinin hızla kendine gelmesi gibi toparlanıyor. Türkiye'nin, 10 milyar dolar yatırım çeken ülkelerden biri haline gelebileceğine inanıyorum. Bu bir gecede olmaz ama kısa süre içinde gerçekleşebilir'' dedi. 
     
     ''TÜRK EKONOMİK PROGRAMI BAŞARI HİKAYESİ'' 
     Larson, Türkiye'nin ekonomik reform programını ''olağanüstü bir başarı hikayesi'' olarak değerlendirdi. Ekonomik büyüme ve enflasyonun, bu yılın başında olduğundan da daha fazla düşmesi ve faiz dışı bütçe fazlasının durumunu öven Larson, ''Bu sonuçlardan memnuniyet duymak için pek çok neden var. Ziyal ile bir sonraki ekonomik reform aşamasını, yapısal reformları konuştuk. Böylece ekonomi, özel sektörü, ekonomik büyüme için ana sıçrama tahtası olarak kullanabilir. Her iki hükümet de özel yatırımın, Türkiye'nin başarısı için kilit olduğuna inanıyor'' dedi. 
     Ticaret alanında iki ülke arasında bazı farklılıkların olduğunu, ancak pratik çözümler için ilgili tarafların birlikte çalışacağını belirten Larson, enerji alanında da Türkiye ile ABD arasında ''stratejik ortaklık'' bulunduğuna işaret etti. Larson, Bakü-Tiflis-Ceyhan BTC boru hattının, Türkiye ve ABD için önemli olduğunu ve halen bu projenin kuvvetle desteklendiğini vurguladı. 
     Larson, Türkiye'nin, Irak'ın yeniden yapılanmasında sınır komşusu olarak önemli potansiyele sahip olduğunu da kaydetti. 
     Türkiye'ye dış yatırım çekilmesi konusuna ABD'nin önem verdiğini belirten Larson, bu çerçevede ABD'nin denizaşırı Amerikan yatırımlarını teşvik eden kurumu OPIC'in ve Eximbank'ın temsilcilerinin de EOK toplantılarına katıldığına dikkati çekti. 
     Larson, ''Türkiye'de yatırımı teşvik için çalışıyoruz. 1.6 milyar dolar kapasiteli destek projelerimiz ve ek global yatırım projeleri var'' dedi. Larson, bu Amerikan kuruluşlarının, Amerikan şirketlerinin, Türkiye'de özelleştirme ihalesi, elektrik enerjisi veya Amerikan mallarıyla ilgili yatırımlarına destek vermeye hazır olduğunu kaydetti. 
     Alan Larson, Nitelikli Sanayii Bölgesi NSB konusunun da zaman darlığı yüzünden EOK toplantısında istenildiği kadar derin ele alınamadığını belirtirken, ''iki ülke de bu konuda ilerleme istiyor. Bu konuda nasıl ilerleyebileceğimizi konuşacağız'' dedi. 
     Dışişleri Bakanlığı Müsteşarı Uğur Ziyal de, İstanbul'daki terör saldırılarına değinerek, ''Elbette terör iyi bir şey değil. Ama terör Türkiye'yi savaş alanı yapmaz. Terörizm her yerde olabilir. Türkiye, terörizme karşı nasıl mücadele edeceğini biliyor. Size, piyasaların verdiği yanıta bakmanızı tavsiye ederim'' diye konuştu. 
     
     ABD'NİN 8.5 MİLYAR DOLARLIK KREDİSİ 
     Türkiye'nin, ABD'den gelecek 8.5 milyar dolarlık kredinin koşullarının yumuşatılması yönünde talebi bulunduğu haberlerinin hatırlatılması üzerine Ziyal, ''Türk basınındaki bu haberlerin nereden geldiğini bilmiyorum. Bu konu, EOK toplantısının konusu değil ve burada tartışılmadı. Beni şaşırtan, basında 8.5 milyar dolara konsantre olmanız. Bu, konu değil. Elimizde bir şey oluncaya kadar bir açıklama yapmayı beklemiyorum'' dedi. Larson da, kredi garantisinin, görüşmelerin bir parçası olmadığını kaydetti. 
     
     YABANCI YATIRIMLARIN ÖNEMİ 
     Uğur Ziyal, Amerikan tarafının, Türkiye'nin ekonomik programına verdiği destekten Türkiye'nin duyduğu memnuniyeti ifade etti. Ziyal, Irak'ın yeniden yapılanması çalışmalarında, Irak neye ihtiyaç duyarsa en hızlı ve en ucuz olarak Türkiye'nin bu ihtiyaçları karşılayabileceğini ve Irak'ın başarısının Türkiye için önemli olduğunu kaydetti. 
     Ziyal, BTC boru hattında, Gürcistan'daki gelişmeler ve bu ülkenin Acaristan ile gerginliği yüzünden tehlike olabileceği yönündeki bir soruya karşılık, ''Gürcistan'da yeni oluşturulan hükümet de dahil herkes BTC'ye büyük önem veriyor. Bildiğim kadarıyla boru hattı Acaristan'dan geçmiyor. Bizim için Gürcistan'ın toprak bütünlüğü ve istikrarı çok önemli. Şevardnadze döneminde Gürcistan ile ilişkilerimiz iyiydi ve yeni hükümetle de iyi olacağını umuyoruz. Karşılıklı çıkarlarımızın söz konusu olduğu, iyi ve sağlam ilişkilerimiz var. BTC devam edecek ve zamanında bitecek'' dedi. 
     Uğur Ziyal, Amerikan şirketlerinin Türkiye'de yatırımda bazı sorunlar yaşadığına işaret edilmesi üzerine, bu tür problemler olduğunu kabul ederken, Türkiye'deki tablonun, daha iyiye doğru değiştiğini, daha şeffaf bir ortamın oluşturulduğunu kaydetti. 
     Ziyal, Türkiye'nin Amerikalı şirketlerle masaya oturup ne yapılabileceğini konuşarak ilerleme sağlamak istediğini belirtti. 
     Müsteşar Ziyal, ''ABD'nin, Türkiye'de yabancı yatırım çabalarından memnunuz. Ancak Türkiye'nin, performansının altında olduğunu da söylemeliyiz. Bu değişmeli. Güven, şeffaflık ve süreklilik sağlamalı, gerekli atmosferi vermeliyiz. Bu, konuştuğumuz en önemli konu'' ifadelerini kullandı. 
     Bir soru üzerine Ziyal, tekstil kotaları konusunun sürekli tartışılmakta olduğunu, ancak çok gelişme elde edilemediğini kaydetti. Ziyal, bir gazetecinin, ABD ile Türkiye arasında Irak'a asker gönderme konusunun ''fiyaskoya'' dönüştüğü yorumu üzerine, ''asker konusuyla ticareti karıştırmayalım. Arada fark var. Konu gayet iyi ele alındı'' dedi. Ziyal, ''Bugün Irak'ta Türk askeri yok ama Türk işadamı var. Türk askerine karşı çıkan bazı Iraklılar olmakla birlikte işadamlarına karşı çıkan yok. Irak'ta Türk ekonomik faaliyetleri daha da artacak. Kuzeyde, merkezde, hatta güney Irak'ta faaliyetleri araştıran işadamlarımız var. Güvenlik iyileşince daha çok Türk ekonomik faaliyeti göreceksiniz'' diye konuştu. 
     
</TEXT>
</DOC>
