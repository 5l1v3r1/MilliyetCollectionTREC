<DOC>
<DOCNO> 178532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sontur29.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, nasıl algılandığını araştırıyor... 
</HEADLINE>
<TEXT>

     ABD Dışişleri Bakanlığı'nda oluşturulan bir heyet, ülkelerinin, diğer ülkelerde nasıl algılandığını araştırıyor. Heyet, TBMM'ye gelerek İnsan Haklarını İnceleme Komisyonu Başkanı Mehmet Elkatmış ile görüştü. 
     Büyükelçi Edward Djerejian başkanlığındaki 12 kişilik Diplomasi Danışma Kurulu, Suriye ve Irak'ın ardından Türkiye'de de temaslarda bulunuyor. ''ABD'nin diğer ülkelerde nasıl algılandığı'' yolunda bir rapor hazırlayarak ABD Kongresi'ne sunacağı bildirilen heyete, TBMM'yi ziyaretinde ABD Büyükelçiliği Müsteşarı James Moore eşlik etti. 
     Elkatmış görüşmeden sonra basın mensuplarının sorularını yanıtlarken, heyete, iki ülkenin eskiye dayanan dostluk ilişkilerinin ABD'nin yanlış politikaları sonucu zedelendiğini söylediğini bildirdi. Elkatmış, ABD'nin Kıbrıs sorunu konusunda yanlı davranması, Ermenistan konusunun baskı ve şantaj unsuru olarak sürekli gündeme getirmesinin iki ülkenin ilişkilerini zedelediğini söyledi. Özellikle 11 Eylül sonrası Müslümanlara yönelik baskıların, Irak'ta 11 Türk askerinin alıkonulması, 1991 Körfez Savaşı'ndan sonra Türkiye'nin zararlarının ödenmemesi gibi konuların ABD'ye yönelik tepkileri arttırdığını kaydeden Elkatmış, bunlardan vazgeçilmesi gerektiğini bildirdi. 
     Dünyanın kan gölüne dönüşen birçok bölgesi olmasına karşın ABD'nin Kıbrıs konusuna yoğunlaşmasının doğru olmadığını ifade eden Elkatmış heyete, ''Dünya barışına katkıda bulunmak istiyorsanız tarafsız ve hakkaniyete uygun davranmalısınız'' dedi. Elkatmış, ABD'nin İsrail yanlısı tutum takındığını da ifade ederek, bütün bunların bu ülkenin imajını zedelediğini söyledi. Komisyon Başkanı Elkatmış, ABD ile diyaloga her zaman hazır olunduğunu ve konuşarak birçok sorunun çözüleceğine inandığını da heyet üyelerine iletti. Guantanamo Adası'ndaki tutuklulara insan haklarına aykırı davranıldığını da heyete ileten Elkatmış, ''Ben insan haklarını savunan bir kişi olarak bu sorunun çözülmesini istiyorum'' dediğini aktardı. 
     Görüşmede ABD'lilerin, özellikle İslam ülkelerinde ABD karşıtı bir hareket olduğunu sezdiklerini, bunu giderebilmenin ve dünya barışı için birlikte hareket edebilmenin yollarını aradıklarını söyledikleri bildirildi. 
     
</TEXT>
</DOC>
