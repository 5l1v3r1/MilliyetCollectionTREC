<DOC>
<DOCNO> 191243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sontur24.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternette "matrix virüsü" uyarısı 
</HEADLINE>
<TEXT>

     İnternette e-posta ile yayılan yeni bir tür virüsün, bulaştığı bilgisayarın belleğini 10 saniyede sildiği ve e-posta adreslerini ele geçirdiği bildirildi. 
     Türk İnternet Birliği Başkanı Hakan Topuzoğlu, "Welcome to the matrix" konu başlığıyla gelen "pps" uzantılı e-postaların, yeni bir tür virüs taşıdığını söyledi. 
     Bu e-postaların açılması halinde bilgisayarın ekranına 10 saniye süren bir animasyon geldiğini belirten Topuzoğlu, virüsün bu sürede bilgisayarın belleğini sildiğini ve e-posta adreslerini ele geçirdiğini kaydetti. 
     Topuzoğlu, Microsoft, Mcaffee, Norton gibi firmalarının antivirüs yazılımlarının da virüse karşı koruma sağlayamadığını savunarak, bu başlıkla gelen e-postaların kesinlikle açılmaması gerektiğini bildirdi. 
     
</TEXT>
</DOC>
