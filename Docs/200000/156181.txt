<DOC>
<DOCNO> 156181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/soneko34.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Telekom-Koç Konsorsiyumu'na, BTC için Bulgaristan'a davet... 
</HEADLINE>
<TEXT>

     Türk Telekom-Koç Konsorsiyumu, Bulgaristan Telekomünikasyon Şirketi BTC ihalesinde müzakereye davet edildi. 
     Türk Telekom-Koç Konsorsiyumu'ndan yapılan yazılı açıklamada, Bulgaristan Özelleştirme İdaresi'nden resmi çağrı geldiği belirtildi. 
     Açıklamada, ''Konsorsiyum olarak bu ihalenin Bulgaristan'ın geleceği için ne kadar önem taşıdığının bilincindeyiz. Bu bilinçle ihalenin BTC ve komşumuz Bulgaristan için sosyal, teknik ve ekonomik yönden en uygun koşullarla sonuçlandırılması için tüm imkanlarımızı seferber etmeye hazırız'' denildi. 
     Açıklamada, şu görüşlere yer verildi 
     ''Türk Telekom-Koç Konsorsiyumu olarak, bu ihalenin Bulgaristan'ın geleceği için ne kadar önem taşıdığının bilincindeyiz. Bu bilinçle, ihalenin BTC ve komşumuz Bulgaristan için sosyal, teknik ve ekonomik yönden en uygun koşullarla sonuçlandırılması için tüm imkanlarımızı seferber etmeye hazırız. Stratejik yatırımcı perspektifimiz ve sosyal yönleri cazip teklifimiz ile BTC'nin uzun dönemde finansal açıdan güçlü, Avrupa standartlarında rekabet edebilir bir şirket olmasını sağlamayı hedefliyoruz. Gerek Koç Holding gerekse Türk Telekom'un güçlü yönleri sayesinde, BTC ve komşumuz Bulgaristan için en kazançlı çözümü sunacağımıza olan inancımız tamdır. 
     İhalenin sonuçlanması için gerekecek müzakere sürecini olabildiğince kısa zamanda tamamlayarak kaynaklarımızı bir an önce BTC'ye yönlendirmeyi hedefliyoruz.'' Konsorsiyum olarak, ihale şartnamesinde bulunan ve üzerinde anlaşılması gereken hukuki anlaşmalar konusunda uzun süredir çalışıldığı ve gerekli hazırlıkların yapılmış durumda olduğu belirtilen açıklamada, ''Sendikalar ve geçmişte yürüttüğümüz sağlıklı diyalog sayesinde de son derece hassas olan sosyal konularda ivedilikle sonuç alacağımıza inanıyoruz. Bulgar yetkilileri ile verimli bir müzakere süreci geçirerek ihalenin başarı ile tamamlanmasını diliyoruz'' denildi. 
     
</TEXT>
</DOC>
