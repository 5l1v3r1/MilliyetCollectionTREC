<DOC>
<DOCNO> 150726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/soneko20.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Türkiye ile KKTC arasındaki bürokratik engelleri kaldıracağız 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, bürokratik engellerin girişimcinin önünü tıkadığını bildirerek, Türkiye ile KKTC arasındaki bürokratik engelleri tasfiye edeceklerini söyledi. 
     Resmi temaslar yapmak üzere dün KKTC'ye gelen Devlet Bakanı ve Başbakan Yardımcısı Şener, Cumhurbaşkanı Rauf Denktaş tarafından kabul edildi. Şener, ziyarette yaptığı açıklamada, Cumhurbaşkanı Denktaş'a saygıları olduğunu belirterek, ''Kıbrıs konusunda tarihi girişimiyle, basiretli tutumuyla her zaman kendisine saygı duyuyoruz'' dedi. 
     Cumhurbaşkanı Denktaş'ın Kıbrıs konusuna yaklaşım tarzının, uluslararası hukuka uygun, meşruiyet temeline dayandığını ve Kıbrıs Türkü'nün geleceğinin huzur içinde bulunmasını sağlamaya yönelik olduğunu ifade eden Şener, bu yaklaşımın tarzının tüm uluslararası camianın ve uluslararası kuruluşların da saygı duyması gereken bir yaklaşım tarzı olduğunu kaydetti. 
     Kıbrıs'ın iki ayrı toplum ve iki ayrı yönetimden oluştuğunun altını çizen Şener, şöyle konuştu 
     ''Bu çerçeve içinde Avrupa Birliği süreci değerlerdirilirken, Kıbrıs'ın bu yapısından bağımsız, kopuk değerlendirmeler yapmak yanlış olur, eksik olur. Sayın Denktaş'ın defalarca ifade ettiği gibi, biz uzlaşma istiyoruz ama yaşanabilir, yaşatılabilir ve sürdürülebilir bir zeminin oluşturulması da her iki tarafa ve diğer ülkelere düşen görevdir. Bu konuda BM Güvenlik Konseyi nezdinde de bir ihtilafın bulunduğu bir ortamda, 16 Nisan tarihli ortaklık anlaşması Rum kesiminin AB üyeliği aslında AB'nin temel ilkeleriyle de telif edilebilecek bir özelliği ifade etmiyor.'' Kıbrıs'ta sürdürülebilir ve yaşatılabilir bir uzlaşmanın olmasının arzu ettiklerini dile getiren Şener, bunun sağlanabilmesi için iki ayrı toplumun, iki ayrı yönetimin ve bunların karşılıklı taleplerinin bulunduğunu dikkate almak gerektiğini vurguladı. 
     
     ''BÜROKRATİK ENGELLER KALKACAK'' 

     Şener, bir gazetecinin, ''Türkiye ile KKTC arasındaki bürokratik engeller kalkacak mı '' sorusuna karşılık, programlarında, düzenlemeyi düşündükleri unsurların başında bürokratik engeller geldiğini söyledi. 
     Abdüllatif Şener, bürokratik engelin sadece KKTC için değil, dünyanın her yerinde ekonomik gelişmenin başına bela olduğuna işaret ederek, şunları kaydetti 
     ''Bürokratik engeller girişimcinin önünü tıkamaktadır. Girişimcinin önünü açmak lazım. Vatandaşın hayatına engeller getirmemek lazım. Bunu biliyoruz ama atıl oluşan yapılar bazen karar vermedikçe düzelmiyor. Biz karar verdik bu bürokratik engelleri tamamen tasfiye etmek lazım, yapacağız.'' 

     
</TEXT>
</DOC>
