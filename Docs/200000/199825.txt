<DOC>
<DOCNO> 199825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sonspo40.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergün'den magazin haberlerine savaş 
</HEADLINE>
<TEXT>

     Galatasaray'ın milli futbolcusu Ergün Penbe, hakkındaki bazı magazin haberlerinden duyduğu rahatsızlığı dile getirirken, ''Bugüne kadar üzerinde durmadığım bu tarz haberler beni, olduğum gibi ve sadece futbolcu kimliğimle tanımış birçok futbolseverin gözünde zor duruma düşürmüş ve yanlış bir konuma sokmuştur'' dedi. 
     Ergün Penbe, yaptığı yazılı açıklamada, 13 yılı aşkın süren profesyonel futbolculuk yaşamında, işinin gerektirdiği çizgiden hiçbir biçimde ayrılmadığını vurgulayarak, her insanın yaşayabileceği bazı sorunlar nedeniyle evliliğini 1 yıl önce bitirdiğini, ancak o günden bu yana hakkındaki bazı haberlerin kendisini rahatsız ettiğini bildirdi. 
     ''Maruz kaldığım birtakım haberler ve gereksiz yakıştırmalar beni, işimi, ailemi ve yaşıyor olduğum düzeyli birlikteliğimi sıkıntıya sokmuştur'' diyen Ergün, haberleri yayan kişiler ve yayınlayan kurumlara doğruları izah etmeye çalışsa da pek başarılı olamadığını anlattı. 
     
     YASAL İŞLEM UYARISI 

     Kişiliğine, futbolcu kimliğine ve formasını taşıdığı Galatasaray Kulübü ve camiasına ters düşebilecek nitelikte hiçbir yaşantısının bulunmadığını ifade eden Ergün, yalan haberler konusunda da yasal yollara başvurabileceği uyarısında bulundu. 
     Ergün, şunları kaydetti 
     ''Hakkımda çıkan 'Bir mankenle birlikte olduğum' haberlerinin tümü benim için çok çirkin bir yakıştırma olup, kesinlikle aslı astarı olmayan yalan haberlerdir. Halen çok ciddi bir beraberlik yaşamakta olduğumu ve bu birlikteliğimi yazılan yalan haberlerle daha fazla yıpratmak istemediğimi belirtmek isterim. 
     Bu nedenle bugün itibariyle hakkımda çıkabilecek magazin niteliği taşıyan bu tarz yalan haberlerin olması durumunda, yasal her türlü işlemi uygulayacağımı bildiririm. Meslek hayatım boyunca hiçbir tatsızlık yaşamadığımız görsel ve yazılı basın camiasıyla ilişkilerimizin aynı sıcaklıkta gitmesini bütün kalbimle diliyorum.'' 
     
</TEXT>
</DOC>
