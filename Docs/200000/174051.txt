<DOC>
<DOCNO> 174051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sontur19.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezen Aksu ile gazeteciler arasında gergin anlar... 
</HEADLINE>
<TEXT>

     Efes Pilsen Yaz Konserleri kapsamında Bursa'da sahne alan Sezen Aksu ile basın mensupları arasında gergin anlar yaşandı. 
     Kültürpark Açık Hava Tiyatrosu'nda gerçekleştirilen konserde, organizasyon görevlileri, sanatçının talebi doğrultusunda ilk dört şarkının bitimine kadar basın mensuplarının içeriye alınmayacaklarını bildirdiler. 
     Uzun süre kapı önünde bekleyen basın mensupları, görevlilerle yaptıkları görüşmelerin ardından korumalar eşliğinde içeri girerken, ilk dört şarkının bitimine kadar görüntü almalarına izin verilmedi. 
     Kameramanlar ve foto muhabirleri, dört şarkının sona ermesinin ardından kendilerine ayrılan yerden görüntü almaya başladıkları sırada Aksu, ''Artık yeter. Görüntünüzü aldınız. Fazla görüntü veremem. Babam kızıyor'' dedi. Aksu'nun bu sözlerine konseri izleyen yaklaşık 3 bin kişinin de alkışlı destek vermesi üzerine, gergin anlar yaşanmaya başlandı. 
     Aksu, ''Ben sevmiyorum, ama onlar çekiyorlar. Sanki babalarının yeri. Ortada dolaşıp duruyorlar. Bir daha çektirmeyeceğim'' sözleriyle basın mensuplarını izleyicilere şikayet etti. Bazı basın mensuplarının Aksu'ya cevap vermesi üzerine gerginlik daha da arttı. Basın mensupları, daha sonra korumalar tarafından dışarıya çıkarıldılar. 
     
</TEXT>
</DOC>
