<DOC>
<DOCNO> 174623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/spor/ykocaomer.html </URL>
<DATE> 2003/08/09/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Paralimpik gençlik kampı 
</HEADLINE>
<TEXT>

   
   1992 Barcelona, 1996 Atlanta ve 2000 Sydney Olimpiyatları'ndan sonra Alman Genç Engelli Sporcular Teşkilatı, 2004 yılında Atina'da dördüncü Paralimpik Geçlik Kampı'nı organize edecek. Bu kampın amaçları şöyle 
   - Paralimpik Gençlik Kampı, olimpiyat fikrine destek olmak, barışa ve halkların birbirini anlamasına yardımcı olmak. 
   - Birlikte yaşayarak , barışçı ve dostane ilişkiler tesis etmek. 
   - Kampın yapılacağı ülkenin insanlarını, kültürünü ve tarihini tanımak. 
   - Paralimpik yarışmalarını izlemek. 
   - Yarışma sporlarının desteklenmesini sağlamak. 
   - Alman Genç Engelli Sporcular Teşkilatı, 1992'den beri ısrarla bu kampları organize etmektedir. Bunun amacı ise bu tip kampların, önümüzdeki dönemde Paralimpik Oyunları'nın ayrılmaz bir parçası olmasını sağlamaktır. Uluslararası Paralimpik Komitesi bu konuda henüz bir karar veremezken, Almanlar bu konuda son derece ısrarcı. 
   Kampa 14 ila 18 yaş arasındaki engelli gençler katılacak. Kampın, bize göre tek eksik yanı, tekerlekli sandalye bağımlısı olan gençlerin çağrılmayışı. Çünkü katılma koşulları arasında, katılımcıların kendi kendine hareket edebilen, grup içinde yaşama özelliğine sahip ve hiç değilse tekerlekli sandalyesini kısa bir süre terk ederek, küçük mesafeleri sandalyesiz olarak gidebilmek var. 
   Bu Paralimpik Kampı yalnız engelli değil, ayrıca 14 ila 18 yaş arasındaki engelsiz genç sporculara da açık. Katılma şartları ise Almanya'da herhangi bir engelli veya engelsiz spor kulübünün üyesi olmak, Almanya'da yapılmış olan bölge, eyalet veya bölge şampiyonlarına o spor dalında katılmış olmak gerekiyor. 
   Bir de işin maddi yönü var. Alman Genç Engelli Sporcular Teşkilatı bu iş için 170 bin Euro, yani yaklaşık 270 milyar lira bütçe ayırmış durumda. Fakat bu da yetmediği için, katılan her genç, engelli veya engelsiz sporcu da 850 Euro ödemek zorunda. 
   Henüz önümüzde bir yıldan fazla zaman var. Belki Gençlik ve Spor Genel Müdürlüğü ve Bedensel Engelliler Spor Federasyonu, gelecek vadeden 14 - 18 yaş arasındaki birkaç gencimizi bu kampa göndermek ister. Eminiz ki, bu gençlerimizin yalnız kendileri değil, ileride ülkemizde yapılması düşünülen olimpiyatlar açısından da çok kıymetli bilgilerle geri dönecekleri kesin. 
   
      
   
</TEXT>
</DOC>
