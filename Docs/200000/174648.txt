<DOC>
<DOCNO> 174648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/yazar/okur.html </URL>
<DATE> 2003/08/09/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
İstanbulspor ve Adanaspor'un patronu BDDK mı olacak 
</HEADLINE>
<TEXT>

      Unutmuşlar. Unuttukları spor kulüpleri. Oysa hem istanbulspor hem de Adanaspor birer AŞ. Yani, Rumeli Holding şirketi. Üstelik de hisselerinin yüzde 90'ı holdinge ait. İstanbulspor ve Adanapor'u unutan Bankacılık Düzenleme ve Denetleme Kurumu BDDK . Spor kulüplerinin AŞ olduğunu fark edememiş. Bu yüzden de 7 Temmuz'da ihtiyati tedbir konulan 55 şirket arasına iki spor kulübü girememiş. 
   Dün, lig başladı. BDDK Başkanı Engin Akçakoca, Galatasaraylı, Cem Uzan Galatasaraylı, Hakan Uzan Fenerbahçeli. İstanbulspor, pazar günü Fenerbahçe ile oynayacak. Bize göre ligin flaş takımı üç büyükler Galatasaray, Fenerbahçe ve Beşiktaş değil sadece ve sadece İstanbulspor olacak. Nedeni çok basit. Meclis resmi tatile girmeden önce gece yarısı çıkan "çifte ve fiktif kayıt ile bankada zarara neden olan banka sahipleri, ortakları ve yöneticilerinin tüm mal varlığına el koymak için verilen yasa tasarısı." Tasarıyı Cumhurbaşkanı onaylarsa dokuz kişinin hissedar göründüğü İstanbulspor'da da Adanaspor'da da durum belli olacak. Ve başlangıçta BDDK'nın unuttuğu iki spor kulübünün patronu belki de BDDK olacak. 
   
   İstanbulspor'un yüzde 90'ı ellerinde 
   İstanbulspor AŞ'nin yüzde 90'ı Rumeli Holding'e, yüzde 10 imtiyazlı hisse ise İstanbul Erkek Lisesi Eğitim Vakfı'na ait. Yüzde 10 imtiyazlı hissenin özelliği Vakıf, AŞ'nin yönetimine iki kişiyi atar. İsim, renk, arma değiştirilemez. Bu imtiyaz önemli. Çünkü bu yüzden zaman zaman vakıf ile Rumeli Holding karşı karşıya geldi. Kıyametler koptu. Ancak 1990'da İstanbulspor AŞ'nin yüzde 90'ını Cankurtaran Holding'in patronu Emin Cankurtaran'dan alan Cem Uzan ile neler oldu 
   İstanbulspor, 1926'da İstanbul Erkek Liseli öğretmenleri ve idareciler tarafından kuruldu. Amatör ligdeydi. Birinci lige çıktı. 1932'de Türkiye Lig şampiyonu oldu. Futbol kulüplerinde profesyonelleşme süreci başlayınca İstanbulspor, İstanbulspor AŞ'ye dönüştü. Cankurtaran Holding takımın yüzde 90 hissesini aldı, takımı birinci lige taşıdı. Küçük bir not İstanbul Spor Kulübü Derneği ile İstanbulspor AŞ'yi birbiri ile karıştırmayın. Futbol takımı AŞ ayrı, dernek ayrı. Tüm amatör branşlar derneğe ait ve patronu istanbul Erkek Lisesi Eğitim Vakfı. 
   
   Vakıf çoğunluk hisselerin peşinde 
   İstanbulspor AŞ'nin başkanlığını uzun süre Cem Uzan yaptı. Sonra bıraktı. Ancak üç yıldır hisselerin yüzde 90'ını elinde bulunduran Rumeli Holding ile İstanbul Erkek Lisesi Eğitim Vakfı kavgalı. Büyük ortak sermaye artırmıyor. Küçük ortak ama imtiyazlı hisseleri elinde tutan Vakıf bekliyor. Sermaye 5 milyar lira. Oysa AŞ'lerde asgari sermaye zorunluluğu 50 milyar lira. İşte tablo bu. Fakat 10 gün önce ilginç bir gelişme oldu. Kulislerde İstanbul Erkek Lisesi Eğitim Vakfı'nın çoğunluk hisseleri almak için durumu izlemeye aldığı söylendi. Vakfın parası var mı bilmiyoruz Ama bildiğimiz, İstanbulspor AŞ'yle ilgili olanların BDDK kurul kararını beklediği 
   
      
   
</TEXT>
</DOC>
