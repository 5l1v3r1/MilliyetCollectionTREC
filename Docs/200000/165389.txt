<DOC>
<DOCNO> 165389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/soneko36.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İSO Başkanı Özelleştirmede satıp kurtulma anlayışı terkedilmeli 
</HEADLINE>
<TEXT>

     İstanbul Sanayi Odası İSO Yönetim Kurulu Başkanı Tanıl Küçük, özelleştirmede ''satıp kurtulmayı'' çağrıştıran yaklaşımın terk edilmesini istedi. 
     Devlet Bakanı Ali Babacan'ın konuk olarak katıldığı İstanbul Sanayi Odası İSO Meclis Toplantısı'nda konuşan Küçük, ekonomide, Nisan ayı ile birlikte ortaya çıkan iyimser havanın artarak devam ettiğini belirtirken, yıl sonu itibariyle 2003 için öngörülen enflasyon hedefine yaklaşılacağı ve büyüme hedeflerinin yakalanacağının tahmin edildiğini, üretim ve ihracattaki artışın sürdüğünü bildirdi. 
     İyimserliğin, işletmelerin beklentilerine de yansıdığını kaydeden Küçük, her ay uyguladıkları meslek komiteleri durum tespit anketinin iyimser beklentilerin korunduğunu gösterdiğini söyledi. 
     Küçük, ihracatta 2002'de görülen olumlu performansın 2003 yılında da devam ettiğini dile getirirken, ''ancak, oldukça büyük görünen bu artışın arka planında doların değer kaybetmesinin etkili olduğu gözden kaçırılmamalıdır. İhracattaki gerçek artış, dolar bazında görülen artıştan daha azdır'' dedi. 
     Öte yandan Türk Lirası'nın değer kazanması nedeniyle ithalatın ucuzlamaya devam ettiğine işaret eden Küçük, tüketim malları ithalatında artış görüldüğünü kaydetti. 
     Küçük, ''piyasa ihtiyacının üretim yerine ithalat ile karşılanma eğilimine girilmesi, büyümeyi, istihdamı ve rekabet gücünü olumsuz etkileyebilecek ve dikkatle izlenmesi gereken bir gelişmedir'' diye konuştu. 
     
     İYİMSERLİK İLE KÖTÜMSERLİK ARASINDAKİ GEL-GİTLER'' 
     Tanıl Küçük, çeyrek yüzyıllık kronik yüksek enflasyon ve kötü yönetimin Türkiye ekonomisini, kendine has tepkileri olan bir ekonomi haline getirdiğine işaret ederek, ''İyimserlik ve kötümserlik arasında, ani gel-gitler yaşanmakta, mavi gökyüzü, birden karabulutlarla dolabilmektedir'' dedi. 
     Irak savaşının beklenilenden daha erken bitmesinin, iyimserlik için haklı bir zemin yarattığını vurgulayan Küçük, ''Bu kez başarmak zorundayız. Ödenen bedeller bu kez boşa gitmemelidir'' diye konuştu. 
     Temel sorumluluk hükümete düşmekle birlikte, tek başına hükümetin çabasının yeterli olmadığını, bu süreçte tüm kesimlere görev ve sorumluluk düştüğünü anlatan Küçük, verimlilik ve etkinlik temelinde yeniden yapılanmaya en çok kamuda ihtiyaç duyulduğunu söyledi. 
     ''Ülke olarak en önemli hedefimiz krizlerle kesintiye uğramadan, sürekli ve sağlıklı bir şekilde büyümek olmalıdır'' diyen İSO Yönetim Kurulu Başkanı Küçük, Türkiye'nin son yıllarda, üç yıl üst üste büyümeyi başaramadığına dikkati çekti. 
     Küçük, reel sektörün yatırım yapmaya hazır ve istekli olduğunu göstermekte olduğunu kaydederek, şunları söyledi 
     ''Son dönemlerde üretimdeki artış, esas olarak mevcut kapasitelerin kullanılmasıyla sağlanmıştır. Ancak, sürdürülebilir büyüme için yatırımlarımızı artırmak zorundayız. Burada hükümete düşen görev, yatırım ortamını tesis etmektir. Mevcut atıl kapasiteleri harekete geçirerek 2003 için öngörülen büyüme oranını yakalamak belki mümkün olacaktır. Ama 2003'ten sonraki yıllarda bu şans yoktur. Mutlaka yeni yatırımların gerçekleştirilmesi gerekmektedir. 
     Yatırımlar artmadan, Türkiye'nin kanayan yarası haline gelen işsizlik sorunun çözülmesine de imkan yoktur.'' 
     
     ''ÖNCELİKLİ SEKTÖRLER TESPİT EDİLMELİ'' 
     Uzun vadeli bir sanayi stratejisi çerçevesinde, Türkiye'nin öncelikli sektörlerini vakit kaybetmeden tespit edilmesi gerektiğini vurgulayan Küçük, 2003 için öngörülen büyümenin anahtarının geçen yıl olduğu gibi ihracat olacağını söyledi. 
     Küçük, ''Zira, bir miktar kıpırdanma olsa da iç talepte yeterli düzeyde canlanma hala söz konusu değildir'' diye konuştu. 
     İhracatta, ilk yarıdaki performansın ikinci yarıda da devam etmesi için sanayinin rekabet gücünü artırmaya yönelik uygulamaların gündeme gelmesine ihtiyaç bulunduğunu belirten Küçük, konuşmasını şöyle sürdürdü 
     ''Girdi maliyetlerinin, uluslararası rakiplerimizle eşit düzeylere çekilmesi konusunda, ne yazık ki, henüz somut bir gelişme yoktur. 
     Enerji fiyatlarında indirime yönelik tam bir adım henüz atılmamıştır. Buna karşılık enerji fiyatlarındaki kalıcı indirimlerin ancak paralel rekabet koşullarının oluşturulmasıyla mümkün olduğunu bilmek ve bunun da enerji sektöründe üretim ve dağıtımın özelleştirilmesine bağlı olduğunu kabul etmek gerekir. Yapılan anlaşmaları sorgulayarak, enerji fiyatlarını kaynağında indirmeyi amaçlayan girişimler umarız ivedilikle sonuçlandırılır.'' Küçük, kurlardaki aşırı boyutlardaki dalgalanmaların önüne geçecek alternatif sistemler üzerinde de düşünülmesini istedi. 
     Kamunun borçlanma ihtiyacına dikkat çeken ve kanamaya devam eden yapısal sorunları köklü yapısal değişimlerle çözmekten başka yol bulunmadığını belirten Küçük, ''SSK ve Bağkur'a olan prim borçlarının yeniden yapılandırılması olumlu bir gelişme olsa da kalıcı çözüm, primlerin ve prime esas kazanç miktarlarının taşınabilir düzeylere indirilmesidir. Bu tür önlemler hastayı biraz daha uzun süre yaşatmaktan başka bir işe yaramayacaktır'' şeklinde konuştu. 
     
     ÖZELLEŞTİRME 
     Bankaların da hala gerçek anlamda bankacılık yapar hale gelemediklerini ve hala devletin borçlanmasına aracılık etmeye devam ettiklerini savunan Tanıl Küçük, özelleştirmeye değinirken de, şu görüşleri dile getirdi 
     ''Maalesef Türkiye bu konuda başarılı olamamış, özelleştirmeden istenilen verim alınamamıştır. Satıp kurtulmayı çağrıştıran yaklaşım terk edilmelidir. Özelleştirme, bu tesislerin üretime ve istihdama katkılarının devamını temin edecek, dünyadaki başarılı örneklerde olduğu gibi bir strateji çerçevesinde gerçekleştirilmelidir.'' İmalat sanayinin kapasite kullanım oranlarını artırarak var gücüyle üretime devam ettiğini, üretimin bu çabası ve başarısının kalıcı iyileşme için son derece olumlu bir zemin yarattığını vurgulayan Küçük, ''Şimdi bütün mesele, bu süreci gerekli yapısal reformlarla desteklemek, tamamlamaktır. Reformlar, büyümeyi daha da canlandıracaktır. Sağlanan güven ve istikrar ortamının korunması son derece önemlidir'' dedi. 
     Avrupa Birliği'ne tam üyelik hedefi doğrultusunda Altıncı Uyum Paketi için yapılan çalışmaların güveni artırıcı bir gelişme olduğunu belirten Tanıl Küçük, şunları kaydetti 
     ''IMF ile üzerinde uzlaşılan yapısal reformlar gerçekleştirilerek, gözden geçirmelerin sorunsuz bir şekilde ve zamanında tamamlanması güveni pekiştirecek önemli bir unsur olacaktır. 
     Tedbirlerin zamanında alınması, sonbahar aylarında ekonomide olumsuzluklar yaşanacağı iddialarını boşa çıkaracak ve mevcut iyimser hava, daha da iyiye gidecektir. Türkiye, kalıcı iyileşme için tarihi bir fırsat yakalamıştır. Yeter ki bu süreçte, hızlı karar alıp, doğru iş yapmayı becerelim. Her gün, bir gün önceye göre daha fazla ne yapabiliriz diye düşünelim, yaptıklarımızla yetinmeyelim. Türkiye'yi aydınlık yarınlara taşıyalım.'' 
     
</TEXT>
</DOC>
