<DOC>
<DOCNO> 191917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/ekonomi/eko01.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel yabancı ortakla savunma sanayiinde 
</HEADLINE>
<TEXT>

   Vestel İcra Kurulu Başkanı Ömer Yüngül, 'Yabancı sermayeyi çekelim derken kendimizi savunma sanayiinde bulduk' dedi 
      MERT İLKUTLUĞ İzmir 
   
   Vestel Şirketler Grubu İcra Kurulu Başkanı Ömer Yüngül, "Yabancı bir ortakla savunma sanayiine yönelik yazılımlar üretmek için yatırım yapacağız. Yabancı sermayeyi çekelim derken kendimizi savunma sanayiinde bulduk" dedi. Yüngül, hedeflerinin 2005'te 2.5 milyar dolar yabancı sermaye getirmek olduğunu söyledi. 
   Ege Bölgesi Sanayi Odası'nın meclis toplantısına katılan Yüngül, gazetecilerin sorularını yanıtladı. Yüngül, software yazılım konusunda yaptıkları çalışmaların çok ilerlediğini belirterek, "Bu konuda Sony, Sharp gibi devlerin altı ay ilerisindeyiz" diye konuştu. 
   Yüngül, "Öyle plan ve araştırmalarımız var ki önümüzdeki 10 yılda BBC, CNN gibi kuruluşlar elektronik çiplerde patentlerimizi şart koşacak. Sony, Toshiba, Hitachi bir çip alınınca bize de para ödenecek. Bundan sonra verici değil, alıcı olacağız" dedi. 
   Japon elektronik devlerinin pek çoğunun yüksek maliyetler nedeniyle üretimden vazgeçmeye başladığına dikkat çeken Yüngül, "Bize şimdi 'onu da yapın, bunu da yapın' diyorlar. Bu Japon firmalarıyla 200'ün üzerinde projemiz var" diye konuştu. 
   Hedeflerinin 2005 yılında direkt veya ortaklık olarak 2.5 milyar dolar yabancı sermaye getirmek olduğunu belirten Yüngül, "Özellikle software konusunda büyük potansiyel var. Savunma sanayiine girmemizde yabancılar biraz itti. ABD'li, İsrailli firmalar var. Daha detayları konuşmak için erken. Ancak göreceksiniz, çok kısa süre sonra, belki de bir ay sonra detayları duyarsınız" dedi. 
   
   'Petkim artık zor' 
   Yüngül, Petkim konusunda da "O günün şartlarında teklif verdik. O günden bugüne çok şey değişti. Holdingin işi. Ancak pek olmayacak gibi gözüküyor" dedi. 
   
      '2004 yılı için 12 milyon TV siparişi aldık'    Ömer Yüngül, "TV'de yeni fabrikayla birlikte 12 milyon kapasiteye ulaştık ve 2004 yılı için şimdiden sattık" dedi 
   1 Kasım Cumartesi günü açılışı yapılacak olan 'Vestelcity' 450 bin metrekarelik alanda kurulu. İçindeki üç fabrikada 9 bin kişi çalışacak. Fabrikalardan birinde TV, ikincisinde çamaşır makinesi üretilecek. 1 milyon adetlik bulaşık makinesi fabrikasının da temeli atılacak. TV fabrikasının 'dünyanın en modern üretim tesisi' olduğunu belirten Yüngül, bu fabrikalarla birlikte 2005 yılı için 2.2 milyar dolar ihracat yapmayı planladıklarını söyledi. 
   Yüngül, Rusya'daki 2 milyon adet kapasiteli TV fabrikasının da 1 aydır deneme üretimi yaptığını ve bu pazarda da yüzde 30'luk pay hedeflediklerini kaydetti. Manisa'daki Vestel fabrikasında bu ay üretim rekoru kıracaklarını anlatan Yüngül, "2.5 saniyede bir TV üretiyoruz. Bu ay pazar, bayram demeyip çalışacağız, üretim rekoru kıracağız. İlk defa tek fabrikada üretim bir ayda 1 milyon adedi geçecek" dedi 
   2005 hedeflerinin 15 milyon TV üretmek olduğunu belirten Yüngül, "12 milyon fiili kapasiteye ulaştık ve tamamını 2004 için şimdiden sattık. Manisa'daki fabrikamız da ilk defa tek fabrika bazında bir ay içinde 1 milyon TV üretip bir rekor kıracağız. Bu yıl sadece TV ihracatımız 1 milyar doları aşacak'' dedi. 
   
   
</TEXT>
</DOC>
