<DOC>
<DOCNO> 193772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/soneko31.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD Başkan Yardımcısı AB, daha teşvik edici olabilirdi 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkan Yardımcısı Ömer Bolat, AB Komisyonu'nun İlerleme Raporu'nda Türkiye'nin AB'ye uyumunu değerlendirmede hasis davrandığını belirterek, ''Daha teşvik edici, cesaret verici olabilirdi'' dedi. 
     Bolat, İlerleme Raporu'nu değerlendirdiği yazılı açıklamada, raporda, son bir yılda gerçekleştirilen reformların çok önemli siyasi gelişmelerin göstergesi olarak nitelendirilmesine ve Türkiye'yi Avrupa değer ve standartlarına yakınlaştırdığının belirtilmesine rağmen, Türkiye'nin Kopenhag kriterleri doğrultusunda gösterdiği performansın Avrupa Komisyonu'nca yeterince desteklenmediğinin net olarak ortaya çıktığını söyledi. 
     Bolat, şunları kaydetti 
     ''AB Komisyonu Türkiye'nin AB'ye uyumunu değerlendirmede hasis davrandı. Daha teşvik edici, cesaret verici olabilirdi. Aralık'ta toplanacak AB Liderler Zirve Toplantısı'nda Türkiye'nin uyum reformlarını cesaretlendirecek siyasi bir mesaj verilebilir. Ancak AB'nin teamüllerine göre bu rapor büyük ölçüde belirleyici olacaktır.'' Diğer aday ülkelerin eksiklerinin büyük bölümünü tam üyelik müzakereleri sırasında tamamladıklarına dikkat çeken Bolat, ''Maçın sonu yaklaştıkça topu taca atma politikasını sürdürüyorlar. Ancak Aralık 2004'teki nihai ve tarihi güne artık çok yaklaşılmıştır. Son bir yılda Türkiye, AB üyeliğine uyum hususunda büyük bir ilerleme kaydetmiştir. Hükümet Kopenhag kriterleri doğrultusunda ödevlerini büyük oranda tamamlamıştır. Ancak AB, Türkiye'yi hala bekleme odasında tutmakta ısrar ediyor'' görüşünü dile getirdi. 
     
     ''AB'NİN KIBRIS DAYATMASI KABUL EDİLEMEZ'' 
     ''AB'nin Kıbrıs dayatması kabul edilemez'' diyen Ömer Bolat, AB'nin temel hak ve hürriyetleri belirli bir etnik kesim için istediği gibi bir görüntü bulunduğuna dikkat çekti. Bolat, ''Eksikleri tespit konusunda tek taraflı davranmaya, Türkiye'nin gerçeklerine şaşı bakmaya devam ediyorlar'' dedi. 
     Hükümetin AB süreci ile ilgili olarak yeni adımlar atmayı hızlandırırken, dış politikada dengeli ve çok yönlü olmasının ülkenin önünü açacağına işaret eden Bolat, şu görüşleri dile getirdi 
     ''Bugün gelinen noktada AB'ye sırtımızı dönmemiz söz konusu olamadığı gibi kendi gerçeklerinden kopuk, kraldan çok kralcı bir yaklaşım içinde de olmamalıyız. Ayrıca, AB ile 44 yıldır süren oyalama veya uzatmalı nişanlılık dönemi de göz önünde tutularak, Türkiye'nin özellikle bölgesindeki komşu ülkelerle, bölge ülkeleriyle stratejik ilişkilerini derinleştirilmeli, dış politikamız, dengeli ve çok yönlü bir ilişkiler yelpazesinde geliştirilmelidir. Komşularımızla dış ticaretimizin AB standartlarına çıkarılması halinde, Türkiye'nin AB ile olan ilişkisi de daha rasyonel bir temele oturacaktır. Tek taraflı bağımlılık ilişkisi görüntüsünden de kurtulacaktır.'' 
     
</TEXT>
</DOC>
