<DOC>
<DOCNO> 184669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/ekonomi/eko03.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Programın güvencesi Erdoğan'ın kararlılığı' 
</HEADLINE>
<TEXT>

   IMF Başkanı Köhler, Başbakan Erdoğan'ın kararlılığının ekonomik programın en önemli güvencesi olduğunu söyledi 
      
   IMF Başkanı Horst Köhler, Başbakan Recep Tayyip Erdoğan'ı, ekonomik programın devam ettirilmesinde kararlı gördüğünü söyledi. Başbakan Erdoğan ile görüşmesinin çok verimli geçtiğini belirten Köhler, Başbakan ve hükümetin bu kararlılığının, ekonomik programın en önemli güvencesi olduğunu vurguladı. 
   Programın başarıya ulaşması ve hedeflerin tutturulabilmesi için, yürütülmekte olan programdaki kararlılığın 'kredibiliteyi' artıracağına işaret eden Köhler, bu kararlılığın, mutlaka devam ettirilmesi gerektiğini belirtti. 
   Köhler, Türkiye'de enflasyonun uzun zamandır ilk kez istikrarlı şekilde düştüğünü vurgularken, bu trendin, enflasyon hedefini yakalama şansını artırdığını ifade etti. Ekonomik göstergelerdeki olumlu gelişmeye de dikkati çeken IMF Başkanı Köhler, ekonomik büyüme oranında kayda değer gelişme olduğunu bildirdi. 
   Köhler bu arada, imzalanan finansman anlaşması çerçevesinde ABD'den alınacak yaklaşık 8.5 milyar dolarlık kredinin, Türkiye'nin borç yapısına olumlu katkıda bulunacağını kaydetti. 
   
   
</TEXT>
</DOC>
