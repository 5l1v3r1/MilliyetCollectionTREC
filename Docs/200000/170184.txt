<DOC>
<DOCNO> 170184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sondun15.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere şokta... Köstebek bilim adamı ölü bulundu.. 
</HEADLINE>
<TEXT>

     İngiltere'de dünyayı şok eden bir skandal yaşanıyor. İngiliz Başbakanı Blair'in Irak savaşını haklı çıkartmak için ellerindeki bilgileri abarttığını açıklayan Savunma Bakanlığı'nda görevli bilim adamı bugün evinin yakınında ölü bulundu. 
     Dünya çapında bir skandala dönüşen olay nedeniyle Başbakan Blair ve İngiliz hükümetinin çok zor durumda kalması bekleniyor. Şimdi polisin "Köstebek bilimadamı"nın ölüm nedenini açığa kavuşturması, Dr. Kelly'nin cinayete kurban gidip gitmediğini saptaması bekleniyor. 
     Olayın geçmişini kısaca hatırlayalım.... 
     BBC'nin ''hükümetin Irak savaşını haklı çıkarmak için istihbarat bilgilerini abarttığı'' şeklindeki haberinin kaynağının Savunma Bakanlığı çalışanı bilim adamı Dr. David Kelly olduğu iddia edildi. Bu gelişmenin şaşkınlığı yaşanırken Dr. Kelly'nin ailesi bilim adamının dünden beri kayıp olduğunu bildirildi. 
     Polisin açıklamasına göre, David Kelly'den, dün öğleden sonra eşine yürüyüş yapacağını söyleyerek evden ayrılmasından bu yana haber alınamadı. 
     
     Şüpheli ceset 

     Bu arada Dr. David Kelly'yi arayan polisler bir ceset buldular. 
     Bir polis sözcüsü yaptığı açıklamada, Oxfordshire'da Kelly'nin evinin yaklaşım 8 kilometre uzağında bir erkek cesedi bulunduğunu, ancak cesedin kimliğinin henüz tespit edilmediğini bildirdi. 
     Kelly'nin kaybolması ile bugün Harrodown Hill bölgesinde bir cesedin bulunmasına ilişkin soruşturmaların ayrı ayrı yürütüldüğü bildirildi. 
     Bölge polisi, bulunan cesedin kimliğinin henüz tespit edilemediğini ve soruşturmanın bu aşamasında daha fazla bilgi verilemeyeceğini belirtti. 
     Bölgede şu ana kadar bir başka erkeğe ilişkin kayıp ihbarı yapılmadığını kaydeden polis sözcüsü, bölgede 50'den fazla polisin görev yaptığını, bunların her birinin değişik alanlarda uzman olduğunu ifade etti. 
     Bu arada Dr. Kelly'nin ailesinin de polis teşkilatı psikologlarının kontrolü altında tutulduğunu ve kendilerine her türlü danışmanlık hizmetinin verildiğini belirten polis sözcüsü, öncelikle Dr. Kelly'nin kaybolduğu sırada nerede olabileceğine dair bilgilere ulaşılmaya çalışıldığını söyledi. 
     Sözcü, Harrodown Hill bölgesinde polis helikopterleri, köpekler ve çok sayıda uzman tarafından sürdürülen çalışmanın polisin normal prosedürü olduğunu ve bu olay için özel bir ayrıcalık bulunmadığını da belirtti. 
     
     Ve önemli gelişme... 

     Dr. David Kelly'nin evinin yakınında bulunan cesedin üzerindeki giysilerin, bilim adamının kaybolduğunda üzerinde olan kıyafetlerle uyuştuğu bildirildi. 
     Kelly'nin evinin yakınında bir ceset bulunmasının ardından polis, Kelly'nin dün evden ayrılırken üzerinde beyaz tişört, kot pantolon ve kahverengi deri kemer ile ayakkabılar bulunduğunu, bu tarifin cesedin üzerindekilere uyduğunu açıkladı. 
     
     Açıklama yarın 

     İngiltere'de dünden beri kayıp olduğu bildirilen Savunma Bakanlığı çalışanı Dr. David Kelly ve bilim adamının evinin yakınında bulunan ceset ile ilgili resmi açıklamanın yarına kadar yapılmayacağı bildirildi. 
     Thames Valley polis sözcüsü, eski BM silah denetçisinin evinin yakınlarında bulunan cesede otopsi yapılacağını söyledi. 
     Bulunan cesedin Kelly'nin eşkaline uyduğunu belirten sözcü, soruları yanıtsız bıraktı. 
     Bu arada, Başbakan Tony Blair ile yurtdışı gezisine giden başbakanın sözcüsü, Tokyo'ya varışının ardından yaptığı açıklamada, cesedin Kelly'e ait olduğunun ortaya çıkması halinde, adli soruşturma açılabileceğini söyledi. 
     
     Neler olmuştu 

     Hükümet, BBC'nin savunma muhabiri Andrew Gilligan'ın yazdığı ve Mayıs ayında yayımlanan haberinin kaynağının Kelly olduğuna inandıklarını bildirmişti. 
     BBC ve haberi yazan muhabir Gilligan, gazetecilik ilkeleri doğrultusunda haberin kaynağını açıklamayı reddederken, Kelly de söz konusu haberden önce Gilligan ile görüştüğünü, ancak haberin kaynağının kendisi olduğunu düşünmediğini belirtmişti. 
     İngiliz hükümetinin, Irak'ın kitle imha silahları ile ilgili çalışan danışmanlarından Dr. David Kelly, Avam Kamarası Soruşturma Komisyonu önünde verdiği ifadede, BBC muhabiri Andrew Gilligan ile BBC'nin konuyla ilgili yayınından bir hafta önce görüştüğünü doğrularken, ''Ancak bizim görüşmemiz tümüyle farklı bir konudaydı. Benim bu yayının ana kaynağı olduğuma inanmıyorum'' demişti. 
     Kavga son hız 
     İngiltere'de BBC'nin, Başbakan'ın danışmanı Alastair Campbell ile ilgili bazı suçlamalara yayınında yer vermesiyle başlayan kavga giderek büyüyor. 
     Avam Kamarası'na bir kez daha ifade veren BBC muhabiri Andrew Gillighan, ağırlıklı olarak İşçi Partili üyelerden oluşan komisyon üyelerince ''fazla makbul olmayan bir tanık'' olarak nitelenirken, Gillighan'ın sorgulandığı oturumun da ''tatmin edici olmadığı'' savunuldu. 
     Campbell'i ''Irak dosyalarını daha ilgi çekici hale getirmek için abartmakla'' suçlayan Gillighan'ın, ''şimdi bu iddiasından geri adım attığını'' öne süren Komisyona karşılık, BBC bu iddiadan vazgeçilmediğini açıkladı. 
     Bu arada BBC muhabiri Gillighan da komisyonu ağır biçimde suçladı ve kendisine karşı bir ''cadı avı'' sürdürüldüğünü savundu. Yazdığı haberde hata bulmaya çalışan komisyon üyelerinin, bunu yapamayınca bir ''adam asma jürisi'' gibi hareket etmeye kalktığını belirten Gillighan, komisyonu kendisine pusu kurmakla da suçladı. 
     Buna karşılık Komisyon Başkanı Donald Anderson, Gillighan'ın ifade verdiği oturumun tutanaklarını bir hafta içinde kamuoyuna açıklayacağını ve kamuoyunun gazeteciyle ilgili kararını kendi düşünceleriyle vermesine olanak tanıyacağını bildirdi. Anderson, bu alışılmamış uygulamayı sırf adaletin yerini bulması için yapacağını da vurguladı. 
     Ancak BBC, komisyonla ilgili suçlamalarında daha da ileri giderek, yapılan oturuma komisyonun muhafazakar iki üyesinin katılmadığını, bir liberal demokrat üyenin de erken ayrılmasının İşçi Partisi'ne komisyonda ''at koşturma'' fırsatı verdiğini savundu. 
     Karşılıklı suçlamaların sürüp gideceği anlaşılan bu kavga, İngiliz basınında hala en çok yer alan gelişmelerden birini oluşturmaya devam ediyor. Gillighan soruşturmasının tutanaklarının açıklanması halinde, tartışmanın daha da derinleşmesi bekleniyor. 
     

     
</TEXT>
</DOC>
