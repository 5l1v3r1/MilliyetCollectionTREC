<DOC>
<DOCNO> 189674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sondun17.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani Türk askeri gelmemesinden memnunum 
</HEADLINE>
<TEXT>

     Irak Kürdistan Demokrat Partisi IKDP lideri Mesud Barzani, ''Türkiye'nin Irak'a asker göndermeme kararından memnunum'' dedi. 
     Associated Press tarafından verilen haberde, Barzani'nin, ''Türkiye'nin Irak'a asker göndermemeyi düşünme kararından'' memnuniyet duyduğu bildirildi. 
     Birleşik Arap Emirlikleri'nin başkenti Abu Dabi'de temaslarda bulunan Barzani, gazetecilere yaptığı açıklamada, Iraklıların, komşu ülkelerden asker gönderilmesini istemediklerini söyledi. 
     Barzani, ''Irak, herhangi bir komşu ülkeden asker istemediği gibi, Türkiye'den de asker gönderilmesini istemiyor. Bu, koalisyon askerlerini olumsuz etkiler'' dedi. 
     ''Türkiye'nin, Irak'a asker göndermeme kararını memnuniyetle karşılıyorum'' diyen Barzani, Türkiye ile yakın ve kardeşçe ilişkileri bulunduğunu, ancak Türk askerlerinin Irak'a gelmesinin kabul edilemez olduğunu söyledi. 
     ''Bu, tüm Irak'ın düşüncesi. Sadece bir Kürdün değil'' diyen Barzani, kendilerini, birleşmiş, federal bir Irak'a adadıklarını ifade etti. 
     Başbakan Recep Tayyip Erdoğan, Formentor Forumu'na katılmak üzere gittiği İspanya'nın doğusundaki Mallorca adasında düzenlediği basın toplantısında, ''Türkiye olarak Irak halkının mutluluğu için ne yapılması gerekiyorsa onu yapmak istiyoruz. Irak'ın demokratik ve hukuk devletleri arasına girmesini istiyoruz. Irak'ta şu anda olduğu gibi polisiye vakaların içinde yer almamız gibi bir şey söz konusu olamaz. Irak dün de, bugün de, yarın da hep komşumuzdur, olumsuzluklara mahal verecek herhangi bir girişimimiz olmayacaktır. Irak halkının talebi bizim için çok önemli. Irak'ta sadece Türk değil, diğer yabancı askerler için de olumlu olumsuz yaklaşım gösterenler var. Şunu da söyleyeyim Biz Irak'a asker göndereceğiz diye çok da arzulu değiliz. ABD'nin talebi oldu, onu değerlendiriyoruz'' demişti. 
     
</TEXT>
</DOC>
