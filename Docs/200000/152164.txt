<DOC>
<DOCNO> 152164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sonspo40.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili Şampiyonluk için her yol mübah değil... 
</HEADLINE>
<TEXT>

     Kadıköy 100. Yıl Beşiktaşlılar Derneği törenle açıldı. 
     Hasanpaşa Poyraz Sokak'ta faaliyet gösterecek derneğin açılışını, Beşiktaş Kulübü Başkanı Serdar Bilgili, Kadıköy Belediye Başkanı Selami Öztürk ile birlikte yaptı. Taraftarların ve siyah-beyazlı kulüp üyelerinin yoğun ilgi gösterdiği açılış töreninde, başkan Bilgili alkışlarla karşılanırken, bol bol imza dağıttı. 
     Bilgili, açılış konuşmasında, 100 yıldır Türk halkına spor yaptırmanın yanında birtakım ahlaki değerler kattıklarını ifade ederek, ''Beşiktaş Kulübü kuruluşundan bugüne spor yaptırmaktan öte, Türk halkına ahlak, etik ve dürüstlüğü aktarmakta, bu dersi vermektedir. Bunun için başarıya giden yolda şampiyonluk için her yolun mübah olmadığını hep anlattık. Başarı için her yol mübah değildir. Dürüstlüğümüzle, ahlakımızla toplum içindeki görevimizi arkadaşlarımızla birlikte yerine getirmeye devam edeceğiz'' dedi. 
     Kadıköy Belediye Başkanı Öztürk ise Fenerbahçeli olduğunu hatırlatarak, ''Ancak Beşiktaş, Galatasaray ve diğer kulüplerimiz olmazsa, Fenerbahçe'nin tadı olmaz'' diye konuştu. 
     Dernek Başkanı Oktay Özaydın da her zaman dostluk ve centilmenliği ön planda tuttuklarını vurgularken, açılış töreninde Fenerbahçe Gönüllüleri Derneği'nin bazı üyelerinin de yer almasının, bunun bir göstergesi olduğunu söyledi. 
     





</TEXT>
</DOC>
