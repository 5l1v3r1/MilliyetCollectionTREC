<DOC>
<DOCNO> 180689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/yazar/akyol.html </URL>
<DATE> 2003/09/06/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Irak'a asker 
</HEADLINE>
<TEXT>

   
   GENELKURMAY Irak'a asker göndermenin "teknik" yönlerini Amerikalılarla görüşüyor. İlk tur tamamlandı. 
   Görüşmelerdeki önemli bir konu şu 
   "Türkiye Habur kapısından sürekli ve büyük miktarlarda sevkıyat yapacak asker, mühimmat ve sivil malzeme... Bunlar Kürt bölgesinden geçerek Bağdat'ın batısındaki Sünni Arap bölgesine gönderilecek. Bunun güvenliği nasıl sağlanacak " 
   Ya Türk askeri sağlayacak veya Amerikan askerleri... Kime karşı PKK KADEK'e karşı, muhtemel peşmerge ve Baas saldırılarına, çetelerin soygun, yağma girişimlerine karşı. 
   Bu, Kuzey Irak'ta Türkiye'yi tatmin edecek şekilde bir "güvenlik şeridi"nin oluşturulmasını gerektiriyor. 
   Hoşyar Zebari ve PKK KADEK'in Irak'a asker göndermemize şiddetle karşı çıkmasının bir sebebi bu. 
   
   GÜVENLİK bakımından önemli bir diğer konu, Irak'taki PKK KADEK varlığının etkisizleştirilmesi 
   - Türkiye ABD ile anlaşarak eve dönüş yasasını çıkardı. Amerika'nın örgüte baskı yaparak ya 'eve dön' veya 'seni tutuklarım' demesi gerekiyordu. Ama henüz bir şey yapmadı. 
   Şimdi Türk ve Amerikan askerleri bu terör varlığını etkisizleştirmek için uygulanacak yöntemleri konuşuyorlar. 
   Terör örgütü "ateşkese son verdim" diye bildiri yayımlamakla, "teslim olmam, çarpışırım" mesajı veriyor. Her gün birkaç askeri ölen Amerikalıları caydırmayı planlıyor. 
   Fakat 
   - Terör varlığına karşı etkili bir uygulamayı içermeyen bir tezkere Meclis'ten geçmez 
   Bizimkiler bunu Amerikalılara söylemişler. 
   "Asker göndereceğiz" diye hükümet açıklama yaptığında bilin ki, Kuzey Irak'taki terör varlığını sona erdirmek için Türkiye ile ABD bir yöntem belirledi. 
   
   TÜRKİYE nereye asker gönderecek 
   Amerikalılar Bağdat'ın batısını, Felluce ve Ramadi bölgesini teklif ediyorlar. Buraya çöl iklimi hakimdir. 
   Bağdat'ın kuzeyinde Bakuba'dan Tikrit'e uzanan bölge de Sünni Arap karakterli, Kerkük'e daha yakın ama Saddam'ın aşiretinin bulunduğu bölge 
   Gideceğimiz yere göre lojistik ve güvenlik meselelerini görüşmek gerekiyor. 
   Türkiye nereye asker gönderirse, o 'sektör', orada kurulan "Türk Tümen Karargahı"nın emrinde olacak. Türkiye isterse kendisi üç tugaya kadar asker gönderebilir, isterse başka ülkelerin göndereceği askerlerin bir kısmı burada yine Türk komutanının emrinde kullanılabilir. 
   Tabii gerektiğinde operasyon ve çarpışmalar olacak. Bunun da kuralları ve ABD askerleriyle koordinasyon meseleleri görüşülüyor. 
   "Irak'ın siyaseten yeniden yapılandırılması" ise diplomatların konuşacağı konu.. 
   Bunlar tamamlanınca konu Meclis'e gelecek. Askeri ve siyasi yönler sağlam kurallara bağlanırsa, elbette asker göndermeliyiz. Müzakeresi yapılan konular bile meselenin Türkiye için ne kadar önemli olduğunu gösteriyor. 
   
   ACI BİR NOT Denizli Valisi Recep Yazıcıoğlu'nun tıbben 'beyin ölümü' denilen durumu, sadece ailesi ve dostları için değil, bütün Türkiye için büyük bir kayıptır. Yaratıcı, girişimci, başarılı bir 'idareci' olan dostum Yazıcıoğlu'nun bu elim durumundan duyduğum üzüntüyü tarif edemem. Recep Yazıcıoğlu'nun kederli ailesinin ve kardeşi dostum Prof. Sait Yazıcıoğlu'nun acısını paylaşıyorum. 
   
      
   
</TEXT>
</DOC>
