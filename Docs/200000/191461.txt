<DOC>
<DOCNO> 191461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sontur25.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bedri Baykam, kurultayın yenilenmesi istemiyle başvuruda bulundu 
</HEADLINE>
<TEXT>

     CHP'nin 30. Olağan Büyük Kurultayı öncesinde genel başkanlığa aday olacağını açıklayan, ancak tüzük değişikliği nedeniyle aday olamayan Bedri Baykam, kurultayın yenilenmesi istemiyle Çankaya İlçe Seçim Kurulu Başkanlığı'na başvurdu. 
     Baykam, Ankara Adliye Sarayı'ndan ayrılırken gazetecilere yaptığı açıklamada, kurultay seçimlerine itiraz için öngörülen 2 günlük yasal başvuru süresi dolmadan başvurusunu yapmak istediğini söyledi. 
     ''Kurultayın demokratik olmadığını'' savunan Baykam, ''yapılan tüzük değişikliklerinin anti-demokratik olduğunu'' kaydetti. 
     Baykam, ''Parti Tüzüğü'nün seçimlere direkt etki edecek şekilde değiştirilmesinin rakip adayların ortaya çıkışını zorlaştıran haksız bir siyasi müdahale olduğunu'' belirterek, şunları söyledi 
     ''Yapılan uygulama, Anayasa'nın temel hükümlerine ve Siyasi Partiler Yasası'na paralel olarak bir tüzüğün içermesi gereken eşitlikçi, demokratik hak ve teamüllere, seçimlerin temel hükümlerine ve Anayasal vatandaşlık haklarının ruhuna açık olarak karşıdır. 
     Bu kurultay sonuçları meşru kabul edildiği takdirde, aynı Genel Başkan'ın bir dahaki kurultay seçimlerinde delege aday gösterme yüzdesini yüzde 30 yüzde 40'lara çıkararak, aynı haksız yöntemle rakiplerini safdışı bırakmayacağının hiçbir garantisi olamaz.'' Baykam, CHP'nin 23-24 Ekim tarihlerinde gerçekleştirilen 30. Olağan Kurultayı'nın yenilenmesini istediğini belirtti. 
     
</TEXT>
</DOC>
