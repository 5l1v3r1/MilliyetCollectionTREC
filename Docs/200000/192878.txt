<DOC>
<DOCNO> 192878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sontur17.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Alt yapı çalışmalarında kanser tehlikesi... 
</HEADLINE>
<TEXT>

     Ankara Valiliği, alt yapı ve metro çalışmalarında karşılaşılan ak toprağın, kansere yol açan kristaller içerdiğine dikkati çekerek, Ankara Büyükşehir Belediyesi'ni uyardı. 
     Çalışmalar sırasında sürekli hava kirliliği ölçümü yapılmasını isteyen Valilik, ak topraklı bölgelerde çalışanların özel elbise kullanmasını ve ıslatma çalışması yapılmasını istedi. 
     Ankara Valisi adına İl Sağlık Müdür Yardımcısı Dr. Erhan Önal, Sağlık Bakanlığı'nın konuyla ilgili yazısına istinaden, Ankara Büyükşehir Belediye Başkanlığı'na 25 Eylül 2003'te bir uyarı yazısı gönderdi. 
     Sağlık Bakanlığı'nın ilgili yazısında, ''İç Anadolu'da Ankara'yı da içine alan bölgede bulunan ak toprağın, akciğer zarı kanserine neden olan kristaller içerdiği, eski yıllarda alt yapı çalışmalarında kullanılan asbestli boruların ak toprağa benzer etkileriyle kronik akciğer hastalığı ve akciğer zarı kanserine neden olduğu, belediyelerin yürüttüğü alt yapı çalışmaları sırasında oluşan tozun halk sağlığı ve çalışanlar için risk oluşturduğunun'' belirtildiği kaydedildi. Yazıda, şöyle denildi 
     ''Devam eden belediyelere ait alt yapı ve metro inşaatları sırasında adı geçen toprağın ve asbest içeren alt yapı malzemelerinin çalışanlar ve çevre sağlığı üzerinde, önümüzdeki 30 yılı kapsayacak ciddi kanser riski oluşturma ihtimalini göz önüne alınarak belediyelerin yürüttüğü bu tür çalışmalarda sürekli hava kirliliğinin ölçülmesi özellikle partiküler madde , asbest açısından havanın değerlendirilmesi, adı geçen toprak ve asbest içeren malzemelerle çalışırken özel elbiselerin kullanılması ve özel ıslatma çalışmalarına özen gösterilmesi, bu konuların halk sağlığı açısından büyük önem taşıması nedeniyle gerekli önlemlerin ivedilikle alınması ve konunun kaymakamlıklarca ilgili belediyelere duyurulması sağlanmalıdır.'' 
     
</TEXT>
</DOC>
