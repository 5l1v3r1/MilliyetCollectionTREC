<DOC>
<DOCNO> 188578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/soneko37.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Alkollü içki ithalatçıları ÖTV için Rekabet Kurulu'na başvuracağız 
</HEADLINE>
<TEXT>

     Alkollü İçecekler İthalatçıları ve Dağıtıcıları Derneği Başkanı Osman Ünlü, alkollü içeceklerdeki ÖTV'nin artırılmasının büyük markalara sahip şirketlere yaradığını savunarak, Rekabet Kurulu'na başvuracaklarını bildirdi. 
     Ünlü, yaptığı açıklamada, kararı eleştirerek, ''Bilinçli yapılmış. Viski ve rakı tüketicilerine büyük darbe'' diye niteledi. 
     Maliye Bakanlığı'nın uygulamaya koyduğu yeni ÖTV oranlarıyla Türk halkının rakıyı 20 milyon liranın altında ve şu anda 12-14 milyon liraya satılan viskiyi de 30 milyon liranın altında içmesinin imkansız hale geldiğini belirten Ünlü, şöyle dedi 
     ''Bu kararın çıkması en çok büyük markalara sahip şirketlere yaramıştır. Çıkan karar büyük viski şirketlerine tekel olma olanağı sağlamıştır. Bugün İskoçya'da bu fiyatların çok altında viski alma olanağı varken, yeni çıkan karar bugüne kadar Türk halkına sunulan cazip fiyatlı viskilerin yok olmasına sebep olmuştur.'' 
     
     ''KAÇAKÇILIK ARTACAK'' 
     Yeni verginin tüketicilerin free-shoplara yönlenmesine neden olacağını ifade eden Ünlü, ''Bu vergiden dolayı kaçaklığın had safhada artacağına inanıyoruz. Bunun başta sebebi free-shoplarda fiyatların düşük olması. Halkımız kaçak mala yönelecektir. Bundan dolayı devletin büyük vergi kaybı olacaktır. Yani kaş yaparken göz çıkarıyoruz'' görüşünü savundu. 
     Kararın büyük şirketleri koruyarak, küçük şirketleri kapanma noktasına getireceğini öne süren Ünlü, şunları söyledi 
     ''Dernek olarak yangın büyümeden, sektörde çalışan binlerce kişi zarar görmeden Maliye Bakanlığı'nın kararı gözden geçirmesini, düzeltmesini umuyoruz. Avrupa ve dünyada hiçbir ülkede böyle birşey yoktur. Bir Tekel kapatılırken, 3-4 tekel oluştu.'' Ünlü, şu anda satışların durduğunu kaydederek, kararla ilgili birkaç gün içinde Rekabet Kurulu'na başvuracaklarını bildirdi. 
     
</TEXT>
</DOC>
