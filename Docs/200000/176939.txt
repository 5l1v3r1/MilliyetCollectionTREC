<DOC>
<DOCNO> 176939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sondun15.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Merkezinin önü ''Sessiz savaş alanı''... 
</HEADLINE>
<TEXT>

     Bağdat'ta bomba yüklü araçla saldırılan ve enkaza dönüşen BM merkezine gazeteciler yaklaştırılmıyor. 
     BM binası olarak kullanılan Kanal Otel'in önündeki caddede geliş gidişler kesilmiş durumda. Bütün muhabirler ve kameramanlar caddenin karşısında bekliyor. 
     Saldırının olduğu yerde Amerikan askerleri ve Irak polisi bulunuyor. Otelin önü ''sessiz bir savaş alanı'' gibi. Çevrede Amerikan tankları, zırhlı araçları ve otomatik silahlı askerler bulunuyor. 
     BM'ye ev sahipliği yapan 3 katlı Kanal Otel'in 2 katının ön yüzü havaya uçmuş durumda. Roketle saldırılmış gibi altüst olan binada çalışan bazı kişilerin hala kayıp olduğu belirtiliyor. Enkaz altında 6 kişi bulunduğu söyleniyor, ancak bu kişilerin tam olarak nerede olduğu bilinmiyor. 
     Bağdat'ta Cedar Oteli'nde kalan BM'nin Irak özel Temsilcisi Sergio Vieira De Mello ve yardımcıları, normal mesaileri için geldikleri Kanal Otel'de saldırıya kurban gitmişti. 
     Cedar'da kalan BM çalışanlarının, bu otelde de ikinci bir patlama olabileceğinden korktuğu belirtiliyor. 
     
</TEXT>
</DOC>
