<DOC>
<DOCNO> 150011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sonspo20.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Denizli'ye 3 puan için gitti... 
</HEADLINE>
<TEXT>

     Fenerbahçe, Denizlispor ile yarın deplasmanda yapacağı erteleme maçı için bugün özel uçakla Denizli'ye gitti. 
     Gençlerbirliği karşısında oynadığı futbolla beğeni toplayan ancak berabere kalan sarı-lacivertliler, yarın Denizlispor'u yenerek, 3 puan almak istiyor. 
     Ligde kendi sahasında 22. haftada Malatyaspor'u 2-0 yendiği karşılaşmadan sonra galibiyet yüzü göremeyen Fenerbahçe, deplasmanda Galatasaray 2-0 ve Adanaspor'a 3-1 , kendi sahasında da Altay'a 0-1 yenilirken, deplasmanda Elazığspor ve son olarak Kadıköy'de Gençlerbirliği ile aynı skorlarla 3-3 berabere kaldı. 
     14. haftada Kocaelispor'u İzmit'te 2-1 yendikten sonra deplasmanda yaptığı 5 maçta galip gelemeyen sarı-lacivertliler, Denizlispor'u kendi sahasında yenerek hem dış saha fobisine hem de 5 maçlık galibiyet hasretine son vermeyi hedefliyor. 
     
     HAZIRLIKLAR TAMAMLANDI 

     Fenerbahçe, Denizlispor maçı öncesi hazırlıklarını yaptığı tek antrenmanla tamamladı. 
     Samandıra Tesisleri'nde teknik koordinatör Tamer Güney yönetiminde yapılan ve yaklaşık 1 saat süren idmanda futbolcular, çift kale maç yaptı. 
     Antrenmanda, sakatlığı devam eden Rebrov koşu yaparken, sakatlığı bulunan Mirkoviç tedavi oldu. 
     Bu arada, Güney, altyapıda kullanılan göğüs barfiksi ve top fırlatma aletlerini Samandıra Tesisleri'ne getirtti. 
     
     REBROV VE MİRKOVİÇ KADRODA YOK 

     Sarı-lacivertlilerde sakatlıkları bulunan Rebrov ve Mirkoviç'in yanı sıra Steviç, İsmail ve genç Kerim, Denizlispor maçı kadrosuna alınmayarak, İstanbul'da bırakıldı. 
     Kulüp doktoru İsmail Başöz, sol arka adalesinde zorlanma olan Rebrov'un tam olarak iyileşmediğini belirterek, ''Sakatlığının tekrarlama tehlikesi bulunuyor. Mirkoviç'in ise sol ayak bileğinde zorlanma nedeniyle ödem oluştu. Bu iki futbolcunun tedavisi sürecek'' dedi. 
     
     ERHAN ''KAZANMAK İSTİYORUZ'' 

     Fenerbahçeli futbolculardan Erhan Albayrak, Denizli'ye kazanmak için gittiklerini söyledi. 
     Sabiha Gökçen Havalimanı'nda basın mensuplarının sorularını yanıtlayan Erhan, Gençlerbirliği maçında iyi oynamalarına rağmen galip gelemediklerini belirterek, Denizlispor ve Beşiktaş ile deplasmanda yapacakları maçlardan galip ayrılmak istediklerini söyledi. 
     Mustafa Doğan ise iyi oynamaya başladıklarını, Denizlispor maçıyla birlikte galibiyet serisine başlamak istediklerini kaydetti. 
     
     MUHTEMEL 11 

     Fenerbahçe'de teknik koordinatör Tamer Güney'in yarınki maçta, Gençlerbirliği maçı kadrosunda değişiklik yapmaması, sadece sakat olan Mirkoviç'in yiren cezası biten Fatih'i oynatması bekleniyor. 
     Sarı-lacivertlilerde Ceyhun'un da cezası sona ermesiyle cezalı futbolcu kalmadı. 
     Bu arada, kadroda yer alan futbolculardan Mustafa, 3 sarı kartla ceza sınırında bulunuyor. 
     Fenerbahçe'nin yarınki maça şu muhtemel 11 ile çıkması bekleniyor 
     Rüştü, Fatih, Ümit, Mustafa, Erhan, Kemal, Hakan, Johnson Ceyhun , Ali Güneş, Tuncay, Semih. 
     Denizli Atatürk Stadı'nda yarın saat 20.00'de yapılacak karşılaşmayı Sabit Hacıömeroğlu yönetecek. 
     
     TARAFTAR FORVETTE SEMİH'İ İSTİYOR 

     Fenerbahçeli taraftarlar, Gençlerbirliği maçında 2 gol atan genç Semih'in forvette Vladimir'in yerine oynamasını istiyor. 
     ''fenerhaber.com'' adlı internet sitesinde devam eden ''Forvette kim oynasın'' şeklindeki ankete katılan 1176 kişi taraftardan yüzde 93.71'i 1102 kişi ''Semih oynasın'' dedi. 
     Ankete katılan taraftarların yüzde 6.29'u ise 74 kişi Vladimir lehine oy kullandı. 
     Öte yandan, Ödemiş Fenerbahçeliler Derneği'nin bu akşam başkan Aziz Yıldırım'a destek yemeği düzenlediği bildirildi. 
     
</TEXT>
</DOC>
