<DOC>
<DOCNO> 185887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/guncel/gun06.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Scooter' kullanana ehliyet gerekmiyor 
</HEADLINE>
<TEXT>

   Kırklareli'nde "scooter"lı bir kişinin durdurulmasıyla başlayan kriz nihayet çözüldü. Bakanlık, "scooter"ın motorlu taşıtlar sınıfında yer almadığını açıkladı... 
      GÜLÇİN ÜSTÜN Ankara 

   
   Sanayi ve Ticaret Bakanlığı, Kırklareli'nde trafikte "scooter" kullanan bir kişinin durdurulması ve ehliyet sorulmasıyla başlayan krize son noktayı koydu. Mevzuatlarda "scooter"ın dahil olduğu bir tanım bulamayan bakanlık, bu araçların motorlu taşıt sınıfında yer almadığını ve ehliyet gerekmediğini bildirdi. 
   "Scooter"ın hangi araç sınıfına girdiği konusunda görüş isteyen Emniyet Genel Müdürlüğü'ne yanıt veren bakanlık, bünyesindeki Motosiklet Alt Komisyonu'ndan ve Avrupa Birliği'nin ilgili biriminden görüş istedi. Ancak mevzuat incelemesi sonucu "scooter"ları tarif eden bir tanım bulunamadı. Yürürlükte olan Üç ve Dört Tekerlekli Motosiklet Kanunu'nda da konuya ilişkin bir madde olmadığı belirlendi. 
   Bakanlığın trafik tescili yaptırma yetki ve görevi olmadığını, sadece bir taşıtın motorlu taşıt sınıfına girip girmediğini tespit edebileceklerini ifade eden yetkililer, "scooter" için ehliyet alma zorunluluğu olmayacağını da kaydetti. 
   Emniyet yetkilileri, motorlu taşıt sınıfına girmeyen araçlar için trafik tesciline ve ehliyete gerek olmadığını, ancak bisikletle motosiklet arası sınıfa konulması durumunda "scooter"ın A1 tip ehliyetle kulanılması gerektiğini belirtmişti. 
   
   Kırklareli'nde el konmuştu...    KIRKLARELİ DHA 

   Kırklareli'nde iki müzik marketi bulunan Güray Gürpınar, İstanbul'dan iki scooter satın aldı. Mağazada çalışan İrem Bozoğlu, 4 Eylül'de bu araçlardan birini kullanırken trafik polislerince durduruldu. Polis, Bozoğlu'na ehliyet sordu, ardından araca ruhsatı ve plakası bulunmadığı için el koydu. Ancak bundan sonrasını kimse çözemedi. Kırklareli Emniyet Müdürlüğü "scooter"la ilgili nasıl işlem yapılacağını öğrenmek için Emniyet Genel Müdürlüğü'ne yazı yazdı. Yazıda aracın bisiklet ya da motosiklet sınıfına girip girmediği, trafiğe çıkan bir araç olup olmadığı konusunda bilgi istendi. Bozoğlu ise, satıcı firmanın "scooter"a plaka ve ruhsat çıkarılması gerektiği konusunda bir bilgi vermediğini belirterek, "Firma yetkilileri de olaya çok şaşırdı. Ruhsat ya da plakaya gerek olmadığını söyledi" dedi. 
</TEXT>
</DOC>
