<DOC>
<DOCNO> 169002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sontur31.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı Arınç "Nouma gitti sıra İlhan Mansız'da" 
</HEADLINE>
<TEXT>

     TBMM Başkanı Bülent Arınç, kapkaç olaylarına getirilecek cezalarla ilgili yeni yasal düzenleme hazırlıklarının Adalet Bakanlığı'nda yapıldığını ve bu sorunun çözülebileceğine inandığını söyledi. 
     Bülent Arınç, Manisa çarşı esnafını gezerek, sorunlarını ve isteklerini dinledi, ayrıca partili arkadaşları ile dostlarını ziyaret etti. 
     Ulupark'ta gazetecilerin sorularını da yanıtlayan Arınç, kapkaç olaylarını önlemeye yönelik bir yasal düzenleme hazırlığı olup olmadığının sorulması üzerine, ''Bu işin sorumlusu, Adalet Bakanımızdır. Herhalde bunu önleyebilirler. Bizim önümüze yasa gelirse yasayı çıkarırız'' dedi. 
     TBMM Başkanı Arınç, ''Kapkaç olayları, son yıllarda hem ahlaki bir suç olarak, hem de ekonomiden kaynaklanan yeni bir suç türü olarak tanımlanarak ortaya çıktı. Suçun unsurlarını çok iyi tespit etmek ve öyle yasal düzenleme yapmak lazım'' dedi. 
     
     ''İLHAN MANSIZ GİTMELİ''- 
     TBMM Başkanı Arınç, Vestel Manisaspor'un transferleriyle ilgili bilgi alırken de ''Nouma'yı almadılar mı '' diye sordu. Koyu bir Beşiktaş taraftarı olduğunu hatırlatan Arınç, Beşiktaş'ın Nouma'yı göndermekle isabetli bir karar verdiğini kaydetti. 
     Arınç, Nouma'nın Beşiktaş'tan gönderilmesi için Kulüp Başkanı Serdar Bilgili'ye ricada bulunduğunu da belirterek, ''Beşiktaş'ın böyle ahlaksız ve şımarık futbolculara ihtiyacı yok. Nouma gitti, şimdi sıra İlhan Mansız'da. Mansız da gidecek. Böyle şımarık futbolcuların Beşiktaş'a yakışmadığını herkes biliyor. İlhan Mansız bence gitmeli'' diye konuştu. 
     
</TEXT>
</DOC>
