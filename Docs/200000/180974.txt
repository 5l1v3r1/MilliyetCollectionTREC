<DOC>
<DOCNO> 180974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/yasam/yas05.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yağmur olur, biz Rock müzik dinleriz' 
</HEADLINE>
<TEXT>

   Rock'n Coke'un ikinci günü yağmurla başladı ancak, The Cardigans ve Pet Shop Boys'un müzikleri, ıslaklığı unutturdu 
      ASLI ÖKTENER 
   
   Hezarfen Havaalanı'nda iki gün süren "Rock'n Coke", eğlence, organizasyon ve alınan güvenlik önlemleriyle örnek bir festival oldu. 6'sı yerli 18 müzik grubu, 12 DJ ile yaklaşık 150 müzisyenin sahne aldığı festivalin ilk günü beklenen yağmur gelmeyince, akşam saatlerinde izleyicilerin sayısı 15 bine yaklaştı. İzleyiciler, Rashit grubunun ardından, Suede, Simple Minds, Dead Kennedys ve MFÖ ile coştu. Dead Kennedys üyeleri "Amerikalıyız ama hükümetin savaş politikasına karşıyız. Biz barışı destekliyoruz" mesajı verdi. Teknoseverler burada özellikle akşam saatlerinde yer alan "Mercan Dede" lakaplı Arkın Allen'ın parçalarıyla kendinden geçti. Nil Karaibrahimgil'le start alan ikinci günde Athena izleyicilere keyifli dakikalar yaşattı. Festivalde 2 bin görevli ve 500 özel güvenlik görevlisi çalıştı. Festival The Cardigans, Pet Shop Boy, Dirty Vegas, Sugababes gruplarının sahne almasından sonra DJ arena sahnesinde gece boyunca sürdü. İzleyiciler yastıklara uzanıp zaman zaman dinlenirken, bazıları da bungee trambolinde heyecanlı dakikalar yaşandı. Yapay duvara tırmananların yanında, tarot falı baktırarak ya da maket arabalar kullanarak zaman geçirenler oldu. 
   
   Haydi kızlar okula... 
   Milli Eğitim Bakanı Hüseyin Çelik de bakanlığı ve UNICEF tarafından haziran ayında başlatılan, Coca Cola'nın 250 bin dolarlık destek sağladığı "Haydi Kızlar Okula" kampanyasıyla ilgili basın toplantısı düzenledi. Türkiye'de 7 milyonun üzerinde okuma - yazma bilmeyen olduğuna dikkat çeken Çelik, "Varlık sebebimiz bu problemi çözmemizi gerektiriyor" dedi. 
   
   
</TEXT>
</DOC>
