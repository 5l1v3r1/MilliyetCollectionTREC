<DOC>
<DOCNO> 173073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/dunya/dun01.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tony Blair hesap verecek 
</HEADLINE>
<TEXT>

   İngiltere Başbakanı, köstebeklikle suçlanmasının ardından intihar eden Dr. Kelly'nin ölüm soruşturması çerçevesinde Lord Hutton'a ifade verecek 
      DIŞ HABERLER SERVİSİ 

   
   İngiltere Savunma Bakanlığı Danışmanı Dr. David Kelly'nin trajik ölümünün nedenlerini açıklığa kavuşturmayı amaçlayan soruşturma dün başladı. Soruşturma ekibinin başkanı Yargıç Lord Hutton, Başbakan Tony Blair'in ifadesini isteyeceğini açıkladı. 
   Tecrübeli İngiliz Yargıç Lord Hutton, düzenlediği basın toplantısında, Dr. Kelly'nin adının "köstebek" suçlamasıyla basına sızdırılmasının sorumlularını belirlemeye çalışacağını söyledi. Soruşturmanın bir başka amacı da, Dr. Kelly'nin, İngiliz hükümetini suçlayan tartışmalı haberi hazırlayan BBC muhabiri Andrew Gilligan'a tam olarak ne söylediğinin anlaşılması. Kelly, soruşturmanın amacına ulaşması için, İngiltere Başbakanı Blair, Blair'in iletişim danışmanı Alastair Campbell, Savunma Bakanı Geoff Hoon ve BBC muhabiri Andrew Gilligan'ın ifadesine başvuracağını açıkladı. Hutton, Kelly'nin cesedinde dört elektro kardiyagram bandı bulunduğunu da ilk kez basına duyurdu. 
   İngiliz Liberal Demokrat Parti lideri Charles Kennedy ise, İngiltere Savunma Bakanlığı'nın, ölümünden önce Kelly'nin emekli maaşını kesmeyi düşündüğüne ilişkin iddiaların araştırılmasını soruşturma heyetinden talep etti. 
   Dr. David Kelly, İngiltere Savunma Bakanlığı tarafından, İngiliz hükümetini Irak'ın kitle imha silahı tehdidini çarpıtmakla suçlayan BBC haberinin ana kaynağı olmakla itham edilmiş, geçtiğimiz ay evinin yakınında ölü bulunmuştu. BBC, ölümünün ardından, Kelly'nin haber kaynağı olduğunu doğrulamıştı. 
   
   
</TEXT>
</DOC>
