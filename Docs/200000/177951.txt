<DOC>
<DOCNO> 177951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/yasam/yas07.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
2 kardeş, dolandırıcı Afrikalıları kaçırdı... 
</HEADLINE>
<TEXT>

      
   Biri Kamerunlu diğeri Somalili iki Afrikalı, Laleli'de ticaretle uğraşan Ahmet ve Abdulsamet Erol kardeşleri "25 bin dolarınızı, 50 bin dolar yapacağız" diyerek dolandırdı. Bunun üzerine Erol kardeşler, iki Afrikalı'yı, 3 arkadaşlarıyla birlikte kaçırdı. Kamerunlu Goion Fotso Kengne ve Somalili Kelvin Kanton, Ahmet ile Abdulsamet Erol kardeşler ile Laleli'de tanıştı. Afrikalılar, Erol kardeşlere, kimyasal bir madde sayesinde, gerçeğinden ayırt edilemeyecek ABD doları üretebildiklerini söyledi. Afrikalılar'a inanan Erol kardeşler, Kengne ve Kanton'a 25 bin dolar kaptırdı. Dolandırıldıklarını anlayan kardeşler, 3 arkadaşlarıyla birlikte 2 Afrikalı'yı kaçırdı ve 50 bin dolar fidye istedi. Fidye istenen kişinin şikayeti üzerine polis Erol kardeşleri Aksaray Metro istasyonu'nda yakaladı. Polis, diğer sanıklar ile 2 Afrikalı'yı da Fındıkzade'de bir evde buldu. 
   
   
</TEXT>
</DOC>
