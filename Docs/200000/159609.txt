<DOC>
<DOCNO> 159609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/siyaset/siy02.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AB paketine MGK freni 
</HEADLINE>
<TEXT>

Milli Güvenlik Kurulu toplantısında, hükümet tarafından TBMM'ye sevk edilmesi planlanan 6. Uyum Paketi'nin bir sonraki MGK'da görüşülmesi kararı çıktı. 'İrtica' ise bildiriye girmedi 
     BARKIN ŞIK Ankara 

     Hükümet tarafından Meclis'e sevk edilmesi planlanan AB 6. Uyum Paketi'nin önümüzdeki MGK'nın gündemine alınması kararlaştırıldı. MGK Genel Sekreterliği'nin hazırladığı pakete ilişkin çekinceleri belirten görüş yazısının ardından yaşanan gelişme, kulislerde, uyum paketine MGK freni olarak yorumlandı. Cumhurbaşkanı Ahmet Necdet Sezer başkanlığında dün Çankaya Köşkü'nde yapılan 6 saatlik MGK'dan sonra yapılan açıklamada, geçen bir aylık döneme ilişkin güvenlik raporları ışığında ülke genelindeki güvenlik ve asayiş durumunun gözden geçirildiği belirtilerek, şöyle denildi 
     "Toplantıda, Kıbrıs ve Irak'taki son gelişmeler değerlendirilmiş. Kurula sunulan 'Türkiye - AB İlişkileri ve yeni Katılım Ortaklığı Belgesi' hakkında genel bir değerlendirme yapılmış ve AB ile ilgili çalışmalar üzerinde durulmuştur. Ayrıca, GAP'ta gelinen aşama ve alınacak önlemler, Gelibolu Yarımadası Tarihi Milli Parkı geliştirme projesiyle ilgili gelişmeler, Türkiye - Suriye sınırındaki mayınlı sahanın temizlenmesi konularında alınmış MGK tavsiye kararları gözden geçirilmiştir." Toplantıda, Ege sorunu da ele alındı. Yunanistan'ın uluslararası hava sahasını daraltarak milli hava ve görüş sahasını genişletme çabalarının masaya yatırıldığı toplantıda, uluslararası dikkatlerin Ege üzerine yoğunlaştırılmaya ve AB'nin desteğinin sağlanmaya çalışıldığı tespitinde bulunuldu. Gelişmelerin ilişkilere etki yapabileceği uyarısının muhataplara aktarılması benimsendi. 
     
     Rumlardan adım bekleniyor 
     Kıbrıs'a ilişkin değerlendirmede de adada geçişlerin serbest bırakılmasının ardından karşı tarafın atacağı olumlu adımlara verilebilecek yanıtlar tartışmaya açıldı. Rum bandıralı gemilere ambargonun kaldırılması ve KKTC hava sahasının açılması önerileri gündeme geldi. Toplantıda, PKK KADEK'in son dönemde 5.5 milyon euro değerinde silah aldığı tespiti yapıldı. ABD'nin Irak'taki grupları silahsızlandırmak için attığı adımlar karşısında hazırlıksız yakalanmamak için İçişleri Bakanlığı'nca hazırlanan "Pişmanlık Yasası" da bu çerçevede kurulda gözden geçirildi. 
     İrtica ve kadrolaşma, bildiriye yansımadı. Ancak hükümetin kadrolaşma politikasından duyulan rahatsızlığın dile getirildiği öğrenildi. TSK'nın hassasiyetleri aktarıldı. Başbakan Erdoğan, "Anormal bir durum yok. Her şey bildiride yazılı. Orada her şeyi göreceksiniz" derken, MGK'nın önümüzdeki ay "AB özel gündemiyle" toplanacağını açıkladı. 
     

</TEXT>
</DOC>
