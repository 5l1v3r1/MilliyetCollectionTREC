<DOC>
<DOCNO> 170389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/yazar/theper.html </URL>
<DATE> 2003/07/19/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Hepsi sizin 
</HEADLINE>
<TEXT>

     Sizin anlattığınız olay artık hadisenin ortakları daire sahibi yapmaktan çıkarıp ortakları baskı altına alıp onların sırtından geçinmeye dönüştüğünü gösteriyor. Benim de dikkat çekmek istediğim husus bu. Bir kooperatif binaların tapusunu verdi ise artık işi bitmiştir. Hala bu kooperatifi sürdürmekte ne yarar var Zira bir kooperatif ticari bir şirket değildir yani amacı olabildiğince kar etmek değildir, ortaklarına yarar sağlayıp dağıtmaktır. Sizinkinde ortaklar daire sahibi olmuştur, artık kooperatif dağılacaktır. Ama hala ısrarla dağılmıyorsa, bir de ayrılanları tehdit ediyorsa ortada adli bir vaka var demektir. 
     Siz tapularınızı aldığınızı söylemiştiniz. Artık elektriği, suyu kooperatiften beklemeyin. Kat malikleri bir araya gelin sitenizin veya apartmanınızın kat malikleri kurulunu toplayın, kendi yönetiminizi kurun, bağımsız suyunuzu, elektriğinizi alın. Ne zamana kadar kooperatife göbek bağı ile bağlı kalacaksınız 
     Bir de havuzdan söz ediyorsunuz. Bu havuzun parasını siz vermediniz mi Bu havuz da sizin olmalı, sizlere dairelerinizin tapusu verilirken havuz konusunda iki ihtimale göre davranılır. 
     Ya havuz için apartmanların parselinde kalmıştır, o halde havuz sizin ortak mahallerinizdendir, dilediğiniz gibi yönetirsiniz veya havuz farklı bir parselde kalmıştır, bu halde dahi o parselde sizlerin müşterek mülkiyet tapularınızın çıkarılması lazım. Size verdiğim önceki yanıtı bu gözle incelerseniz, kooperatifin malı kabul edilecek gayrimenkuller hakkında açıklama yapmışım. Ancak daireler bitirildi, tapular alındı ise her halükarda kooperatifle birlikte alınan mallar da sizindir. Birlikte hareket ederseniz endişelenecek bir şey yok. Sizin cebinizden mal, mülk sahibi olmaya çalışanlara müsamaha göstermeyin. 
     
     
     

</TEXT>
</DOC>
