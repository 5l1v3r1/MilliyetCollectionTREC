<DOC>
<DOCNO> 197345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/guncel/gun07.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Teslim olmayacağız 
</HEADLINE>
<TEXT>

      ASLI ÖKTENER GÜLAY FIRAT İstanbul GÖKÇER TAHİNCİOĞLU Ankara Fotoğraflar ERCAN ARSLAN MUSTAFA İSTEMİ 
   
   Sivil toplum örgütlerince Beyoğlu'nda düzenlenen "Şiddete ve Teröre Karşı Sessiz Yürüyüş"e katılan yaklaşık 2 bin kişi, slogan ve alkışlarla terörü lanetledi. 
   Fransa'nın İstanbul Başkonsolosluğu önünde 11.00'de buluşan grup, "Şiddet ve teröre karşı barış" yazılı afişler açtı. İçi kırmızı karanfillerle dolu siyah bir çelengi Taksim'deki Atatürk Anıtı'na bırakan grup, bir dakikalık saygı duruşunda bulundu. Sanatçı Mustafa Alabora ortak basın bildirisini okurken çok sayıda kişi gözyaşlarına h kim olamadı. Bildiride, "Susmak, boyun eğmek, teslim olmaktır. Buradan tüm dünyaya ilan ediyoruz, teslim olmayacağız, susturulmuş, yıldırılmış, korkutulmuş bir toplum olmayacağız" denildi. 
   
      Ankara'da fiyasko 
   Ankara Kızılay'da Türk - İş, Hak - İş, DİSK, KESK, Türkiye Kamu - Sen, Memur - Sen, Türk Tabipleri Birliği, Türk Mühendis ve Mimar Odaları Birliği, Eğitim Sen ve TİSK öncülüğündeki etkinlikse "katılmayanlara tepki" eylemine dönüştü. 
   Yaklaşık 200 kişinin katıldığı eylemde, sivil toplum örgütü temsilcileri ve vatandaşlar eyleme katılmayanları suçladı. Daha önce 150 bin kişinin katıldığı eylemler yapmış sivil toplum kuruluşlarının sadece temsilcilerinin yer alması dikkat çekti. 
   İzmir Konak Meydanı'nda Emekli Sandığı Müdürlüğü önünde toplanan yaklaşık bin kişi, "Şiddete Karşı Barış" yazılı pankartla Hasan Tahsin Anıtı önüne kadar sessiz yürüyüş yaptı. İzmit'te de 2 bin kişinin katılımıyla sessiz yürüyüş gerçekleştirildi. Trabzon ve Manisa'da Emek Platformu, Bursa'da Mazlumder ile Memur - Sen temsilcilikleri etkinliklerle saldırıları kınadı. 
   Bu arada Antalya'da, basın açıklaması yapmak isteyen Emek Platformu üyeleri, polis engeliyle karşılaştı. Açıklama yapmakta ısrar eden gruba polis müdahale etti. Bazı vatandaşlar yaralandı. 
   
   
</TEXT>
</DOC>
