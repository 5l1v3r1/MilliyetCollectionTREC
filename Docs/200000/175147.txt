<DOC>
<DOCNO> 175147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/spor/aspo.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
GÜNDEM ENKE 
</HEADLINE>
<TEXT>

   Fenerbahçe'nin kalecisi, İstanbulspor maçındaki hatalarıyla kafalarda soru işareti bıraktı. Rüştü, Alman file bekçisine destek çıkarken, İspanyol basını eleştirdi 
      MEHMET ÇİFTÇİ BARCELONA 

   
   1- 'Sahip çıkmalı'    Rüştü üzüldü 
   SARI - Lacivertli ekibin, İstanbulspor sınavındaki 3 - 0'lık yenilginin şoku sürerken, yeni kaleci Enke de gündemi oluşturdu. Ancak Barcelona'ya transfer olan Rüştü, Alman file bekçisine destek verdi. Milli kalecimiz, Enke'ye çok üzüldüğünü belirtti, "Talihsiz bir başlangıç yaptı. Ben h l inanıyorum ki, Enke çok iyi bir kaleci. Onu bir maç ile yok etmemek gerekir. Eğer yönetim ve taraftar, sahip çıkarsa onu kazanırlar. Yoksa yok olup gidebilir" dedi. 
   
   "Kalbim kırıldı" 
   RÜŞTÜ, İstanbulspor maçındaki skoru öğrendiğinde kalbinden bir şeyler eksildiğini de ifade etti. Barcelonalı kaleci, "Çok üzgünüm. Ama ligin başlangıcı her zaman zor olur. Hatta Fenerbahçe için çok daha zor olmuştur. Taraftarın tepkisini de normal karşılamak gerekir. Ben o taraftarın yine de Fenerbahçe'nin peşini bırakmayacağına inanıyorum. Zaten Sarı - Lacivertli kulübü sevenlere de bu yakışır" ifadesini kullandı. 
   
   2-'Enke'den üçlük'    "Hayal kırıklığı" 
   İSPANYOL basını, Fenerbahçe'nin, İstanbulspor yenilgisine geniş yer verirken, Alman kaleciyi de eleştiri yağmuruna tuttu. Gazeteler, Enke'nin ortaya koyduğu futbolla, hayal kırıklığı yarattığı görüşünde birleştiler. Sport gazetesi, "Enke'den üçlük" başlığı ile yaptığı yorumunda, "Rüştü'nün yerine alınan Enke yediği hatalı gollerle Fenerbahçe'yi daha ilk haftada hayal kırıklığına uğrattı" ifadelerini kullandı. 
   
   "Kötü başlangıç" 
   EL Mundo Deportivo, "Enke, ilk maçında üç gol yiyerek lige kötü bir başlangıç yaptı" başlıklı haberinde, "Fenerbahçe, Barcelona'da hiç forma şansı bulamayan Enke'yi transfer etmekle hata yaptı" iddiasına yer verdi. Marca gazetesi ise, "Enke, Fenerbahçe'yi daha ilk haftada ligin dibine itti" başlığını kullandı. Gazete, "Fenerbahçe tüm Türkiye'yi şaşkın etti" yorumunu yaptı. 
   
   Fenerbahçe beğenmemişti    İSTANBULSPOR forması altında önceki gün harikalar yaratan ve ilk golü atan İsrailli Balili'nin, ilk olarak Fenerbahçe'ye 200 bin dolara önerildiği öğrenildi. Ancak Sarı - Lacivertliler'in beğenmeyerek, bu oyuncuyla ilgilenmediği ifade edildi. Menajerler bunun üzerine Balili'yi 200 bin dolara Sarı - Siyahlılar'a verdi. 
   
   'Bu tokat iyi oldu, ama...'    YALÇIN TÜRK 

   "İşimiz çok zor" 
   FENERBAHÇE'NİN Alman hocası, maç sonrası oyuncularla yaptığı toplantıda sakin uyarılarda bulundu. Daum, "Bu tokat iyi oldu. Ama ders çıkartabilirseniz" dedi. Tecrübeli çalıştırıcı, "Şunu anladım ki, ilerleyen haftalarda işimiz çok zor. Yapmamız gereken yığınla iş var. Gerekli önlemleri almamız açısından, iyi bir ders çıkartacağız. Erken uyarıyı mutlaka ciddiye almalıyız" diye konuştu. 
   
   Transfer hamlesi 
   BAŞKAN Aziz Yıldırım, transfer komitesi ve Daum dün bir araya gelerek, transfer için son hamlelerin yapılmasını kararlaştırdı. Alman hocanın isteği ve belirlediği isimler üzerine kanatlara ve oyun kurucu mevkiine oyuncu alınması kararlaştırılırken, Alex ve Fabiano için son bir görüşme yapılması da benimsendi. Bu transferlerin bu hafta içinde kesinleşmesi bekleniyor. 
   
   Daum'a mesaj    YUSUF KOBAL 

   "Önlem alır" 
   BAŞKANVEKİLİ Nihat Özdemir, Daum'un gerekli önlemleri alacağına inandıklarını söyledi. Özdemir, "Ligin başı, daha 33 maç var düşüncesini taşımak ve rakibin de puan kaybedeceğini planlamak yanlış olur. Geçen sezon Galatasaray, ondan önce de biz şampiyonluğu kaybettik" dedi. 
   
   "Taraftara yazık" 
   ÖZDEMİR, Fenerbahçe'nin sahasında kaybetme lüksü olmadığını da hatırlattı. Başkanvekili şöyle devam etti "Tribünleri dolduran taraftarımıza çok yazık oldu. Ne umutlarla geldiler, ama başları önde gittiler. Transfer çalışmalarımızın bir an önce bitmesinde yarar var." 
   
   Saran'dan tepki    FENERBAHÇE'NİN eski yöneticisi Sadettin Saran, Başkan Aziz Yıldırım'ın "Kulübe sadece 150 bin dolar" verdi açıklamasına büyük tepki gösterdi. Kulübe yaptığı maddi katkının, Yıldırım'ın belirttiği rakamların kat kat üzerinde olduğunu vurgulayan Saran, "Camiaya olan saygım ve terbiyemden ödün vermek istemediğim için, parasal konulardan ısrarla kaçmaya çalışıyorum. Benim maddi bakımdan yapmaya çalıştığımı, Fenerbahçe camiasındaki iyi niyetli insanlar ve medyanın önemli bir bölümü ayrıntılı bir şekilde bilmektedir. Şahsıma karşı olan rahatsızlığı anlamakta güçlük çekiyorum" dedi. 
   
   Gözler Trabzon'da    SARI-Lacivertli takımda bu hafta deplasmanda oynanacak Trabzonspor maçı büyük önem kazandı. Daum, futbolculara dün izin verirken, Yusuf ile İsmail Güldüren, antrenman yapmayı tercih ettiler. Fenerbahçe kafilesinin perşembe günü Trabzon'a gideceği açıklandı. 
   
   Fatura Erhan'a    YUSUF DURSUN 

   İSTANBULSPOR maçının ikinci yarısında takımını 10 kişi bırakan Erhan Albayrak'a 20 bin dolar ceza verilmesi gündeme geldi. Teknik kadronun, yönetime yolladığı raporda, Erhan'ın hareketinin kasıtlı olduğunu bildirdiği, bu nedenle ağır ceza uygulanacağı belirtildi. 
   
   
</TEXT>
</DOC>
