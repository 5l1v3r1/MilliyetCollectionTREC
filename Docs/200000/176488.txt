<DOC>
<DOCNO> 176488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/soneko17.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk Bankası Genel Müdürü Halk Bankası kapatılmayacaktır 
</HEADLINE>
<TEXT>

     Genel Müdür Tevfik Bilgin, Halkbank'ın 65 yıllık bir banka olduğunu hatırlatarak, ''Başbakanın da deklare ettiği gibi Halkbank kapatılmayacaktır. Bu misyonu Türkiye'de kaldırabilecek bir başka bankanın olduğuna inanmıyorum'' dedi. 
     Çorum Ticaret ve Sanayi Odası ile kredi sözleşmesi imzalamak üzere kente gelen Halk Bankası Genel Müdürü Tevfik Bilgin, Halkbank'ın durumunu değerlendirdi. 
     Kurulma kararı 1933 yılında çıkan Halkbank'ın 1938 yılında faaliyete geçtiğini belirten Bilgin, ''Ülke genelinde çok ünlü işletmeler dahil birçok işletmenin harcında Halkbank'ın önemli katkıları oldu. Son yıllarda bu katkısında azalma olmuş olabilir ama Halkbank, yine Halkbank'tır'' dedi. 
     Bilgin, 27 Mart 2003 tarihinde tamamen yeni bir kadro ile Halkbank yönetimine getirildiklerini ifade ederek, göreve geldikleri andan itibaren asıl hizmet alanlarının esnaf, sanatkar ve KOBİ'ler olduğu düşüncesiyle hareket ettiklerini söyledi. Halkbank'ın diğer adının KOBİ Bank olduğuna dikkati çeken Bilgin, Halkbank ile ilgili kesim arasındaki sıcaklığı artırmak için yoğun bir çalışma programı başlattıklarını, tüm şubeleri yerinde görüp, yerinde incelediklerini kaydetti. 
     Tevfik Bilgin, Halk Bankası'nın 540 şube, 8 bin 300 personele sahip olduğunu vurgulayarak, 350 şubenin kapanması ve 6 bin personelin görevden ayrılmasına rağmen bankanın gücünü kaybetmeden Türkiye çapında hizmet vermeye devam ettiğini anlattı. 
     Halkbank ile ilgili son aylarda basında yer alan spekülasyonların gerçeği yansıtmadığını dile getiren Bilgin, ''Halkbank Başbakan'ın da deklare ettiği gibi kapatılmayacaktır. Halkbank 65 yıllık bir banka ve kapatılması söz konusu değil. Bu misyonu Türkiye'de kaldırabilecek bir başka bankanın olduğuna inanmıyorum'' diye konuştu. 
     Bilgin, son aylarda başlattıkları hizmetlerle ilgili de bilgi verdiği konuşmasında, 4 ayda kullandırdıkları toplam kredi oranının yüzde 30, esnafa kullandırdıkları kredi oranının da yüzde 90 arttığını bildirdi. 
     Çorum Ticaret ve Sanayi Odası Yönetim Kurulu Başkanı Kenan Malatyalı da, Halkbank ile tüccar ve sanayicinin birbirleri ile bağlantısının uzun bir geçmişi bulunduğunu, özellikle KOBİ kredisinin gerek yatırım, gerekse işletme alanında önemli katkısı olduğunu söyledi. 
     Şubat 2001 krizinin ardından banka ile olan ilişkilerin durma noktasına geldiğini ifade eden Malatyalı, ''Biz sanayici olarak Halkbankası ile ilişkilerimizin geçmişteki gibi faal bir döneme girmesini arzu ediyoruz. Bu konuda da üzerimize düşeni yapacağız'' dedi. 
     
     ÇORUMLU SANAYİCİYE ÖZEL KREDİ 
     Halk Bankası ile Çorum Ticaret ve Sanayi Odası arasında imzalanan protokolle, Çorumlu sanayici ve işadamları, TSO'ya kayıtlı olduklarını belgeledikleri taktirde uygun geri ödeme koşullarına sahip kredi olanaklarından yararlanabilecekler. 
     Üst limiti 50 milyar lira olan kredi çerçevesinde, 6, 12 ve 24 aya kadar vade, aylık eşit taksit ödeme ve 12 aya kadar sabit faiz imkanları sunuluyor. 
     İmzalanan protokolle, sanayici ve işadamlarına verilecek olan kredilerde 6 ay vadede aylık yüzde 3.50, 12 ay vadede aylık yüzde 3.60 ve 24 ay vadede aylık yüzde 3.70 faiz oranı uygulanacak. 
     
</TEXT>
</DOC>
