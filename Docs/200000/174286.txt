<DOC>
<DOCNO> 174286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sonspo28.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreli İlhan'ı bekleme lüksümüz yok, forvet alacağız 
</HEADLINE>
<TEXT>

     Beşiktaş Kulübü İkinci Başkanı Hüsnü Güreli, transfer sezonu sonuna dek santrfor transferini mutlaka gerçekleştireceklerini vurgulayarak, ''ismi'' olan bir oyuncu alacaklarını açıkladı. 
     Güreli, Beşiktaş Kulübü'nün resmi internet sitesinde yer alan röportajında, özellikle siyah-beyazlı camiada gündemi oluşturan santrfor transferi konusunda taraftarlara umut veren açıklamalar yaptı. 
     Geçen sezon şampiyon olan takımın üzerine çok doğru yatırımlar yaptıklarını kaydeden Güreli, ''Genç futbolcularla ilgili yaptığımız yatırımların ne kadar doğru olduğunu, 2-3 sene sonra herkes daha iyi görecek. Takım iyiydi zaten. İlhan'ın sakatlanması talihsizlik oldu. Bu nedenle santrfor almak zorundayız'' dedi. 
     
     İLHAN'I BEKLEME LÜKSÜMÜZ YOK 
     Hüsnü Güreli, şöyle devam etti 
     ''Taraftar Hüsnü Güreli olarak konuşuyorum. Ben bu saatten sonra ucuz santrfor alınmasına karşıyım. Bu kadar milyon dolar yatırım yaptıktan sonra, muhakkak çok iyi santrfor almam lazım ki, bu takımı tamamlasın. Çünkü özellikle Şampiyonlar Ligi'nde büyük hedeflerimiz var. Alacağımız santrfor da bizim için bir yatırım olacak. Bir zincirin son halkasını tamamlamadan, kilit vuramazsınız. Diğer yaptığınız bütün yatırımlar boşa gidebilir. Forvette sorunumuz olduğunu yönetim de görüyor, hoca da görüyor, taraftar da görüyor. Demek ki İlhan'ı bekleme lüksümüz yok. İyi bir santrfor almamız şart.'' 
     
     İSMİ OLAN BİR SANTRFOR ALACAĞIZ 
     Kulüp başkanı Serdar Bilgili'nin bilgisi, teknik direktör Mircea Lucescu'nun onayı doğrultusunda, kulüp yönetim kurulu üyesi İbrahim Altınsay ile birlikte transfer için çalıştıklarını anlatan Güreli, şunları kaydetti 
     ''Bu işi 2-3 hafta içinde bitireceğiz. Alacağımız santrfor, geçen yıl iyi performans göstermiş, kenarda oturmamış, psikolojik ve sağlık problemi olmayan, takıma uyum sağlayacak bir oyuncu olacak. Herkes bireyler yazıp çiziyor, ama bu konuda yaptığımız analizi şöyle anlatayım Mesela Chelsea gibi bir takım yeni yatırımlar yapıyorsa, büyük paralar harcıyorsa, bu takımda boşa çıkmış santrfor olabilir. Ona talip olabiliriz. Elber olabilir, Nanni'yi ciddi takip ediyoruz. İsmi olan bir santrfor alacağız.'' 
     
     YENİ NESİL BEŞİKTAŞLI 
     Güreli, ''100. yılımızda elde ettiğimiz başarılarla, üç büyükler sıralamasındaki makus talihimizi yendik, en büyük takım olma unvanına sahip olduk. Dünya sıralamasında da 34. sıradayız. Yeni nesil artık Beşiktaşlı'dır'' diye konuştu. 
     Yarın başlayacak yeni sezon için de büyük hedeflerinin olduğunu kaydeden Güreli, şöyle devam etti 
     ''Geçen yıl Futbol Federasyonumuz da Merkez Hakem Komitemiz de bütün takımlara eşit mesafede oldular. Yeni sezon için en önemli dileğim, mücadelenin Fair-Play kurallarına uygun şekilde barış ve sporcu mantığı ile sürmesidir. Herhalde bu yıl, yani 101. yıldaki şampiyonluğumuz, 100. yılkinden çok daha kıymetli olacak.'' 
     
     FORMA VE BİLETE 100 MİLYAR LİRA 
     Hüsnü Güreli, oldukça geniş bir çevresi olduğunu vurgulayarak, ''Her sene misafirlerime, etrafımdaki Beşiktaşlılar'a forma ve bilet dağıtmak için 100 milyar lira harcıyorum'' dedi. 
     Güreli, bunu bir gönül işi olarak yaptığını da sözlerine ekledi. 
     
</TEXT>
</DOC>
