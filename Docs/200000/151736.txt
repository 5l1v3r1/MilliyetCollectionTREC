<DOC>
<DOCNO> 151736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/ekonomi/eko05.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigaranın yanında 'bırakma reçetesini' de verecek 
</HEADLINE>
<TEXT>

Philip Morris, Türkiye'de ürettiği Marlboro ve Parliament'leri "sigaradan kurtulma yollarını" anlatan broşürler ekleyerek satacak 
     ŞULE YÜCEBIYIK 

     Birbiri ardına açılan milyarlarca dolarlık tazminat davalarından ağzı yanan Philip Morris, sigarayı broşürle satacak. 
     ABD'li sigara devinin, halen hazırlıklarını sürdürdüğü broşürlü - sigara projesi, Avrupa ile aynı zamanda Türkiye'de de başlatılacak. 
     Edinilen bilgiye göre Aralık ayından itibaren Türkiye'de üretilen Marlboro, Parliament, Kent ve LM sigara paketlerinin üzerine küçük bir broşür - kitapçık yerleştirecek. 
     Kitapçıkta, sigaranın insan sağlığı üzerine olumsuz etkileri, tütündeki nikotin maddesinin bağımlılık yarattığı, kanser ile sigaranın ilişkisi üzerine bilgiler ve uyarılar yer alacak. 
     Kitapçıkta ayrıca "Elinizde tuttuğunuz sigara bağımlılık yapar" uyarısının yapıldığı tüketiciye "sigara bağımlılığından kurtulmanın yolları" anlatılacak. 
     Türkiye pazarının yüzde 27'sini elinde tutan şirket, Sabancı Holding'le ortaklaşa üretim yapıyor. 
     Üretilen her sigara paketine iliştirilecek kitapçıklar şirketin üretim maliyetini önemli ölçüde artıracak ama bu ek maliyet tüketiciye yansıtılmayacak. 
     
     Light'tan gelen rekor ceza 
     Philip Morris geçtiğimiz aylarda ABD'de "light" adıyla piyasaya sürülen sigaraların daha az zararlı olduğuna inanan tüketiciyi yanılttığı gerekçesiyle 10.1 milyar dolar para cezasına çarptırılmıştı. 
     
'Cool' olmak için sigara şart değil      PM, Japon Tobacco ile gençlerin sigara içmesine önlemek için MTV'de kampanya başlattı. 
     Kampanya, 12 ila 17 yaş arasındaki gençlere sigara içmeyen rol modelleri sunmayı amaçlıyor. MTV ile 38 ülkede yapılan araştırmada ise gençlerin yüzde 89'unun, sigara içmeden de "cool" olunabileceğine inandığı ortaya çıkmıştı. 
     


SİYASET 






















</TEXT>
</DOC>
