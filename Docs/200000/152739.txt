<DOC>
<DOCNO> 152739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/spor/ygokce.html </URL>
<DATE> 2003/04/27/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
En kahraman savunma 
</HEADLINE>
<TEXT>

     Şampiyonluğa koşan bir lider takım böylesine verimsiz ve etkisiz oyun oynamamalı. Beşiktaş'ın kanatları Kaan Dobra ve İbrahim etkili değildiler. Tayfur ve Giunti ön liberoda yükü zorlanarak taşıdı. Lucescu oyuna başlarken Ahmet'i tek santrfor olarak düşünmüştü. Zaman zaman Pancu ve Sergen, Ahmet'i desteklemek yerine forvet kimliğine bürünerek üçlediler. Ama Elazığspor'un kapanan savunmasına karşı umdukları golleri ve pozisyonları bulamadılar. Ahmet Dursun koşuyor, hareketli, ama topa sahip olup, kullanmak yerine rakipleriyle boğuşup kaybediyor. Dünkü maçta tek olumlu katkısı Zago'nun golüne sol ayağı ile yaptığı asist. 
     Lucescu ikinci yarıya Tümer ile başladı. Nihayet gözleri gölgedeki bu hükmediciyi gördü. Tümer gönlünce oynayamasa da maça olumlu hava taşıdı. Zago'nun golünün başlangıcında Ahmet Dursun'a attığı topla iyi bir hücum planlayıcısı olduğunu kanıtladı. İkinci yarıda Sergen oyundan çıkana kadar Ahmet'le çift santrfor görevini üstlendi. Ne var ki, bozuk zemin ve sert oynayan rakibi onu oyun zevkinden uzaklaştırdı. Beşiktaş golü attıktan sonra daha çok gol pozisyonuna girdi, ancak orta alanda kaptırdığı toplarla rakibine de pozisyon verdi. Bu topları, Elazığ forvetleri kullanamadılar, çünkü karşılarında gerçekten sihirli üçlü vardı Zago, Ronaldo ve Ahmet Yıldırım 
     Elazığspor ilk yarıda Mezsaros ve Ze Roberto ile en az dört kez gole yaklaştı. Uzaktan yapılan o müthiş vuruşlar ya az farkla auta gitti, ya da Cordoba'nın pençelerinde eridi. Şu kadarını söyleyelim, bu Elazığspor ligden düşecek bir takım değil. Ne var ki, moralsiz ve desteksiz kalmışlar. Sanırım kendi kendilerini kurtaracaklar. 
     
     


SPOR 





























</TEXT>
</DOC>
