<DOC>
<DOCNO> 187675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/spor/spo04.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Önal sahaya sürüldü 
</HEADLINE>
<TEXT>

   Trabzonspor'da kongreye 16 gün kala Ahmet Ağaoğlu'na sıcak bakmayan, Mehmet Öksüzoğlu'nu yeterli görmeyen camianın ileri gelenleri İskender Önal'a sarıldı 
   
   Yeni arayışlar 
   BORDO - Mavili kulüpte 26 Ekim'teki olağanüstü genel kurul öncesinde yeni bir aday çıkarılması için arayış içinde bulunan camianın önde gelenleri İskender Önal'a baskı yapıyor. Ahmet Ağaoğlu'nu İstanbul'da yaşaması nedeniyle bir türlü kabul edemeyen, Mehmet Öksüzoğlu'nu da yeterli bulmayan kulübün etkili isimleri üçüncü bir aday için yoğun bir çalışma içine girdiler. 
   
   İkna turları 
   İLK etapta Taylan Üner'e "bütünleştirici aday ol" teklifi götürülürken, eski başkan yardımcısı, "Ahmet Ağaoğlu, Mehmet Öksüzoğlu ve ben İstanbul'da oturuyoruz. Birleştirici adayı Trabzon'dan çıkarmanız gerekir" cevabını verdi. Bunun üzerine İskender Önal'ı, ikna etmek için yoğun bir seferberlik başlatıldı. Bu sorumluluğu omuzlaması için eski asbaşkana çağrıda bulunuldu. 
   
   Yeşil ışık yaktı 
   İSKENDER Önal'ın, baskılar karşısında yumuşadığı, adaylığına kesin gözüyle bakıldığı bildirildi. Önal, "Birleştirici rol oynayabilirim. Baskılar yoğun bir hal aldı. Sorumluluktan kaçmam. Dışarıdan akıl verip, sonra da mücadelenin içine girmemek olmaz. Trabzonspor'u sevdiğimizi söylüyorsak, onun için de bir şeyler yapabilmeliyiz. Aksi takdirde niyetimizden şüphe edilir" dedi. 
   
   Trabzonspor'da yüzler gülüyor    KARADENİZ ekibi, çarşamba günkü Villarreal maçının hazırlıklarına dün çift idmanla devam etti. Sabah kondisyon ağırlıklı bir çalışma yapılırken, hafif sakatlığı bulunan İbrahim Yattara düz koşuyla yetindi. Antrenmanda futbolcuların oldukça neşeli oldukları gözlendi. Öte yandan Villarreal maçının biletleri kale arkası 10, maraton 20, numaralı kapalı 50 ve VİP tribünü de 150 milyon liradan satılacak. 
   
      Fatih Tekke'nin derdi başka    TRABZONSPOR'UN kaptanı Fatih Tekke, gerçek kişiliğini kamuoyuna anlatmak konusunda kendisini yakından tanıyan medya mensuplarına büyük iş düştüğünü söyledi. Tecrübeli golcü, "Bazı hareketlerim yanlış anlaşılıyor. Bu duruma çok üzülüyorum" ifadelerini kullandı. Takımda herhangi bir problem bulunmadığını vurgulayan Fatih Tekke, "Bizi sahadaki hırçın, hırslı halimizle görenler yanlış algılayabiliyor. Nasıl insanlar olduğumuzu, bizi iyi tanıyanların anlatmasını istiyoruz ki, içimizdeki sevgi anlaşılsın" diye konuştu. 
   
   
</TEXT>
</DOC>
