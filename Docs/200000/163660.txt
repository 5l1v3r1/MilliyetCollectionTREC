<DOC>
<DOCNO> 163660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sondun06.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Katil zanlısı için "fan kulüp" kuruldu.. 
</HEADLINE>
<TEXT>

     ABD'de 8 aylık hamile karısı ile çocuğunu öldürdüğü iddiasıyla gözaltında tutulan Scott Peterson adlı sanık için fan kulüp kurulduğu, ayrıca sanığın, çoğu kadınlardan olmak üzere, bol miktarda mektup aldığı bildirildi. 
     Peterson'un cezaevi arkadaşlarından Chris Young'un ''Modesto Bee'' gazetesine yaptığı açıklamaya göre, Scott Peterson'la sürekli mektuplaşan kadınlardan biri, kocasını öldürdüğü gerekçesiyle hapiste bulunuyor. Stanislaus County şerifi Tom Letras da, Peterson'un öteki mahkumlardan daha fazla mektup aldığını doğruladı, ancak ayrıntıya girmedi. 
     Karısının cesedi bulunduktan sonra kılık değiştirip saçlarını sarıya boyayarak Meksika'ya kaçmaya çalışırken yakalanan Scott Peterson, cinayet işlemediğini ısrarla savunuyor. Suçlu bulunduğu takdirde Peterson'un idama mahkum olacağına kesin gözüyle bakılıyor. Avukatı ise Peterson'un karısı Laci'yi, şeytana tapan bir tarikatın üyelerinin kaçırarak öldürmüş olabileceğini savundu. 
     Konuyu bilimsel açıdan irdeleyen California Eyalet Üniversitesi adli tıp profesörlerinden Jeanette Sereno, ''ağır suçlarla suçlanan genç erkeklerin özellikle kadınlardan mektuplar almasının yadırganacak bir durum olmadığına'' dikkat çekti. 
     Sereno, ''Peterson'u cinayetlerden sorumlu biri gibi görmezseniz sempatik bir genç adam olduğunu düşünürsünüz. Şimdi bütün dünya bu adamın karşısında. Bunun gibi kuşatma altındaki kişilerin yardımına koşmak isteyenler her zaman vardır'' diye konuştu. 
     Bu arada Peterson'un güvenliği konusunda cezaevinde sıkı önlem alındığı bildirildi. Bu önlemler arasında, zehirlenmesini önlemek amacıyla Peterson'a verilecek yemek tepsisinin kurayla seçilmesi yöntemi de bulunuyor. 
     
</TEXT>
</DOC>
