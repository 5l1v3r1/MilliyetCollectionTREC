<DOC>
<DOCNO> 162574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/guncel/gun02.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilet 2 milyon olunca varoştakiler giremedi 
</HEADLINE>
<TEXT>

Fazıl Say, "Beni lüks salonlarda dinlemeye gelemeyenler de gelsin" dedi. Biletler 1-2 milyondan satıldı. Ama Zeytinburnu Olivium'a gelenler yine onu tanıyanlar, bilenlerdi 
     ELİF KORAP İstanbul 

     Şişli Esentepe Çevre Koruma ve Kültür Derneği'nden 30 kişi geldik. Fazıl Say'ı çok beğeniriz. Duyar duymaz koştuk... Bu sözler dernek üyesi Gülcan Polat'a ait. 
     Oysa Fazıl Say, Zeytinburnu Olivium'daki bu konseri büyük, gösterişli salonlarda verdiği konserlere gelemeyen, varoşlarda yaşayan kişiler için düzenlemişti. Biletleri de o yüzden 1 ve 2 milyondan satılıyordu. Büyük bir iyi niyetle alt gelir grubu için, tüm masrafları üstlenerek "bedavaya" konser veren Say, konserlerine "parası olmadığı için gelemeyen"leri bekliyordu aslında. Ancak biletlerin bu kadar ucuz olduğunu duyan Ataköylüler, Şişlililer, doktorlar, yöneticiler ve çeşitli yardım derneklerine üye kadınlar, koşa koşa gelmişlerdi konsere. 
     
     Zeytinburnu'ndan gelen bulamadık 
     Aslında Say, verdiği bir sözü gerçekleştiriyordu. Say, "Gaziosmanpaşa, Zeytinburnu, Avcılar gibi yerlerde konser vermek istiyorum. AKM'ye gelemeyecek kişiler gelsin istiyorum. Önemli olan 30 milyon veremeyecek kişilerin dinlemesi. Biletler 1 - 2 milyona satılacak" demişti. 
     Gördüğümüz kadarıyla AKM'ye gelemeyecek kişiler değildi izleyenlerin pek çoğu. Zira Zeytinburnu'nda yaşayan, gelir düzeyi "ancak 1 milyon liraya konser izleyebilecek" durumda olanları bulmakta epey zorlandık. Kime sorsak Ataköy'den, Osmanbey'den çıktı. Kime sorsak doktor, stilist ya da yöneticiydi. Bir de tabii çeşitli yardım derneklerine üye kadınlar doldurmuştu sandalyeleri Hepsi Say'ı tanıyor, seviyor ve tabii müziğini biliyordu 
     
     Ve, birilerine ulaşmayı başardı 
     Epey bir dolaştıktan sonra, Say'ı gerçekten hiç tanımayan, ama bu konser sayesinde dinleme fırsatı bulmuş birini yakalayabildik. Alışveriş merkezinde bir kafede görevli olan Serkan Bayır. Konseri "biraz sıkıcı" bulmuştu gerçi. Çünkü pop müzik seviyordu, ama akrabası Hıdır Bayır, "Hiç duymamıştım, çok hoşuma gitti. Tekrar dinlemek isterim" diyerek içimize su serpti. Say, birilerine ulaşabilmeyi başarabilmişti galiba... 
     

</TEXT>
</DOC>
