<DOC>
<DOCNO> 180517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/soneko22.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Üst Kurulların yapılandırılmasında 10 madde üzerinde anlaşıldı... 
</HEADLINE>
<TEXT>

     Kamunun yeniden yapılandırılması çerçevesinde, Üst kurullara dönük yapılandırma çalışmaları da sürerken, dün üst Kurul başkan ya da yetkilileri ile yapılan toplantıda, 10 madde üzerinde anlaşma sağlandığı bildirildi. 
     Edinilen bilgilere göre, Üst kurulların yeniden yapılandırılmasına dönük hazırlanacak yasa taslağına temel oluşturan tartışma metninde yer alan ''Başbakana Veto Yetkisi'' ifadesinin ağır bulunduğu, bunun yerine Kurul'un ikincil düzenlemeleri konusunda ilişkili Bakanlığın bir aykırılık görmesi halinde yargıya müracaat etmesi görüşünün benimsendiği bildirildi. 
     Üst kurullarla ilgili hazırlanacak düzenlemenin bir rehber niteliği taşıdığını belirten yetkililer, kurulların 3-6 ay içinde kendi teşkilat düzenlemelerini kendilerinin yapacaklarını kaydettiler. 
     Türkiye'de yaklaşık 200 üst düzey kurum olduğunu anlatan yetkililer, bu çalışmanın bir rehber oluşturacağını vurguladılar. 
     Görevlendirilecek kişilerin liyakat ölçüsü olarak, bazı şartları tartışma metnine soktuklarını anlatan yetkililer, bu görevlere herkesin ''gelişi güzel'' gelmesini istemediklerini söylediler. 
     Kurula seçilecek hukukçuların 1. sınıf hakim ya da savcı olması, yöneticilerin tecrübeli olması yönünde düşünce olduğunu anlatan yetkililer, ''10 yıllık '' tecrübe konusunda toplantıda farklı görüşler bulunduğunu, hatta 13-15 yıl tecrübeye sahip olunması önerilerinin de geldiğini anlattılar. 
     Bu arada Kurullara seçilecek üye sayısında ise 7 üye olmasının şart olmadığı, en fazla üye sayısının kaç olacağının taslakta yer alacağı söyleniyor. 
     Denetim konusunda da, mali ve performans konularında Sayıştay'ın denetimi, ayrıca hukuk ile kamuoyu denetiminin öngörüldüğünü ifade eden yetkililer, kurulların karar verirken, dışardan herhangi müdahale ile karşılaşmayacaklarını ifade ettiler. 
     Öte yandan Üst kurullarla ilgili ikinci toplantının 16 Eylülde yapılacağı, ve üst kurulların yeniden yapılandırılmasıyla ilgili taslağın, en kısa zamanda Bakanlar Kurulu'na sevk edileceğini kaydedildi. 
     Taslağın bu yıl sonuna kadar yasalaşması bekleniyor. 
     
</TEXT>
</DOC>
