<DOC>
<DOCNO> 161590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/siyaset/asiy.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Skandal vali Mercedes'i eşim almış, bilmiyorum 
</HEADLINE>
<TEXT>

Batman'da otopark ihalesini rüşvet karşılığı verdiği iddiasıyla yargılanan eski Vali Şarman, "Mercedes'i eşim almış. Öğrenince arabayı sattım" dedi 
     ANKARA Milliyet 

     Yasadışı kurduğu silahlı birliğe yurtdışından kaçak silah getirmekle suçlanan eski Batman Valisi Salih Şarman, Batman'daki çok katlı otopark ihalesini Mercedes marka otomobil karşılığında bir müteahhitlik firmasına verdiği gerekçesiyle yargılandığı davada "Mercedes'i eşim almış. Haberim yoktu. Öğrenince hemen arabayı sattırdım" dedi. 
     Yargıtay 5. Ceza Dairesi'nde görülen davanın ilk duruşmasında rüşvet iddialarını yalanlayan Şarman, "4.5 yıl mücadele ettiğim PKK ve Hizbullah'ın yerel düzeydeki uzantıları milletvekili seçilince beni yok etme politikası başlattı. Bu dava bunun bir halkasıdır" dedi. Otopark ihalesini tek başına aile dostu olan müteahhit Hamit İnal'a verme yetkisi bulunmadığını belirten Şarman, İnal'ın eşine aldığı Mercedes'i öğrenince hemen sattırıp parasını korumasıyla halen milletvekili olan kardeşi Ahmet İnal'a teslim ettiğini kaydederek, "Rüşvet almak istesem 15 dakika sonra tespit edilecek bir yola başvurmazdım. '100 bin mark şeklinde bir paket yap, götür şuraya bırak' derdim" diye konuştu. Tanık galerici Salih Aktürk ise Mercedes'i İnal'a 190 bin marka sattığını, araç teslim edilirken sanıktan daha çok eşinin galeriye gelerek otomobili incelediğini söyledi. Duruşma ertelendi. 
     
     

</TEXT>
</DOC>
