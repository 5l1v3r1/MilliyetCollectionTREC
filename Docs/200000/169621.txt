<DOC>
<DOCNO> 169621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sontur35.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Validen kahvehanede oturan erkeklere tepki... 
</HEADLINE>
<TEXT>

     Kilis Valisi Tevfik Başakar, eşleri tarlada, bahçede çalışırken erkeklerin kahvehanelerde vakit geçirmelerine tepki gösterdiğini söyledi. 
     Vali Başakar, göreve başladığı günden bu yana sorunları daha yakından tespit edebilmek amacıyla ilçe ve bağlı köyleri gezdiğini, vatandaşların sorunlarını dinlediğini belirtti ve tespitlerini aktardı. 
     Kadınların çalıştırıldığını, erkeklerin ise kahvede oturarak ''dedikodu'' yaptığını gördüğünü belirten Başakar, ''Kadın çalışırken erkeğin bütün gününü kahvehanede tavla, kağıt oynayarak geçirmesini 'ekonomik şiddetin' bir parçası olarak kabul ediyorum'' dedi. 
     Kilis'te göreve başladığı günden bu yana her yeri dolaştığını, kadınların tarlada çalıştığını, erkeklerin ise kahvede okey, kağıt ve tavla oynadıklarını gördüğünü anlatan Vali Başakar, şöyle konuştu 
     ''Bu insanlar, yaşamın eşit olduğunu, yükün paylaşılması gerektiğini unutmuşlar. Kadınını işe sürmüşsün, bütün günü tarlada çalıştıktan sonra eve geliyor, yemeğini pişiriyor, çamaşırını yıkıyor, çocukların tüm sorunları ile ilgileniyor, yorgun argın yastığına baş koyup yatıyor. Yaptığım gezilerde kahvehanede boş boş oturan erkeklere tepki gösteriyorum. Böyle şey olmaz, hayat müşterek, siz de çalışacaksınız, hatta bana göre erkek çalışacak kadını ona yardım edecek. Böyle gelmişse böyle gitmeyecek.'' Kahvede oturan erkeklere, ''Erkeğin teri toprağa damlamazsa bereketi kaçar'' dediğini, bazı erkeklerin ''Kadınlarımız hiç çalışmasın mı '' diye sorduğunu ifade eden Başakar, bu soruları, ''Kadınsız hayat düşünülemez. Milli mücadelede Türk kadını kağnı ile cepheye silah taşımış. Şimdi topyekun ekonomik savaş veriyoruz. Savaşta kadını öne sür, kendin bütün gün kahvede otur. Ben o kahveyi kapatırım'' diye yanıtladığını söyledi. 
     
</TEXT>
</DOC>
