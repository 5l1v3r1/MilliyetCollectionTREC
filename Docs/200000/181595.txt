<DOC>
<DOCNO> 181595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/siyaset/siy07.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gümrük Birliği TBMM'ye gitmeyecek' 
</HEADLINE>
<TEXT>

   UTKU ÇAKIRÖZER Ankara 

   
   Dışişleri Bakanı Abdullah Gül, AB üyesi ülkelerin büyükelçilerine Türkiye ile KKTC arasında ağustos ayında imzalanan Gümrük Birliği Anlaşması'nın TBMM'ye gönderilmeyeceğini açıkladı. AB ülkeleri büyükelçileriyle öğle yemeğinde biraraya gelen Gül, büyükelçilerin sorusu üzerine, "İmzalanan Gümrük Birliği Çerçeve anlaşması adı üzerinde bir çerçeve anlaşmasıdır. İçi doldurulmamıştır ve bu haliyle onaylanması için de parlamentoya gönderilmeyecektir" dedi. 
   
   'Devletin gizli belgesi olur' 
   Bu arada, dün bir basın toplantısı düzenleyenGül, MGK Genel Sekreterliği'nin çalışma esaslarını belirleyen gizli yönetmelikle ilgili tartışmaları, "Devletin gizli belgesi olur. Önemli olan bunların devlet sistemi içinde bilinerek, kontrol edilerek yapılması" sözleriyle değerlendirdi. Gül, yönetmelikte yapılacak değişikliğin kamuoyuna açık yapılıp yapılmayacağı sorusu üzerine şu yanıtı verdi "Her ülkenin açıkladığı ve açıklamadığı belgeleri vardı. MGK'nın yeni yönetmeliği, görev tanımına uygun biçimde hazırlandıktan sonra, Bakanlar Kurulu'nca onaylanarak yürürlüğe girecek." 
   
   
</TEXT>
</DOC>
