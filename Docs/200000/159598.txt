<DOC>
<DOCNO> 159598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/guncel/gun01.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'a ömür boyu hapis 
</HEADLINE>
<TEXT>

İstanbul DGM, yasadışı DHKP-C örgütü lideri Ercan Kartal'a, içinde Sabancı Center suikastının da bulunduğu çeşitli eylemlerden ömür boyu hapis cezası verdi. Kartal'ın hazırladığı 922 sayfalık savunmaya babası bile tepki gösterdi 
     BERİL ÖZCAN İstanbul 

     Yasadışı DHKP - C örgütünün liderlerinden Ercan Kartal, içinde Sabancı Center suikasti ve Kenan Evren'e suikast girişiminin de bulunduğu çeşitli eylemlerden sorumlu olduğu gerekçesiyle yargılandığı davada, müebbet ağır hapis cezasına çarptırıldı. 
     
     922 sayfalık savunma 
     İstanbul 6 No'lu DGM'deki duruşmaya, tutuklu sanıklar Kartal ile Fadime Baştuğ katıldı. Davanın diğer tutuklu sanığı Berkan Abatay ise ölüm orucu eyleminde hayatını kaybetmişti. 
     Kartal'ın talebi üzerine, savunmasını rahat yapabilmesi için sanık sandalyesinin önüne kürsü getirildi. Toplam 922 sayfalık savunmasını okumaya başlayan Kartal'a yaklaşık 1.5 saat sonra izleyiciler arasında bulunan babası emekli emniyet bekçisi Hüseyin Kartal, "Ercan kısa kes, yeter artık" diyerek müdahale etti. Bunun üzerine yazılı savunmasını, konu başlıklarını okuduktan sonra mahkeme heyetine teslim eden Kartal, babasına "Pazartesi günü ziyaretime gel" dedi. 
     
     Ölünceye kadar hapis 
     Mahkeme, Kartal'ı, Sabancı Holding Yönetim Kurulu Üyesi Özdemir Sabancı, ToyotaSA Genel Müdürü Haluk Görgün ve sekreter Nilgün Hasefe'nin öldürülmesi, 7. Cumhurbaşkanı Kenan Evren'e suikast düzenlemek için hazırlık yapılmasının da içinde bulunduğu çeşitli eylemlerden dolayı müebbet ağır hapis cezasına çarptırdı. Mahkeme, Kartal'ın bu cezasının infazının ölünceye kadar sürmesini de hükme bağladı. 
     
     Cepten aranmışlar 
     Kararda, Sabancı Center'da çalışan Fehriye Erdal'ın, tetikçilerden Mustafa Duyar'ı cep telefonunda arayarak, "Annem evde, saat 10.00'da görüşürüz" dediği, bunun üzerine iki tetikçinin 15. kata çıktığı anlatıldı. 
     Mahkeme, davanın müdahili, Özdemir Sabancı'nın oğlu Demir Sabancı'nın avukatlık ücreti olan 550 milyon liranın da Kartal'dan tahsil edilmesine karar verdi. 
     Baştuğ ise Kenan Evren'e suikast düzenlemek için hazırlık yapılması eylemine katıldığı gerekçesiyle 15 yıl ağır hapis cezasına çarptırıldı. 
     
     

</TEXT>
</DOC>
