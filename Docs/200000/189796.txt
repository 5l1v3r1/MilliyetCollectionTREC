<DOC>
<DOCNO> 189796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/spor/yercan.html </URL>
<DATE> 2003/10/20/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
İki kahraman 
</HEADLINE>
<TEXT>

   
   Kazanmak zorunda olduğu bir maça çıkmıştı Trabzonspor. Denizlispor karşısında alınacak bir mağlubiyet, UEFA şokundan sonra ligde de telafi edilmez yaralar açacak, yarışta büyük dezavantaj yaratacaktı. 
   Futbolcuların, hocalarını yönetime şikayet ettiği, hocalarının da futbolcuların yeteneklerini eleştiri terazisine koyduğu karmakarışık bir atmosferde çıktı Bordo - Mavili ekip maça. Samet Aybaba, kupanın faturasını kestiği iki isimden kaleci Hasan'ı yedeğe çekip Petkoviç'i tercih ederken, Erdinç ve Oumar'ı on sekize bile almamıştı. Villarreal maçının yedekleri arasında bile yer almayan Emrah, Aybaba'nın yeni gözdesi olarak ilk on birde yer bulurken, Recep, defansta güvenebileceği bir başka isim olarak yer aldı. 
   Trabzonspor, bu farklı kadrosuyla daha diri, daha mücadeleci ve ne istediğini bilen bir ekip görüntüsü verdi Denizlispor karşısında. Özellikle kaleci Petkovic, Aybaba'nın güvenini boşa çıkarmayacak öylesine muhteşem bir maç oynadı ki, kalesinde yıldızlaştı. Trabzonspor'u zorlu deplasmanda galibiyete taşıyan bir diğer isim de, orta sahanın ve takımın beyni Gökdeniz'di. Karşılaşmanın ilk yarısında gelişen birkaç Trabzon atağında takımını ateşleyen yıldız futbolcu, ikinci yarıya ve maçın skoruna da damgayı vuran isim oldu. Orta sahada buluştuğu her topla Denizlispor defansını hallaç pamuğu gibi atan ve arkadaşlarına gollük pozisyonlar yaratan Gökdeniz, 55. dakikada kaleci Süleymanou'ya penaltı yaptırıp galibiyetin kapısını açtı. 
   Sahasında oynadığı maçlarda rahat galibiyet alan Denizlispor, moralman çökük durumda yakaladığı Trabzonspor'u ve son dakikalarda inanılmaz pozisyonlar bulmasına rağmen, kaleci Petkovic'i geçemedi. 
   Ligde bir türlü istediği kadroyu sahaya süremeyen ve sürekli takım üzerinde yaptığı değişiklikler nedeniyle sert eleştirilere maruz kalan Samet Aybaba, bu kez Denizli'de oynadığı kumarı kazandı. Hakem Mustafa Çulcu, kaçırdığı birkaç pozisyonun dışında, gerek penaltı pozisyonu ve gerekse kullandığı kartlarda oyuna hakim bir görüntü içindeydi. 
   
   
</TEXT>
</DOC>
