<DOC>
<DOCNO> 166850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/soneko15.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazprom Türk tarafını bekliyor... 
</HEADLINE>
<TEXT>

     Rus doğalgaz şirketi Gazprom'un Başkan Yardımcısı Yuri Komarov, Rusya'dan alınan doğalgazın fiyatlandırması konusunda Türkiye ile yürütülen görüşmelere değinirken, ''bizim teklif ettiğimiz kolaylıklar, Türkiye tarafının yükümlülüklerini büyük oranda kolaylaştırıyor. Görüşmelerin devam etmesi gerektiğini düşünüyorum. Şimdi Türk tarafını bekliyoruz'' dedi. 
     Türk gazetecileri davet ederek, Mavi Akım Projesinde yaşanan sorunları anlatan ve soruları cevaplayan Komarov, proje anlaşmasında yer alan formülde ''küçük bir tertip hatası'' yapıldığını, hiç bir anlaşmada böyle bir formül bulunmadığını ve bunun mutlaka düzeltilmesi gerektiğini söyledi. 
     Gazetecilerin, ''Türkiye'nin gaz talep projeksiyonunun abartılı olduğunun Gazprom'ca bilindiği'' yönünde haber çıktığını hatırlatması üzerine Komarov, bunun daha ziyade gerekli iletim ve dağıtım tesislerinin zamanında yapılmamasından kaynaklandığını, buna rağmen kendilerinin iletim ve dağıtım gaz deposu tesislerini yapmayı teklif ettiklerini anlattı. 
     
     DİĞER ÜLKELERDEN GAZ ALIMI KONUSU 
     ''Buna rağmen, bu durumdayken Türkiye'nin diğer ülkelerden gaz alması tuhaf'' diyen Komarov, kendilerine 5 yıl içinde fiyat indirimi ve ''al ya da öde'' miktarını düşürmeyi önerdiklerini, bu paket teklifin mali tutarının ''100 milyonlarca doları'' bulduğunu söyledi. 
     Gaz maliyetinin yüzde 80'inin ulaşımdan kaynaklandığını, 30 yıldır fiyatlarının rekabete dayalı olduğunu, 30 yıldır 2.3 trilyon metreküp gaz üreterek, Avrupa ve Balkan ülkeleri çoğunluğuyla 20 ülkeye ihracat yaptıklarını anlatan Komarov, kendilerinin güvenilir olduğu için tercih edildiğini, Almanya ve İtalya gibi pekçok ülkenin yeni taleplerinin olduğunu bildirdi. Komarov, şöyle devam etti 
     ''Teklif ettiğimiz pakette, 10 milyar metreküpten fazla al ya da öde yükümlülüğünden indirim ve fiyat indirimi bulunuyor. Bu yekünde 100 milyonlarca doları buluyor. Al ya da öde yıl sonunda belirlenecek. 
     Mahkeme konusunda sonuna kadar gitmeyeceğimizi umuyorum. Türkiye tarafından gerçekçi bir yaklaşım bekliyoruz. Biz, çok avantajlı bir teklifte bulunduk ama fiyatla çok fazla oynamayacağız. Mavi Akım ile diğer anlaşmanın fiyatı aynı olacak. Biz ciddi bir teklifte bulunduk Türkiye'ye.'' 
     
     REEXPORT KONUSU 
     Bu arada Komarov, reexport başka ülkelere satış konusunda Botaş'ın kendilerinden bir talepte bulunmadığını, bunun fiyat yüksek olacağından zaten mümkün olmadığını söyledi. 
     Komarov, eleştirilere konu olan Turusgaz'ın ise Türkiye'de yatırımlar yapmak için kurulduğunu, ancak mevzuat müsaade etmediğinden bu görevini yerine getiremediğini kaydetti. 
     Botaş'ın Turusgaz'ı devreden çıkarmak istediğinin hatırlatılması üzerine Komarov, ''Biz Botaş'a söyledik, iki Türk ortak böyle bir karar verebilir. Böyle bir karar verebiliriz'' dedi. 
     Bu kadar proje varken tek kendilerinin riske girerek projeyi tamamladığını ifade eden Komarov, ''diğer projelere başarılar diliyorum ama biz zamanında yapıyoruz, Türkiye güvenilir bir taraftır'' şeklinde konuştu. 
     Komarov, ''bu küçük hatanın bedelinin 10 milyar dolar civarında olduğu söyleniyor'' şeklindeki hatırlatma üzerine de, fiyatlar değişken olduğundan bu tür hesapların doğru olmayacağını söyledi. 
     Komarov ayrıca ihracatlarının, satışın yüzde 25'ini oluşturduğunu, geçen yılki cirolarının 20 milyar dolar, ihracatın da 12.9 milyar dolar düzeyinde gerçekleştiğini anlattı. 
     
</TEXT>
</DOC>
