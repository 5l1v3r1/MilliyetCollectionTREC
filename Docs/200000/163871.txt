<DOC>
<DOCNO> 163871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sondun01.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD "Türkiye ABD'nin stratejik müttefikidir" 
</HEADLINE>
<TEXT>

     ABD Dışişleri Bakanlığı sözcüsü Phil Reeker, Türkiye'nin, ABD'nin stratejik müttefiki ve bunun dayanıklı bir ortaklık olduğunu söyledi. 
     Reeker, düzenlediği basın toplantısında, bir gazetecinin, Türk-Amerikan ilişkilerinde ''stratejik ortaklık'' kavramının açıklığa kavuşturulmasını istemesi üzerine, ''Türkiye, ABD'nin stratejik müttefikidir. Türk-Amerikan ilişkileri güçlü ve geniş bir alana yayılmış durumdadır. Uzun ve derin ortak bir tarihimiz ve gelecekte de yapacak çok işimiz var'' dedi. 
     Sözcü, Dışişleri Bakanlığı Müsteşarı Uğur Ziyal'in ziyaretinin, iki ülke arasındaki düzenli danışmaların bir parçası olduğuna da işaret etti. 
     Türkiye ile ortak çıkarları olduğunu söyleyen Reeker, ''Türkiye'nin dostluğuna kesinlikle değer veriyoruz. Bizim stratejik ortaklığımız dayanıklı bir ortaklık'' diye konuştu. 
     Reeker, Ziyal'in dün ABD Dışişleri Bakan Yardımcısı Marc Grossman ile görüşmesinde, Türkiye'nin AB üyeliği, Kıbrıs, Ermenistan, Irak, terörizmle mücadele, Ortadoğu barış süreci ve Türkiye'nin ekonomik reform programının ele alındığını da belirtti. 
     ABD'nin ek savaş bütçesinde Türkiye'ye ayrılan 1 milyar dolarlık hibe veya 8.5 milyar dolarlık kredi desteğine ilişkin teknik görüşmelerin yakında başlayıp başlamayacağının sorulması üzerine Reeker, ''Bu tür ayrıntıları bilmiyorum. Ancak ek bütçe paketinde kongrenin bu fonların verilmesini kabul ettiğini biliyorum. Teknik görüşmeler bakımından ise detay bilmiyorum'' dedi. 
     Kıbrıs konusunda Grossman ve Ziyal'in görüşmesinin niteliğine ilişkin sorular üzerine ise Reeker, ''BM Genel Sekreteri'nin Kofi Annan Kıbrıs sorununa çözüm çabalarını destekliyoruz. Tarafların bu sonuca ulaşmak için bütün çabasını ortaya koyacağını umuyoruz'' diye konuştu. 
     
</TEXT>
</DOC>
