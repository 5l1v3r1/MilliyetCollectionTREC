<DOC>
<DOCNO> 172315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sondun16.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de "Çantamda bomba var" şakası yapan Iraklı'ya ceza.. 
</HEADLINE>
<TEXT>

     İngiltere'nin kuzeyindeki Teesside havaalanında, bilet ve bagaj kontrolü sırasında görevlilere ''Çantamda 2 bomba var'' diye şaka yapan Iraklı gemi kaptanı, para cezasına çarptırıldı. 
     Talal Abdülhamid 47 , geçen Cumartesi günü, uçakla eve dönmeyi umarken, havaalanı görevlilerinin ''Çantanızda makas ya da çakı var mı '' sorusunu, omuzlarını silkerek, ''Hayır, yalnızca 2 bomba'' şeklinde cevapladı. 
     Şakası yüzünden, ''havacılık güvenliği kanununu'' ihlal ettiği gerekçesiyle mahkemeye çıkarılan Abdülhamid, mahkemedeki duruşması sonunda 300 pound yaklaşık 700 milyon Türk lirası para cezasına çarptırıldı. 
     Mahkeme, şakacı gemi kaptanını, güvenlik açısından havaalanının kısa süre kapatılmasına neden olduğu gerekçesiyle, 55 pound yaklaşık 130 milyon Türk lirası masraf ödemesine de karar verdi. 
     Abdülhamid'in avukatı Simon Walker, duruşmada, müvekkilinin, neden olduğu rahatsızlıktan dolayı özür dilediğini bildirdi. Bunun talihsiz bir olay olduğunu kaydeden avukat, müvekkilinin ''çok üzgün'' olduğunu belirtti. 
     Walker, Basra'da yaşayan Abdülhamid'in, geçen Şubat'tan bu yana denizde olduğunu ve ''ailesini görmeye can attığını'' kaydetti. 
     Abdülhamid'in, para cezasını derhal ödediği ve bugün ülkesine döneceği bildirildi. 
     
</TEXT>
</DOC>
