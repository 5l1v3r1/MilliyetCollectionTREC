<DOC>
<DOCNO> 197092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sontur14.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İstiklal caddesi yaya trafiğine açıldı... 38 binada hasar var... 
</HEADLINE>
<TEXT>

     Beyoğlu Belediye Başkanı Kadir Topbaş, İngiltere'nin İstanbul Başkonsolosluğu yakınında dün meydana gelen patlama sonucu, ilk belirlemelere göre 38 binanın etkilendiğini bildirdi. 
     Bölgedeki belediye ekiplerinin çalışmalarını denetleyen Topbaş, İstiklal Caddesi üzerinde basın mensuplarına yaptığı açıklamada, patlamanın ardından çevredeki bazı binaların hasar gördüğünü söyledi. 
     Topbaş, ''İlk belirlemelere göre 38 bina patlamadan etkilendi. Bunlardan 25'inin tarihi eser olduğu tespit edildi. Bu binalardan 6'sı ağır hasarlı, 22'si hasarlı'' dedi. 
     Konsolosluk çevresindeki yollarda bulunan enkazları kaldırma çalışmalarının hemen hemen tamamlandığını anlatan Topbaş, bazı binalardaki camların da temizlendiğini kaydetti. 
     İstanbul Teknik Üniversitesi ile yaptıkları çalışmalar hakkında da bilgi veren Kadir Topbaş, Neve Şalom Sinagogu'nun bulunduğu Büyükhendek Caddesi'nde geçen ay yapılan bir çalışmada, cumartesi günleri 08.00-10.00 saatleri arasında 2 bin 940 kişinin geçiş yaptığının, hafta içi de 4 bin 20 kişinin geçtiğinin tespit edildiğini sözlerine ekledi. 
     Bu arada İstiklal Caddesi, saat 10.15 sıralarında yaya trafiğine açıldı. Galatasaray Lisesi'nin önünde kurulan polis barikatı da, belediye işçilerinin temizlik çalışmalarının bitmesinden sonra kaldırıldı. 
     
</TEXT>
</DOC>
