<DOC>
<DOCNO> 154030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/soneko49.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell, yılın ilk çeyreğinde 39.5 milyon dolar net kar açıkladı 
</HEADLINE>
<TEXT>

     Turkcell, 2003 yılının birinci çeyreğinde Amerikan muhasebe standardına göre hazırlanan mali tablolarda 39.5 milyon dolar net kar açıkladı. 
     Turkcell'den 2003 yılının 1 Ocak-31 Mart dönemini kapsayan birinci çeyrek sonuçlarına ilişkin yapılan açıklamada, Turkcell'in gerek pazar payı, gerekse yeni abone alımı açısından Türkiye mobil pazarındaki lider konumunu 2003 yılının ilk çeyreğinde de sürdürdüğü bildirildi. 
     Amerikan muhasebe standardına göre hazırlanan mali tablolarda Turkcell'in birinci çeyrekte net karının 39.5 milyon ABD Doları olduğu belirtilen açıklamada, SPK standartlarına göre hazırlanan mali tablolarda elde edilen net dönem karının yaklaşık 299 trilyon lira olduğu kaydedildi. 
     Açıklamada Turkcell'in toplam abone sayısının 31 Mart 2003 tarihi itibarıyla 16.3 milyona ulaştığı, faturasız hat abone sayısı 11.6 milyona çıkarken, faturalı hat abone sayısının 4.7 milyonda sabit kaldığı bildirildi. 
     Turkcell'in operasyonlarından üretmiş olduğu sağlam nakit akışı sayesinde, 2003 yılının birinci çeyreğinde anapara, faiz ve 1999 tarihli sendikasyon kredisi de dahil olmak üzere toplam 313.3 milyon ABD Doları borç geri ödemesi gerçekleştirdiğine işaret edilen açıklamada, şu görüşlere yer verildi 
     ''Akbank'a ödenecek toplam 125 milyon dolarlık kredinin vadelerinin uzatılması ve eşit taksitler halinde 2004 ve 2005 yıllarında ödenmesi için bankayla anlaşmaya varıldı. 
     Turkcell Mart 2003'de Garanti Bankasi ile benzer bir anlaşma yaparak bankaya olan 75 milyon dolarlık borcunu taksitlendirerek vadesini 2006 yılına kadar yaymıştı. Yapılan bu anlaşmalarla, operasyonları üzerinde finansal esneklik kazanan Turkcell, operasyonlarından elde edeceği nakit ile 2003 yılının geri kalan döneminde 181 milyon ABD Doları ana para ve faiz borcu geri ödemesi planlıyor. Turkcell, 2003 yılının birinci çeyreğini 308.9 milyon ABD Doları nakitle kapattı.'' Açıklamada, Turkcell'in Fintur aracılığıyla sahip olduğu Azerbaycan, Kazakistan, Gürcistan ve Moldova'daki iştiraklerinin 2003 yılının birinci çeyreğinde 113 bin yeni abone kaydederek toplam abone sayılarını yaklaşık 1.7 milyona çıkarttıkları, bu iştiraklerin yine aynı dönemde toplam gelirlerinin 65 milyon ABD Doları olarak gerçekleştiği belirtildi. 
     
     ''ARTIK DAHA İYİMSERİZ'' 
     Turkcell Genel Müdürü Muzaffer Akpınar da açıklamada, tüketici güveninde savaş nedeniyle azalma yaşanmasına karşın, birinci çeyrekte iyi bir performans ortaya koyduklarını, abone sayılarında artışın devam ettiğini belirtti. 
     Akpınar, savaş tehdidinin geride kalması nedeniyle artık daha iyimser olduklarını ve Turkcell'in 2003 iş planı ve yılsonu öngörülerinde savaş nedeniyle revizyona gidilmeyeceğini kaydetti. 
     




</TEXT>
</DOC>
