<DOC>
<DOCNO> 182477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sonspo20.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Ayhan ölümsüzleşti... 
</HEADLINE>
<TEXT>

     Avrupa Şampiyonu ve Dünya ikincisi milli atlet Süreyya Ayhan'ın Beşiktaş Sporcular Parkı'ndaki heykeli, düzenlenen bir törenle açıldı. 
     Törene, Süreyya Ayhan ve antrönörü Yücel Kop'un yanı sıra Beşiktaş Belediye Başkanı Yusuf Namoğlu, Atletizm Federasyonu Asbaşkanı Hüseyin Yıldırım, Gençlik ve Spor İl Müdürü Tamer Taşpınar, A Milli Futbol Takımı Menajeri Can Çobanoğlu, çok sayıda davetli ve vatandaş katıldı. 
     Törende bir konuşma yapan Süreyya Ayhan, kendisine destek olan herkese teşekkür ederek, ''Şu an çok güzel duygular ve tatlı bir heyecan yaşıyorum. Darphane tarafından adıma para basılması ve bu heykelin açılması, hayatımda alabileceğim en paha biçilmez ödüllerdir'' dedi. 
     Ayhan, daha sonra basın mensuplarına yaptığı açıklamada, gördüğü ilginin, gücünü 2 kat arttırdığını, insanların yaptığı işlerin öneminin farkında olmasının, kendisini mutlu ettiğini ifade ederek, ''Bu bana ekstra güç ve enerji veriyor. Hedefim 2004, 2008 ve 2012 Olimpiyatları'nda şampiyon olmak'' diye konuştu. 
     Beşiktaş Belediye Başkanı Yusuf Namoğlu da Süreyya Ayhanlar'ın kolay yetişmediğine dikkat çekerek, ''Özellikle bir bayan sporcu olarak bu başarıları kazanması beni daha da mutlu ediyor. Atletizmde böyle başarılar kolay elde edilmiyor. Kendisine destek olmalıyız. Sonuna kadar da herkes bu görevini yerine getirecektir'' şeklinde konuştu. 
     Atletizm Federasyonu Asbaşkanı Hüseyin Yıldırım ise Süreyya Ayhan'ın dünyanın atletlerini peşine taktığını kaydederek, Szabo ve Tomashova'nın asla Ayhan'a yetişemeyeceğini iddia etti. 
     
     AYHAN'A BÜYÜK İLGİ 
     Heykelin açılışına katılan vatandaşlar, özellikle de öğrenciler milli atlet Süreyya Ayhan'a büyük ilgi gösterdi. 
     Ayhan ile fotoğraf çektirebilmek ve imza alabilmek için adeta birbirleriyle yarışan vatandaşlar, zaman zaman Ayhan ile sohbet etme imkanını da buldular. Ayhan, öğrencilere spor yapıp yapmadıklarını sorarken, ''Koşuyoruz'' yanıtını alınca memnun oldu. 
     Süreyya Ayhan, öğrencilere ''Hem spor yapın, hem de eğitiminize önem verin'' öğüdünde bulundu. Vatandaşlar ''Süreyya sen bizim herşeyimizsin'' diye tempo tuttu. 
     Beşiktaş Belediyesi tarafından yaptırılan heykelde, Süreyya Ayhan'ın dünyanın üstünde koşarken figürü yer aldı. 
     
</TEXT>
</DOC>
