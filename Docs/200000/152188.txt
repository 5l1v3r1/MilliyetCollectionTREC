<DOC>
<DOCNO> 152188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sontur19.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç'tan Nouma yorumu "Elhamdülillah gitti " 
</HEADLINE>
<TEXT>

     TBMM Başkanı Bülent Arınç, Beşiktaş - Fenerbahçe maçındaki hareketi nedeniyle sözleşmesi feshedilen Fransız futbolcu Pascal Nouma'nın gidişini, "Aslan Beşiktaş Elhamdülillah diyorum, iyi ki bu adamı gönderdiler" sözleriyle yorumladı. 
     Arınç, 23 Nisan resepsiyonunda, geçen hafta ziyaretine gelen Beşiktaş Kulübü Başkanı Serdar Bilgili'ye "Şu Nouma'dan Beşiktaş'ı kurtarın" dediğini belirtti. Arınç, "Bu kadar disiplinsiz, bu kadar serkeş bir insanın Beşiktaş'ta futbol oynaması beni çok üzüyordu. Ne kadar başarılı olursa olsun, ister her maçta dört gol atsın, bu Beşiktaş'ın tarihine yakışmaz" dedi. 
     "Başka şımarıklar olduğunu" da kaydeden Arınç, "Onları da isim olarak söylerim ama şimdi söylemem. Beşiktaş'a asaletli futbolcu yakışır. İşini bilen, memleketini milletini seven, terbiyeli, ahlaklı, iyi yetişmiş. Böyle çocuklar da var, maşallah hepsi aslan gibi" diye konuştu. 
     Arınç, diğer "şımarık" oyuncuların adları sorulunca da, "Bir - iki tane böyle şımarık, ne idüğü belirsiz çok üzmüştü beni. Son hareket sebebiyle de olsa Nouma'nın gönderilmesinden memnunum. Darısı başka yaramazların başına. Her takımda var onlardan. Sergen'e laf yok. İlhan'a biraz söyleyebilirsiniz" karşılığını verdi. 
     
     ORG. ÖZKÖK "ÜYELİĞİMİ ASKIYA ALACAKTIM" 
     Genelkurmay Başkanı Orgeneral Hilmi Özkök de TBMM tören salonundaki kutlamalarda Baykal'a "Ben de Beşiktaş kongre üyesiyim. Eğer Serdar Bilgili Nouma'yı atmasaydı, kendisine telgraf çekip, Beşiktaş üyeliğimin askıya alınmasını isteyecektim" dedi. 
     Baykal ise Bilgili'yi överek, "Bilgili'nin yaptığı, siyasette pek görmeye alışık olmadığımız bir tavır" yorumunu yaptı. 
     





</TEXT>
</DOC>
