<DOC>
<DOCNO> 171447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sontur09.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSYM Başkanı'ndan adaylara yüzdelik dilimler açıklaması... 
</HEADLINE>
<TEXT>

     ÖSYM Başkanı Prof. Dr. Savaş Küçükyavuz, ÖSS'yi kazanan üniversite adaylarının tercih yaparken yüzdelik dilimleri nasıl kullanacaklarına ilişkin bilgi verdi. 
     Küçükyavuz, ÖSYM Binası'nda düzenlediği basın toplantısında, adayların bir yüksek öğretim programını seçerken yüzdelik dilimlere göre tercih yapacaklarını, ancak bu verinin yıldan yıla değişiklik gösterebileceğini unutmamaları gerektiğini söyledi. 
     Yüzdelik dilimlerin, kontenjan değişikleri, yeni yüksek öğretim kurumları açılması, meslekler için değişen talepler gibi nedenlerle yıllar itibariyle farklılık gösterebileceğini belirten Küçükyavuz, adayların tercih sırasında bu tahmini değeri gözetmelerini istedi. 
     Bir programın yüzdelik diliminden, o programa bir önceki yılda yerleşen son adayın başarı sırasının anlaşılabileceğini dile getiren Küçükyavuz, adayların tercih sıralamasını yaparken, isterlerse belirlenen çizelgeyi kullanarak 2002 yılına ilişkin yüzdelik dilimi, 2003 verilerine göre benzeştirerek bir tahmin yapabileceklerini kaydetti. 
     Prof. Dr. Küçükyavuz, konuyu şöyle bir örnekle açıkladı 
     ''Örneğin bir aday, Y-ÖSS-EA puan türüyle öğrenci alan bir yüksek öğretim programını tercih etmek istesin. Bu program, adayın alanında ve sözü edilen program için kılavuzda gösterilen yüzdelik dilim 8.63 olsun. 2002 yılında 0.5 katsayılı Y-ÖSS-EA puanı hesaplanan aday sayısı 288 bin 27'dir. O halde bu programa 2002'de yerleşen son adayın başarı sırası 228 bin 27 x 0.63 24 bin 857, yani yaklaşık 25 bindir. Aday, elde ettiği bu tahmini sırayı kendine ait başarı sırasıyla karşılaştırarak tercih sırası hakkındaki kararı verebilir.'' 
     
     TAHMİNİ DEĞER OLDUĞUNU UNUTMAYIN 

     ÖSYM Başkanı Prof. Dr. Savaş Küçükyavuz, 2003-ÖSS'yi kazananların, gerçekten eğitimini almak istedikleri programları tercih etmelerini ve tercihlerini sıralarken kullanacakları sayısal bilgilerin yalnızca tahmini değerler olacağını gözden kaçırmamalarını istedi. 
     Prof. Dr. Küçükyavuz, adaylara tercihlerini yaparken nasıl bir yöntem izlemeleri ve ellerindeki bilgileri nasıl kullanmaları gerektiği konusunda önerilerde bulunmak amacıyla ÖSYM Altan Günalp Salonu'nda basın toplantısı düzenledi. 
     ÖSS sonuçlarının açıklanmasının ardından, tercih yapacak adayların ellerindeki sayısal verileri yorumlayamadıkları ve yanlış yorumlarda bulunulduğu yönünde duyumlar aldıklarını anlatan Prof. Dr. Küçükyavuz, bu nedenle açıklama yapmaya gereksinim duyduklarını belirtti. 
     Prof. Dr. Küçükyavuz, üniversiteye girişte bir yükseköğretim programının tercih edilmesinin, aynı zamanda meslek seçme anlamına geleceğine işaret etti. Prof. Dr. Küçükyavuz, ''Gelişen teknoloji ve değişen dünya içinde bireyler yaşamları boyunca birden fazla mesleği edinebilmektedir. Edinilen sonraki meslekler de çoğunlukla eğitimi alınan ilk meslek üzerinde yapılanmaktadır. Bu nedenlerle meslek seçimi kararı anlamına da gelebilecek tercih işlemi, bireyin yaşamında çok önemli yer tutacaktır'' dedi. 
     
     NELERE DİKKAT EDİLMELİ 

     Adayların, tercihlerini, istedikleri mesleğin mensubu olmaktan mutluluk duyacakları ve doyum sağlayacaklarına inandıkları yükseköğretim programları için yapmalarını öneren Prof. Dr. Küçükyavuz, şunları kaydetti 
     ''Meslek alanlarıyla ilgili kararları netleştikten sonra adayların yükseköğretim programının neler olacağı, hangi üniversitede olmasının istendiği ve bulunduğu şehir gibi bilgileri biraraya getirerek, bir tercih listesi oluşturmaları beklenir. Bu oluşturma sırasında adaylar, kendilerine ait sınav sonuçlarını ve yerleşmeyi düşündükleri programların 2002 yılındaki yüzdelik dilimleri gibi sayısal bilgileri, yalnızca bu sıralamaya yardımcı olacak araçlar olarak görmelidirler. Kontenjanlardaki değişiklikler, yeni açılan yükseköğretim kurumları ve programları, kimi meslekler için toplumda ve dünyada değişen talepler, adayların kararlarında olası toplu değişiklikler ve benzeri pek çok nedenle, yüzdelik dilim değişiklikleri ortaya çıkabilmektedir.'' 
     
     YÜZDELİK DİLİMLER NASIL HESAPLANACAK 

     Adayların, tercih formlarını, 28 Temmuz-6 Ağustos 2003 tarihleri arasında teslim edeceklerini anımsatan Küçükyavuz, tercih listesi oluşturmada kullanılacak yüzdelik dilimlerin nasıl hesaplandığına ilişkin örnekler verdi. 
     Adayların, isterlerse 2002 yılına ilişkin yüzdelik dilimleri 2003 sayısal sonuçlarıyla benzeştirerek tercih sıralamasında kullanabileceklerini ifade eden Küçükyavuz, bunun için ÖSYM'nin internet sitesinde de verilen çizelgeden faydalanabileceklerini söyledi. 
     Küçükyavuz, şunları kaydetti 
     ''Kılavuzda gördükleri 2002 yılına ilişkin yüzdelik dilimi kendilerine uygun puan türüne ilişkin kutucuğun sağında yer alan oran ile çarptıkları zaman elde edecekleri değer, o program için tercihte bulunanların eğilimleri 2003 yılında da 2002 yılında olduğu gibi olsaydı, ortaya çıkması olası yüzdelik dilimin değerini göstermektedir. 
     Örneğin, aday Y-ÖSS-SÖZ puan türünde öğrenci alan bir yükseköğretim programını tercih etmek istiyor olsun. Alanında yerleşebileceği bu program için AOBP katsayısı 2002'de 0.5, 2003'te ise 0.8'dir. Bu puan türüyle ilgili kutucukta puanı hesaplanan aday sayıları 2002'de 388 bin 170, 2003'te 630 bin 233, oranı 0.616'dır. 2002'deki yüzdelik dilimi 6.44 olan bu program, 2003 yılında 2002'de olduğu gibi tercih edilirse yüzdelik dilimi 6.44 x 0.616 3.97 olur. Aday, yüzdelik dilimleri karşılaştırırken kendine ait yüzdelik dilimle hesapladığı 3.97 değerini dikkate almalıdır.'' Prof. Dr. Küçükyavuz, tercih listesi yapacak adayların Yükseköğretim Programları ve Kontenjanları Kılavuzu'nun 4. ve 5. sayfasındaki açıklamaları dikkatli okumalarının yararlı olacağını söyledi. Bu açıklamalara da değinen Prof. Dr. Küçükyavuz, şöyle konuştu 
     ''Sanıldığı gibi karmaşık işlemler içinde değiliz. Son derece basit. Adaylar neyi okumak istiyorlarsa, neyin eğitimini almak istiyorlarsa, onlardan başlayarak bir tercih düzeni kurmalarıdır. 24 tercih hakları var. Veriler, sıralama yaparken günün gerçeklerine daha yakın bir sıralama yapmalarına yardımcı olacaktır. Yoksa bu yüzdelik dilimlerin, başarı sıralarının ille de bu şekilde uygulanması zorunludur gibi bir kural yok.'' 
     
     ''YANLIŞ HESAPLAMA SÖZ KONUSU DEĞİL'' 

     Prof. Dr. Küçükyavuz, ''Özel İtalyan Lisesi'ndeki adaylardan bazılarının puanlarının yanlış hesaplandığı'' yönündeki haberlerin hatırlatılması üzerine, şunları kaydetti 
     ''Yanlış hesaplama mıdır, bildirim midir bakmak gerek. Yanlış hesaplama söz konusu değil. İtalyan Lisesi'ndeki 71 adayın herhangi bir kaybı olmayacak. Okul idaresinin not bildirimini son güne bırakması ve yönetmelik değişikliği nedeniyle bazı bilgileri doğru giremediği için böyle bir durum var. Düzeltmeleri tamamlamak üzereyiz. Tamamlar tamamlamaz da adaylara yeni durumlarıyla ilgili sonuç belgelerini hızla göndereceğiz.'' Bu durumun diğer adayları etkileyip etkilemeyeceği sorusuna da Prof. Dr. Küçükyavuz, şu yanıtı verdi 
     ''Bu durum sadece Özel İtalyan Lisesi'ndeki öğrencilerin puanlarında çok büyük çaplı da değil, küçük değişikliklere yol açacak. Türkiye ortalamalarını, Türkiye standart sapmasını etkilemesi kesinlikle söz konusu değil. Bundan diğer adayların, başka ortaöğretim kurumlarından mezun adayların herhangi bir şekilde etkilenmeleri söz konusu değil. Puanlarında hiçbir değişikliğe neden olmayacak.'' 
     
</TEXT>
</DOC>
