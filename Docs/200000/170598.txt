<DOC>
<DOCNO> 170598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sontur06.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Caz festivalini 40 bin kişi izledi... 
</HEADLINE>
<TEXT>

     İstanbul Kültür ve Sanat Vakfı'nın İKSV bu yıl 10'uncusunu düzenlediği ''Uluslararası İstanbul Caz Festivali''ni, yaklaşık 40 bin kişi izledi. 
     Dünya müziğinden rock ve caz etkileşimli modern müziklere pek çok türün usta isimlerini biraraya getiren festivalin bu yılki ''ağır topları'' arasında, Türkiye'de ''If You Don't Know Me By Now'' adlı şarkısıyla tanınan İngiliz topluluk Simply Red, müzik ve sinema yıldızı Jane Birkin, basgitarın usta virtüözü Marcus Miller, Bueno Vista Social Club ekibinin tanınmış üyesi İbrahim Ferrer ve Avrupa cazının önde gelen ismi Esbjörn Svensonn da yer aldı. 
     Festivalde, Harbiye Cemil Topuzlu Açıkhava Tiyatrosu, Esma Sultan Yalısı, Parkorman gibi klasik konser mekanlarının yanı sıra, vapurla caz müziği eşliğinde boğaz turu yapılan ''caz vapuru'', Ayazağa'daki ormanlık arazide karnaval havasında düzenlenen ''caz pazarı'' ile ''jazz brunch'' gibi alternatif etkinlikler de gerçekleştirildi. 
     16 gün süren festivalde, 40 topluluk ile 300'ün üzerinde müzisyen biraraya gelirken, düzenlenen 30'u aşkın konser ve etkinliği yaklaşık 40 bin kişi izledi. 
     
     ABD'Lİ CAZCILARIN TEDİRGİNLİĞİ 
     Festivalde bir konser veren sanatçı Önder Focan, bu yıl ABD'nin Irak'a müdahalesi nedeniyle dünyadaki bütün caz festivallerinde bir durgunluk yaşandığını dile getirerek, özellikle ABD'li caz ustalarının tedirginlik yaşayarak festivallere katılmaktan vazgeçtiğini dile getirdi. 
     Focan, bu yüzden tüm festivallerde caz anlamında çok fazla içerik olmadığını anlattı. 
     Türkiye'de caz müziğine olan ilgi ve İstanbul Uluslararası Caz Festivali'ni de değerlendiren Focan, ''Türkiye'de caz müziğine ilgide kesinlikle önemli bir gelişme var'' dedi. 
     Eskiden Türkiye'de uluslararası anlamda caz konserlerinin sadece yılda bir kez gerçekleştirilebildiğini anlatan Focan, ''Şimdi zaten festivaller var. Onların dışında da yıl boyunca çeşitli caz etkinlikleri oluyor. Eskiye göre çok çok daha iyi'' diye konuştu. 
     Focan, caz festivalinin caz müziğine katkılarına ilişkin de şunları söyledi 
     ''Doğrudan caz müziğine faydası şeklinde bir şey yaşamıyoruz. Caz festivallerinde pop gruplarını da çıkarıyorlar. Ama caz müzisyenlerinin biraraya gelerek yaptığı 'jam sessio' anlamında düşünülürse, bir anlamda tüm caz müzisyenlerinin tanıtılması da oluyor. En azından caz müzisyenlerinin ülkeler arkasındaki sınırları kaldırması anlamında bir faydası olabiliyor.'' 
     
</TEXT>
</DOC>
