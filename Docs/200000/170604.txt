<DOC>
<DOCNO> 170604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sontur12.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçükçekmece'de 55 kilogram eroin yakalandı... 
</HEADLINE>
<TEXT>

     ABD Uluslararası Uyuşturucu Maddelerle Mücadele İdaresi'nin DEA verdiği istihbarat doğrultusunda Küçükçekmece'de yapılan operasyonda, 55 kilogram eroin ele geçirildi. 
     İstanbul Narkotik Şube Müdürlüğü'nden yapılan açıklamaya göre, ABD Uluslararası Uyuşturucu Maddelerle Mücadele İdaresi'nin DEA verdiği istihbarat doğrultusunda harekete geçen polis, eroin pazarlamak istedikleri öne sürülen kişilerle müşteri gibi davranarak irtibat kurdu. 
     Pazarlıkta anlaşma sağlanması üzerine Küçükçekmece'de belirlenen buluşma noktasına gelen uyuşturucu maddenin sahibi B.Y. ve bir arkadaşı, 1 adet ruhsatsız tabanca ve 22 bin Euro ile gözaltına alındı. 
     Bu kişilerin ifadeleri doğrultusunda, bir işyeri ve bu işyerinde gizlenen otomobilde yapılan aramada, tampon ile otomobilin özel olarak yapılmış gizli bölmelerinde 105 paket halinde 55 kilogram eroin ele geçirildi. 
     Uyuşturucu madde kaçakçılığına ilişkin poliste daha önceden de kayıtları olan 2 kişi, daha sonra İstanbul DGM'ye sevk edildi. 
     
</TEXT>
</DOC>
