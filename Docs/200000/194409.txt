<DOC>
<DOCNO> 194409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sonspo15.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş İsveç maçından sonra her şey değişti 
</HEADLINE>
<TEXT>

     Milli Takımlar Teknik Direktörü Şenol Güneş, ''Maç kaybetmek ve kazanmak her zaman yer değiştirebilir. Önemli olan ikisinden de ders çıkarmaktır'' dedi. 
     Güneş, Aydın'ın Kuşadası İlçesi'nde yapılan Avrupa Antrenörler Birliği Sempozyumu'nda yaptığı konuşmada, Türk futbolundaki son gelişmeleri anlattı. 
     Antrenörlerin her zaman göreve hazır olması gerektiğini belirten Güneş, bir antrenörün başarıyı ''farkı'' ortaya çıkarması halinde elde edebileceğini bildirdi. 
     Günümüz futbolunun, ekonomik, sosyal ve kültürel değişikliklere paralel olarak değiştiğini kaydeden Güneş, Türkiye'nin bugünkü şartlarına çok gayretler gösterilerek gelebildiğini ifade etti. 
     Geçmişte Türk milli takımının, dışarıya kapalı olduğunu, malzemesi bulunmadığını, ancak teknolojik gelişmelere ayak uydurup, dışarıya açıldıkça kendisini yenilediğini belirten Güneş, Türk futbolcusunun kabiliyetli olmasına rağmen, kabiliyetini gösterme şansının geçmişte bulunmadığını bildirdi. 
     Türk milli takımının, bugünkü ortamına maçlar kaybederek geldiğini, ancak hepsinden ders çıkartarak elde ettiğini anlatan Güneş, şöyle konuştu 
     ''Maç kaybetmek ve kazanmak her zaman yer değiştirebilir. Önemli olan ikisinden de ders çıkarabilmektir. Sürekli kazanan yok. Kaybeden de yok, bunu iyi yakalayan antrenörler başarılı olur. Son İngiltere maçında bunu yaşadık. Eğer biz büyük takımsak, ayakta kalmasını bilen takım olmak zorundayız. Eğer biz iyi oyunculara sahipsek, iyi antrenörsek ayakta kalmasını bilmeliyiz. Çaresiz antrenör olmaz. Antrenör sorun üretmez, sorun çözer.'' Futbolda geri kalmış ülkelerde hedef ve heyecan olmasına rağmen imkanlarının olmadığını kaydeden Güneş, Türkiye'nin her maçından sonra dersler çıkarttığını, Dünya Kupası'nda üçüncü olmalarına rağmen eksiklikleri bulunduğunu belirterek, sözlerini şöyle sürdürdü 
     ''Başarı her zaman sizin rakibinizdir. Şu anda benim ve ülkemin rakibi başarısıdır. Bir antrenör için bazen başarı da rakip olabiliyor. Eğer sizden beklenen sonuç azsa, baskı az oluyor. Ancak Türkiye'de olağanüstü baskı var. Bunu iyi kullanırsanız lehinize olur. Aksi halde yanarsınız.'' 
     
     İSVEÇ'TEN ÖNCE, İSVEÇ'TEN SONRA... 
     Dünya Kupası Elemeleri'nde İstanbul'da son dakikalarda yedikleri 2 golle mağlup oldukları İsveç maçı sonrası futbolcularının soyunma odasında birbirleriyle sert tartışmalar yaptıklarını anlatan Güneş, kendisinin o anda yaptığı konuşmada, ''Şu anda maçı kaybettik. Kupayı da kaybedebiliriz. Ama kesinlikle birbirimizi kaybetmemeliyiz'' dediğini, o konuşmanın ardından milli takımın dirilişe geçtiğini belirtti. 
     Dünya Kupası maçları öncesi ve sonrası takım kadrosu ve hazırlık dönemlerinde ağır eleştiriler aldıklarını, ancak gitmeden önce söylediği ''alnımız dik gideceğiz ve geleceğiz'' sözünü yerine getirdiği için mutlu olduğunu ifade eden Şenol Güneş, Güney Kore ile yaptıkları maç sonrası iki takım futbolcularının el ele seyirciyi selamlamasının Dünyada örnek gösterilecek bir fair-play olayı olarak zihinlerde kaldığını kaydetti. 
     Türk milli takımının en büyük sıkıntısının takım kadrolarının sürekli değişmesi olduğunu belirten Güneş, dışardan oyuncu alan ülkelerin uluslararası alanda başarısız kaldığının altını çizdi. 
     Güneş'in konuşmasının ardından Avrupa Antrenörler Birliği Başkanı Dr. Joseph Venglos tarafından kendisine hediyeler verildi. 
     
</TEXT>
</DOC>
