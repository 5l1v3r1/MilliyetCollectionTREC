<DOC>
<DOCNO> 168311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sonspo09.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay'ın yeni hocası Metin Tekin... 
</HEADLINE>
<TEXT>

     Teknik direktör Metin Tekin, İkinci Futbol Ligi A Kategorisi'nde mücadele edecek olan Altay ile 1 yıllık sözleşme imzaladı. 
     Beşiktaş'ın unutulmaz yıldızlarından Metin Tekin, Altay'ın Gaziemir Kutlu Aktaş Tesisleri'nde düzenlenen törende, kendisini İzmir'in siyah-beyazlı ekibine bağlayan imzayı attı. 
     Kulüp başkanı Ahmet Taşpınar, dün akşam görüştükleri Tekin'in ''büyük fedakarlık göstererek'' Altay'a imza attığını belirtti. 
     Metin Tekin'in futbolculuk ve antrenörlük yaşamında başarılı bir çizgisi olduğunu kaydeden Taşpınar, ''Anlaşmamızın temelini Altay'ın şampiyonluğu oluşturmuştur. Bundan sonra takımda tek sorumlu kendisidir'' dedi. 
     Metin Tekin ise 25 yıldır Türk futbolunun içinde olduğunu belirterek, şunları söyledi 
     ''Başkanımızın övgü dolu sözlerine teşekkür ediyorum. Altay camiasının Türk spor tarihinde her zaman farklı bir yeri ve duruşu olmuştur. İkinci Futbol Ligi A Kategorisi ya da Süper Lig olması fark etmez. Ama Altay'ın yeri her zaman Süper Lig olmalıdır. Görüşürken, Şampiyon olacağız dedik. Heyecanla, bu hedefi başarmaya geldik.'' Daha önce teknik direktör Erdoğan Arıca ile çeşitli takımlarda antrenör olarak çalışan Tekin, geçen yıl Çanakkale Dardanelspor'da teknik direktör olarak görev yapmıştı. Altay'da Tekin'in yardımcılığını Sinan Turhan'ın yapacağı belirtildi. 
     
     KALECİ RAMAZAN 
     Beşiktaş ile 2 yılı opsiyonlu olmak üzere 5 yıllık sözleşmeye imza attığı belirtilen Altay'ın genç kalecisi Ramazan ile görüştüklerini kaydeden başkan Ahmet Taşpınar, şunları söyledi 
     ''Kaleci Ramazan ile 3 yıl daha devam eden bir sözleşmemiz var. Ancak Altay'da kalmak istemeyen oyuncuyu takımda tutmayız. Kendisi de Beşiktaş ile sözleşme imzaladığını, hata yaptığını ve kendisinin simsarların kandırdığını görüşmemizde söyledi. Gönlü Beşiktaş'ta ise bu oyuncuyu Beşiktaş'a veririz. Ancak Beşiktaşlı yöneticilerin bizimle temasa geçmesi gerekiyor. Altay'da futbolcu sıkıntısı olmaz. Bunu herkes bilmeli.'' 
     
     TRANSFER 
     Transfer çalışmalarını sürdüren Altay'da bugün Aydınspor'dan Serkan Meriç ile 5 yıllık, Tarsus İdmanyurdu'ndan İbrahim ile ise 3 yıllık sözleşme imzalandı. 
     Kulüp başkanı Ahmet Taşpınar, siyah-beyazlıların Ödemiş'in Gölcük Beldesi'nde yapacağı kamp sonrasında, Metin Tekin'in vereceği rapor doğrultusunda takıma takviye yapabileceklerini belirtti. 
     Taşpınar, iç transferde kaleci Altay ve sezon sonunda futbolu bırakacağını söyleyen takım kaptanı Tahir ile de görüşmelerin sürdüğünü kaydetti. 
     Öte yandan genel kaptan İsmail Ersel ve idari menajer Mustafa Kızıldağ başkanlığındaki 28 futbolcunun yer aldığı Altay kafilesi, teknik direktör Metin Tekin ile yeni sezon hazırlıkları için Ödemiş'in Gölcük Beldesi'ne hareket etti. 
     
</TEXT>
</DOC>
