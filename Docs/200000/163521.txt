<DOC>
<DOCNO> 163521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sonspo26.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Rüştü'ye kırgın değil 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, İspanya'nın FC Barcelona takımıyla 5 yıllık ön protokol imzalayan milli kaleci Rüştü Reçber'e verebilecekleri en iyi teklifi sunduklarını söyledi. 
     Nihat Özdemir, milli kalecinin Avrupa'da oynamak istediğini belirterek, ''Rüştü bizim çocuğumuz. Ona verebileceğimiz en iyi parayı teklif ettik. 1.5 milyon dolar garanti para, şampiyon olmamız halinde de 500 bin dolar prim olmak üzere 2 milyon dolar verdik. Rüştü, daha fazla para veren FC Barcelona'ya gitmek istedi'' diye konuştu. 
     Rüştü'nün hayalinin Avrupa'da iyi bir takımda oynamak olduğunu ifade eden Özdemir, şunları söyledi 
     ''Avrupa'da oynamak isteyen Rüştü'yü biz de hoş gördük. Böyle ahlaklı ve dürüst bir sporcuyu bulmak zor. Rüştü'yü bırakmak istemezdik ama şartlar böyle gerektirdi. Ancak kapımız ona her zaman açık.'' Nihat Özdemir, başkan Aziz Yıldırım'ın transfer sırasında Rüştü ile fazla konuşmadığı şeklindeki iddiaları yalanlayarak, ''Sayın Yıldırım kimseyle konuşmaz, ama Rüştü ile uzun müddet konuştu'' dedi. 
     Rüştü'ye verebilecekleri en yüksek rakamı verdiklerini vurgulayan Özdemir, milli kaleciye yeni bir teklif vermeyi düşünmediklerini söyledi. 
     Nihat Özdemir, yurtdışından transfer çalışmaları yapan yöneticilerin raporlarını hazırlamasının ardından gelecek hafta yönetim kurulu toplantısını yapacaklarını belirterek, ''Şu anda transferde kesinleşen isim olmadığı için açıklama yapmıyoruz. Yeni kaleci alternatiflerini değerlendireceğiz. Transferde bir futbolcuyla kesin anlaşmaya varırsak, o zaman resmi açıklama yapacağız'' diyerek sözlerini tamamladı. 
     FC Barcelona'da dün yapılan seçimler sonunda, Rüştü ile ön protokol yapan başkan adaylarından Joan Laporta'nın kazanmasının ardından gelecek sezondan itibaren İspanyol kulübünde oynayacağını açıklayan milli kaleci Rüştü'nün, FIFA Konfederasyon Kupası'nın ardından resmi sözleşmeyi imzalaması bekleniyor. 
     
</TEXT>
</DOC>
