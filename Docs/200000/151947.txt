<DOC>
<DOCNO> 151947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/ekonomi/eko02.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye üretti, dünyaya tanıttı 
</HEADLINE>
<TEXT>

Bursa'da üretilip dünyanın 75 ülkesine ihraç edilecek Megane II Sedan dünyada ilk kez Türkiye'de tanıtıldı. Renault Başkanı Schweitzer, tanıtıma video konferansla katıldı 
     EKONOMİ SERVİSİ 

     Oyak - Renault tarafından Bursa'da üretimine başlanan Megane 2 Sedan modeli dünyada ilk kez Türkiye'de tanıtıldı. 
     Fransız otomotiv devi Renault'un en önemli projesi olan Megane sınıfın Sedan versiyonu Bursa fabrikasında üretileren tüm dünyaya ihraç edilecek. 
     Tanıtıma video konferansla katılan Renault Yönetim Kurulu Başkanı Louis Schweitzer, Megane 2 Sedan'ın kendileri için son derece önemli olduğunu belirterek "Bu nedenle ilk kez Türkiye'de tanıtılmasını istedim. Türkiye'de üretilen Megane 2 Sedan dünyadaki 75 ülkeye ihraç edilecek. Bursa fabrikası Renault için çok önemli çünkü dünyadaki en kaliteli üretim ve verimliliğe sahip tesis" dedi. 
     Schweitzer, Türkiye'nin uluslararası stratejileri açısından büyük önem taşıdığını söyledi. 
     Renault'un Uluslararası Operasyonlar Direktörü Luc - Alexandre Menard ise Megane 2 Sedan için Bursa fabrikasına yaklaşık 200 milyon euro tutarında yatırım yaptıklarını anlattı. 
     Menard, bu yatırımın hem Türkiye'ye hem de Bursa fabrikasına olan güven ve bağlılıklarının bir ifadesi olduğunu sözlerine ekledi. 
     Oyak Renault Genel Müdürü Dominique Correze'in verdiği bilgiye göre Megane 2 Sedan üretim hayatı boyunca 500 bin adet üretilecek. Türkiye'de üretilen araçların yüzde 80'i ihraç edilirken, yılda 90 bin adet üretilmesi planlanıyor. 
     Renault Mais Genel Müdürü İbrahim Aybar ise Megane I Sedan'ın Türkiye'de şimdiye kadar 67 bin adet satıldığını, yeni Megane ile bu rakamın üzerine çıkmayı hedeflediklerini anlattı. 
     
     MEGANE II Sedan 

</TEXT>
</DOC>
