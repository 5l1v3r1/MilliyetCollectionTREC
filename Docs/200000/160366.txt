<DOC>
<DOCNO> 160366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/soneko19.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ankara-İstanbul hattı demiryolu projesinin temelini atacağız" 
</HEADLINE>
<TEXT>

     Ulaştırma Bakanı Binali Yıldırım, Ankara-İstanbul arası trenle yolculuk süresini 3-3,5 saate indirecek olan rehabilite projesinin temelinin 8 Haziran'da Ankara'da atılacağını bildirdi. 
     Bakan Yıldırım, Mimar ve Mühendisler Grubu'nun 4. Olağan Genel Kurulu'nda yaptığı konuşmada, İstanbul-Ankara arasındaki demiryolunun yenilenmesi ve rehabilite edilmesine ilişkin proje ile ilgili bilgi verdi. 
     Proje kapsamında, tek hattın çift hatta dönüştürülmesi, sinyalizasyon çalışmaları, standart dışı kupların düzeltilmesi ve bazı bölgelerde tünel geçişi kullanılarak yolun kısaltılması gibi düzenlemelerin yapılacağını anlatan Bakan Yıldırım, şunları kaydetti 
     ''Ankara-İstanbul arasını 3-3,5 saate indirecek olan demiryolu rehabilite projesinin temelini 8 Haziran Pazar günü Ankara'da atacağız. Bu, son 20 yılda üzerinde çok konuşulan ancak bir türlü mesafe alınamayan önemli bir projedir. Ankara-Eskişehir etabıyla başlayacak olan projenin Eskişehir-İstanbul etabı TCDD'den oluşturulan bir proje grubu tarafından sürdürülmektedir. Bu yıl içinde ikinci etabın da inşaatına başlamayı düşünüyoruz.'' Bakan Yıldırım, projenin süresinin 2,5 yıl olduğunu ifade ederek, proje ile bugün 6-6,5 saate varan Ankara-İstanbul arası tren yolculuğu süresinin 3-3,5 saate düşeceğini bildirdi. 
     
     ''SÜRAT DEMİRYOLU PROJESİNİ BEKLEMEYE ALDIK'' 
     Ayaş tüneliyle başlayan ''Sürat Demiryolu Projesi'' hakkında da bilgi veren Bakan Yıldırım, bu projeyi incelediklerinde çok iyi çalışılmadığını gördüklerini söyledi. Bakan Yıldırım, 600-700 trilyon lira civarında para harcanan bu projenin, yüzde 5'ini dahi oluşturmayan bir tünele ''çakılı kaldığını'' kaydetti. 
     Projenin devam ettirilmesi durumunda 10 milyar dolar para ve 8 seneye ihtiyaç bulunduğunu ifade eden Yıldırım, şöyle konuştu 
     ''Böylesi bir projeyi ülkenin içinde bulunduğu sıkıntılı durumda devam ettirmek hiçbir akıl ve izan sahibinin öngörmeyeceği bir iştir. Bu nedenle projeyi şimdilik beklemeye aldık. İleride yap-işlet modeliyle talep olursa elbette ki hayata geçirmeyi düşünürüz.'' 
     
     MARMARAY PROJESİ 
     Ulaştırma Bakanı Yıldırım, tüp geçit ve Marmaray Projesi'ne de değinerek, şunları kaydetti 
     ''Ankara-İstanbul, bir adım sonra Ankara, Yozgat, Sivas, Kars, Tiflis demiryolu projeleri tamamlandığında, bu tarihi ipekyolu Avrupa'nın en kuzeyinden Uzakdoğu'nun en güneyine kadar kesintisiz işleyen bir yol haline gelecektir. Böylelikle Avrupa Birliği'nin önemli ölçüde desteklediği bu koridor gerçekleştirilmiş olacaktır. Bu tüp geçit ve Marmaray projesiyle ilgili çalışmalarımız da süratle devam ediyor. Bu sene içerisinde, en azından bu senenin sonuna kadar bu projenin de temelini atacağımızı tahmin ediyoruz.'' Türkiye'nin kuzey-güney koridorlarının güçlendirilmesi gerektiğini dile getiren Bakan Yıldırım, Karadeniz ve Akdeniz'in kuzey-güney istikametinde en kısa, en etkin şekilde birleştirilmesi gerektiğini söyledi. 
     
     TCDD'NİN TEKEL HAKKININ GEVŞETİLMESİ 
     Bakan Yıldırım, Türkiye'deki ulaşım altyapısının en önemli sorunlarından birinin entegrasyon yetersizliği olduğuna dikkat çekerek, son zamanlarda kapıdan kapıya taşımacılığın dünyada çok geliştiğini kaydetti. 
     Bu nedenle tüm ulaşım modlarının aynı anda kullanılma ihtiyacı doğduğunu, bu sağlanamadığı takdirde dünya ticaretinde rekabet şansının azalacağını belirten Yıldırım, şunları dile getirdi 
     ''Bunun da en önemli şartı üretim alanlarından transfer alanlarına kesintisiz karayolu-demiryolu bağlantısının yapılmasıdır. Bunun için de organize sanayi bölgeleri ve fabrikalarla limanlar arasında demiryolu bağlantısını yap-işlet modeliyle geliştireceğiz. Bunun için de TCDD'nin yasal altyapısında bir değişikliğe gidiyoruz. Tekel hakkının gevşetilmesi ve öncelikli olarak yük taşımacılığının özelleştirilmesi gündemimizde.'' Yıldırım TCDD'nin kamuya en fazla yük getiren kuruluş olduğunu belirterek, katma değer noktasında da bu kuruluşun çok parlak bir durumu olmadığını söyledi. 
     
     ''TCDD'YE 20 YILDA 12 MİLYAR DOLAR AKTARILDI'' 
     Kuruluşa son 20 yılda hazineden 12 milyar dolar aktarıldığını kaydeden Yıldırım, şöyle devam etti 
     ''Bu sadece işletmeyi ayakta tutmak için verilen para. Ya kapatacaksınız ya ayağa kaldıracaksınız. Biz ikincisine karar verdik. Bu noktadaki şansızlığımız ülkenin içinde bulunduğu hassas, kırılgan ekonomik yapı. Bu, bizim yatırımla ilgili ufkumuzu sınırlayan, hareket kabiliyetimizi sınırlayan en önemli husus. Ama bu durum süratle iyileştiriliyor.'' Yıldırım, vatandaşların birçoğunun hayatında uçağa binemediğini de belirterek, ''Bu durum, ülke insanına büyük bir haksızlıktır. Uçağa binmek bizim insanımızın özlemi olmamalıdır. Bununla ilgili çalışmalarımız devam ediyor'' diye konuştu. 
     Denizcilikle ilgili durumun da pek parlak olmadığını dile getiren Bakan Yıldırım, ''Etkin kullanım için hizmet veya topyekun özelleştirmeyle ilgili çalışmalarımız devam ediyor'' dedi. 
     Konuşmanın ardından, Mimar ve Mühendisler Grubu Başkanı Oral Avcı, Ulaştırma Bakanı Binali Yıldırım'a ebru üzerine Arap harfleriyle ''Allah'' yazılı bir tablo hediye etti. 
     
</TEXT>
</DOC>
