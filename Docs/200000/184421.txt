<DOC>
<DOCNO> 184421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/dunya/dun01.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni ortaklar 
</HEADLINE>
<TEXT>

   Irak Savaşı nedeniyle ABD - Almanya ilişkilerindeki gerginlik, dünkü Bush - Schröder doruğunda giderildi. İki lider, Irak'ta istikrarı sağlamak için birlikte çalışacaklar 
      SEMA EMİROĞLU New York 

   
   ABD ile Almanya arasındaki ilişkilerde Irak Savaşı nedeniyle baş gösteren gerginlik, iki ülke liderlerinin dün akşam New York'taki buluşmalarıyla aşılırken, Berlin ve Washington, Irak'a istikrar getirmek için birlikte çalışma kararı aldılar. 
   BM Genel Kurulu'nun 58'inci dönem toplantılarına katılan Başkan George W. Bush ve Almanya Başbakanı Gerhard Schröder, 16 aydır ilk kez bir araya geldiler. Bush, "Aramızda anlaşmazlıklar vardı, ama artık bunlar bitti ve bundan sonra birlikte çalışacağız" derken, Alman Başbakanı da, ülkesinin Irak konusunda devreye girmek ve sahip olduğu kaynakları kullanarak yardım etmek istediğini bildirdi. Bunun sadece Irak için değil, tüm bölge, Almanya ve Avrupa'nın bütünü için önemli olduğuna dikkat çeken Schröder, "Bush'la, geleceğe birlikte bakmak istediğimiz konusunda görüş birliğine vardık" dedi. 
   Irak polis ve güvenlik güçlerinin eğitimine yardım önerisini yineleyen Schröder, ancak Afganistan'da olduğu gibi Irak'ta da çokuluslu barış gücüne asker katkısında bulunacağı ya da Irak'taki Amerikan işgaline kısa bir sürede son verilmesini isteyen Fransa'ya verdiği desteği geri çekeceği yönünde hiçbir işaret vermedi. 
   
   Karşılıklı iltifat 
   Schröder ile Fransa Cumhurbaşkanı Jacques Chirac'tan daha sıcak bir görüşme yaptığı gözlenen Bush ise, "Almanya ve Amerika'nın birlikte çalışacağına ve birçok olumlu şeyleri başarıyla sonuçlandıracağımıza inanıyorum. Gerhard'a Amerika ve Almanya ilişkilerinin bu yönetim için çok önemli olduğunu da tekrar teyit ediyorum" dedi. 
   
   
</TEXT>
</DOC>
