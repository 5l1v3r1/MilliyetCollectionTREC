<DOC>
<DOCNO> 166204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/soneko06.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürşad Tüzmen Piyasalarda bir canlılık başladı 
</HEADLINE>
<TEXT>

     Devlet Bakanı Kürşad Tüzmen, üretim ve ticarette önemli gelişmeler yaşandığını ifade ederek, ''Piyasalarda, sizlerin de hissettiği gibi bir canlılık başladı'' dedi. 
     Bakan Tüzmen, AK Parti Şehitkamil İlçe Kongresi'nde yaptığı konuşmada, piyasalardaki canlanmanın umut verici ve çok önemli olduğunu ifade etti. 
     ''Sanayide, kapasite kullanım oranları git gide artıyor, sanayi üretiminde endeksler ileriye doğru çok büyük artışlar gösteriyor'' diyen Bakan Tüzmen, bu olumlu gelişmede, artan ihracatın da çok önemli bir yere sahip olduğunu belirtti. 
     Türkiye'nin, ticaretle, ihracatla ayağa kalkacağını, kalkınacağını söyleyen Bakan Tüzmen, şöyle konuştu 
     ''İhracatımız çok önemli bir noktaya geldi. 2003 yılının ilk 6 aylık rakamlarına baktığımız zaman 20 milyar dolarlık bir rakamla konuşuyoruz. Eskiden, biz 20 milyar dolarlık ihracatı bir yılda yapamıyorduk. 1980'li yıllarda ihracatımız 3 milyar, ithalatımız ise 8 milyar dolardı. 2003 yılı ihracat hedefimiz 40 milyar dolar. İthalatımız ise 60 milyar doları bulacak. Yani, dış ticaret hacmi 100 milyar dolar olan bir ülkeden bahsediyoruz. Bu ülke her şeyin en iyisini hak ediyor. 
     Önümüzdeki dönemde yapacağımız çalışmalarda ticaretimizi artırmaya devam edeceğiz. Başta komşu ülkeler olmak üzere bir çok ülke ile ticaretimiz artıyor. Irak, Suriye, Çin, Pakistan, Cezayir, Malezya, Mısır, Sudan, Suudi Arabistan, Birleşik Arap Emirlikleri gibi pek çok ülkeye ticaretimizi arttırmak için ziyaretler yaptık. Bu ziyaretlerden de önemli neticeler aldık. Örneğin, 2002 yılının ilk altı aylık rakamları ile 2003 yılının ilk altı aylık rakamlarını kıyasladığımız zaman Suriye'ye ihracatımızın yüzde 70, İran'a ise yüzde 60 oranında arttığını görüyoruz. 
     İhracat hamlesi çok daha ileri noktalara gidebilmeli. 1970'lı yıllarda İtalya, 1980'li yıllarda Güney Kore, 1990'lı yıllarda da Portekiz, Tayvan ve Çin gibi ülkeler ihracatlarını arttırarak kalkınmalarını hızlandırdılar, Türkiye'de bunu yapmayı hedefliyor.'' 
     
     IRAK'IN DURUMU 
     Devlet Bakanı Kürşad Tüzmen, ihracatın arttırılması için sınır kapılarındaki yetersizliklerin giderileceğini, Habur Sınır Kapısı'nın da yap-işlet-devret modeli ile yeniden düzenlenerek hizmete gireceğini, Irak'ın da ticarette önemli bir potansiyele sahip olduğunu kaydederek şöyle devam etti 
     ''Habur Sınır Kapısı'nda eksiklikleri gidermeye çalışıyoruz. Amacımız, taşımacılık yapan şoförlerimizi uzun kuyruklardan kurtarmak. Bir süre önce Başbakan Recep Tayyip Erdoğan ile birlikte Gürbulak Sınır Kapısı'nı yap-işlet-devret modeli ile modern bir hale getirip hizmete soktu. Aynı şeyi, Habur'da da yapacağız. Bu arada, ekonomik suça ekonomik ceza vermek amacıyla, 1918 sayılı kaçakçılığın men ve takibi ile ilgili kanununda önemli değişiklikler yapıyoruz. Komisyonlarda görüşmeleri tamamlanan bu önemli konu, önümüzdeki günlerde Genel Kurul'a gelecek. Değişiklik gerçekleştiği zaman, araçların kelepçelenmesi ve bağlanması yerine, araç sahipleri cezalandırılacak. 
     Bu arada, Irak'ta, istemediğimiz halde bir savaş oldu. Bu ülkeye satışlarımız durmuştu. Savaş sırasında ve sonrasında, Gaziantep, Mardin ve Mersin serbest bölgelerinden Irak'a gıda ve ilaç yardımı sürdürüldü. Şu anda yine ticaretimiz devam ediyor. Irak'la olan ithalat ihracat bağlantıları serbest kalıyor. Bu şu demek, eskisi gibi bir ambargolu dönem yok. Biz her istediğimizi alıp, her istediğimizi satabilecek bir duruma geliyoruz.'' Bakan Tüzmen, önemli hizmetlere imza atarken, muhalefetin de desteğine ihtiyaçları olduğuna işaret ederek, sözlerini şöyle tamamladı 
     ''Gümrük Kanunu'nu, muhalefetin de desteği ile yasalaştırdık. Muhalefet de iktidar da bu yasanın çıkması için elinden geleni yaptı. İşte, Türkiye'ye yakışan tablo bu. Görmek istediğimiz muhalefet bu. Doğru işlerde sonuna kadar bizi desteklesinler ki hız kazanalım.'' 
     
</TEXT>
</DOC>
