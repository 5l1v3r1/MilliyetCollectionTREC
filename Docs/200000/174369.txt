<DOC>
<DOCNO> 174369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/guncel/gun01.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliyev'e kalp aranıyor... 
</HEADLINE>
<TEXT>

   "Tedaviye yanıt vermeyen kalp yetmezliği" teşhisi konulan Azerbaycan Cumhurbaşkanı, uygun kalp bulunamadığı için ABD'ye gönderilmiş... 
      ANKARA Milliyet 

   
   Azerbaycan Cumhurbaşkanı Haydar Aliyev'in, Türkiye'de nakil için uygun kalp bulunamaması nedeniyle ABD'ye gönderildiği ortaya çıktı. ABD'de by - pass ameliyatı geçiren Aliyev'in kalp rahatsızlığı, Bakü'deki törende düşmesine neden olan krizden sonra ağırlaştı. Kalbine pil takılan Aliyev'in kalp ritmi yeniden bozuldu. Aliyev 3 Mayıs'ta Gülhane Askeri Tıp Akademesi'nde yaklaşık bir hafta tedavi gördü. 
   
   Diyalize bağlandı 
   GATA Kardiyoloji Bölüm Başkanı Tabip Tuğamiral Ertan Demirtaş'ın başkanlığındaki hekimler hastalık sürecinde zaman zaman Bakü'ye de giderek Aliyev'in kalp sorunuyla yakından ilgilendi. Ancak kalp yetmezliği bulunan Aliyev'in rahatsızlığı artınca, 8 Temmuz'da yeniden GATA'da tedavi altına alındı. Aliyev'e "Tedaviye yanıt vermeyen kalp yetmezliği" teşhisi konuldu. 
   Yedi kaburga kemiğinde de kırık tespit edilen Aliyev'de böbrek yetmezliği ve tansiyon sorunları da ortaya çıktı. Aliyev, böbrek yetmezliği nedeniyle diyaliz makinesine bağlanırken, kalp yetmezliğinin tedaviye yanıt vermemesi üzerine nakil yapılması planlandı. 
   Ancak yaklaşık bir aydır süren uygun kalp arayışları olumsuz sonuçlanınca, Aliyev'in ABD'deki Cleveland Clinic'e gönderilmesi kararlaştırıldı. 
   
   İlham Aliyev Ameliyata gerek yok    DIŞ HABERLER SERVİSİ 

   Azerbaycan Cumhurbaşkanı Haydar Aliyev'in sağlık durumunun özellikle Azeri muhalif basınında yer alan haberlerde yansıtıldığının tersine çok daha iyi olduğu belirtildi. Başbakan İlham Aliyev, dün Azerbaycan TV'sine yaptığı açıklamada, 80 yaşındaki babasının sağlık durumunun istikrarlı olduğunu ve ameliyata gerek olmadığını söyledi. Oğul Aliyev, babasının nisandaki törende düşmesi sonucu kırılan kaburga kemiklerinin tedavi edilmesi gerektiğini savundu. 
   
   Muhaliflerden açlık grevi 
   Bu arada, İlham Aliyev'in Başbakanlığa atanmasını protesto amacıyla, muhalif partilere mensup 20 kişi açlık grevi başlattı. Muhalefet, atamanın ülkeyi monarşi düzenine taşıyacağını iddia etti. 
   
   Atamayı elden imzalatmış    ANKARA Milliyet 

   Azerbaycan Cumhurbaşkanı Haydar Aliyev'in, başbakan olmasını öneren kararnameyi hastanede oğlu İlham Aliyev'e elden teslim ettiği ortaya çıktı. 
   Aliyev'in oğlu İlham Aliyev, 29 Temmuz'da Ankara'ya gelerek üç gün başkentte kaldı. Sheraton Oteli'nde konaklayan Aliyev'in Ankara ziyareti gizli tutuldu. Otele giriş çıkışlarda garajı kullanan Aliyev'in gelişi, yöneticilerin dışında otel personelinden bile saklandı. İlham Aliyev, 31 Temmuz'da Azerbaycan Büyükelçiliği yetkilileriyle birlikte Gülhane Askeri Tıp Akademisi'nde tedavi gören babasını ziyaret etti. Aliyev de bu ziyaret sırasında, oğlu İlham'ın başbakan olmasını önerdiği kararnameyi imzaladı. 
   Azerbaycan'ın Ankara Büyükelçisi Mehmet Nevruzoğlu da İlham Aliyev'in gizli ziyaretiyle ilgili bilgileri yalanlamadı. Ziyaretle ilgili konuşmaktan kaçınan Nevruzoğlu, "Tabii gelebilir, babasını ziyaret edebilir" dedi. 
   
   
</TEXT>
</DOC>
