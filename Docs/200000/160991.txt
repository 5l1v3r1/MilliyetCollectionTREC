<DOC>
<DOCNO> 160991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/soneko14.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan Vekili Kilci ÖİB'nin kasasına 12 milyon dolar girdi 
</HEADLINE>
<TEXT>

     Özelleştirme İdaresi Başkan Vekili Metin Kilci, Temmuz ayı içerisinde Telekom'da bir yol haritası oluşturarak sunabilmeyi ümit ettiklerini açıkladı. 
     Kilci, 2003 yılı özelleştirme programının ilk 5 aylık uygulamalarına ilişkin bir basın toplantısı düzenledi. 
     Kilci, bugüne kadar Türkiye Denizcilik İşletmelerinin Kuşadası ve Çeşme limanları, SEKA Akdeniz, Afyon, Balıkesir ve Çaycuma işletmeleri, Taksan, Türkiye Zirai Donatım Kurumu Adapazarı İşletmesinin özelleştirilmesine ilişkin ihale sürecinin tamamlandığını hatırlattı. Bu işlemlerden dolayı 210 milyon dolar gelir beklendiğini belirten Kilci, şimdiye kadar idarenin kasasına 12 milyon dolar girdiğini ifade etti. 
     
     DEVAM EDEN ÇALIŞMALAR 

     Bu arada nihai pazarlık görüşmeleri tamamlanan Eti Gümüşün satışına ilişkin kararın Özelleştirme Yüksek Kurulu ÖYK onayına sunulduğunu da bildiren ÖİB Başkan Vekili, şöyle devam etti 
     ''Ayrıca SEKA'ya verilen yetki çerçevesinde gerçekleştirilen ihaleler sonucunda bazı atıl gayrımenkuller ve Yibitaş Kraft Torba Sanayi A.Ş.'de bulunan yüzde 10 oranındaki hissenin satışı 29 Mayıs tarihinde Özelleştirme İdaresi Başkanlığı tarafından onaylanmış, Akkuş ve Ardanuç işletmelerinin kapatılmasına ilişkin karar taslağı ÖYK'ya sunulmuştur.'' Diğer taraftan Tekel ve Sümer Holdinge ait bazı varlıkların kuruluşlara verilen yetki çerçevesinde satış işlemlerinin devam ettiğini de kaydeden Kilci, SEKA'nın İzmit İşletmesinin özelleştirilmesine ilişkin çalışmaların da devam ettiğini söyledi. 
     Et Balık Ürünleri A.Ş.'de verilen yetki çerçevesinde şirkete ait atıl gayrımenkuller ile bağlı ortaklık ve iştirakler için ihaleler açıldığını, gayrımenkuller için son teklif verme süresinin bugün sona erdiğini vurgulayan Kilci, bağlı ortaklık ve iştirakler için bu sürenin 11 Haziran'da sona ereceğini ifade etti. 
     Et Balık Ürünleri A.Ş.'ye ait Zeytinburnu Et Kombinası ile Haydarpaşa işletmesinin kapatılması yönünde karar alındığına da işaret eden Kilci, tasfiye işlemlerinin devam ettiğini bildirdi. 
     Sümer Holdinge ait Adana Pamuk Çırçır Fabrika İşletmesinin ÖYK'nın 8 Mayıs tarihli kararıyla kapatılmasının öngörüldüğünü kaydeden Kilci, buranın tasfiye işletmelerinin de sürdürüldüğünü vurguladı. 
     
     PETKİM'İN ÖZELLEŞTİRİLMESİ 

     Özelleştirme İdaresi Başkan Vekili, Petkim özelleştirilmesinde buradaki yüzde 88.86 oranındaki idare hissesinin satışı için revize tekliflerin alındığını da belirtti ve bu çerçevede nihai pazarlık görüşmelerinin 6 Haziran günü açık arttırma suretiyle sonuçlandırılacağını kaydetti. 
     Sümer Holdinge ait 8 işletme için açılan ihalelerde son teklif verme süresinin 17 Haziran'da sona ereceğini dile getiren Kilci, Tüpraş'da bulunan yüzde 65.76 oranındaki idare hissesinin tamamının blok satış yöntemiyle özelleştirilmesine ilişkin olarak 7 Haziran'da ihaleye çıkılacağını bildirdi. Kilci, Tüpraş'da son teklif verme tarihinin 18 Eylül 2003 olarak belirlendiğini ifade etti. 
     Tekel'in Sigara Sanayi Müessesesi ve Alkollü İçkiler Sanayi Müessesesinin blok satış yöntemiyle özelleştirilmesi amacıyla da 7 Haziran 2003 tarihinde ihaleye çıkılacağını açıklayan Kilci, Tekel ve Tüpraş'ın ihale sürecinin birbirine paralel gideceğini söyledi. 
     
     TÜRK TELEKOM 

     Türk Telekom'un özelleştirme çalışmalarının yurt içi ve yurt dışı piyasalarda yaşanan gelişmeler paralelinde sürdürüldüğünü hatırlatan Kilci, bu alanda Mayıs 2001'de yürürlüğe giren son yasal değişiklik ile bir adet imtiyazlı hisse hariç Türk Telekom'un yüzde 100'ünün satışına imkan tanındığına dikkat çekti. 
     Bu bağlamda Türk Telekom'un tamamının özelleştirilmesine yönelik olarak şirket değerinin yeniden tespitine yönelik işlemler sürdürülürken, diğer taraftan da satış stratejisinin tespitine ilişkin çalışmalara devam edildiğini kaydeden Kilci, geçen Nisan ayında Bakanlar Kurulunca alınan bir prensip kararıyla Türk Telekom özelleştirmesini halka arz ve minimum yüzde 51'lik blok satış hazırlıklarının eş zamanlı yürütülmesinin benimsendiğini ifade etti. 
     Değer tespit ve stratejinin belirlenmesine ilişkin çalışmaların sürdüğünü yineleyen Kilci, Temmuz ayı içinde Telekom'da bir yol haritasını sunabilmeyi ümit ettiklerini sözlerine ekledi. 
     
     DİĞER ÇALIŞMALAR 

     Başkan Vekili Kilci, Karadeniz Bakır A.Ş ile Eti Bakır A.Ş'nin özelleştirilmesi için Haziran ayı içerisinde ilana çıkılacağını kaydetti. 
     Türkiye Denizcilik İşletmelerine ait Trabzon ve Dikili Limanı ile 5 adet geminin satışı için de bu ay ihale ilanına çıkılacağını açıklayan Kilci, SEKA'ya ait Kastamonu, Aksu İşletmeleri ile Taşucu Limanı ve Tersane alanı için 16 Haziran 2003'de yeniden ihaleye çıkılacağını ifade etti. 
     İGSAŞ, Eti Krom A.Ş ve Gerkonsan'ın blok satışlarına ilişkin ihale ilanlarının da bu ay içinde yayınlanacağını anlatan Kilci, Eti Elektrometalurji'nin blok satış ilanlarının ile Eylül ayı içinde hazır hale geleceğini bildirdi. 
     Metin Kilci, ESGAZ ve BURSAGAZ'ın ilanlarının ise Temmuz ayının ilk haftasında ilana hazır olacağını açıklarken, Sümer Holding'in bağlı ortaklığı olan SİDAŞ'daki yüzde 93.38 oranındaki hisse satış ilanının Ağustos'da, Divhan'daki yüzde 100'lük İdare hissesinin blok satış ilanının ise Eylül ayında verilmesinin planlandığını anlattı. 
     Bu arada, kapsamda olan Şeker Fabrikaları A.Ş için hazırlık süresinin 30 Haziran 2003 tarihine kadar uzatıldığını da açıklayan Kilci, özelleştirme stratejisinin belirlendiği yol haritasının Haziran sonuna kadar Özelleştirme Yüksek Kurulu ÖYK tarafından onaylanacağını söyledi. 
     ÖNCE OTOYOLLAR 
     Otoyolların programa alınmasına ilişkin karar taslağının ÖYK gündemine sunulduğunu da ifade eden Kilci, ancak boğaz köprülerinin özelleştirilmesine ilişkin yeni alternatifler üzerinde çalışmalar sürdüğünden, bunlarla ilgili özelleştirme sürecini biraz ertelediklerini kaydetti. 
     Bu uygulamaların yanı sıra Elektrik Dağıtım ve Üretim Tesislerinin özelleştirme kapsamına alınması yönünde karar alındığını da vurgulayan Kilci, yıl sonu itibariyle özelleştirilmesi söz konusu olan birimlerin ihale ilanlarına çıkılmasının beklendiğini açıkladı. 
     Halk Bankası'nın özelleştirme programına alınması için Banka tarafından yapılacak hazırlık işlemlerinin tamamlanmasının beklendiğini belirten Kilci, Milli Piyango, İMKB ve İstanbul Altın Borsası'nın özelleştirilmesine ilişkin çalışmaların sürdüğünü anlattı. 
     
     YENİ ÖZELLEŞTİRME ALANLARI 

     Özelleştirme İdaresi Başkan Vekili Kilci, Çay-Kur, Devlet Malzeme Ofisi, Tarım İşletmeleri Genel Müdürlüğü, PTT ve Devlet Demir Yollarının bazı limanlarının özelleştirilmesine yönelik ön çalışmaların başlatıldığını açıkladı. 
     Kilci, eğitim, sağlık, trafik ve sosyal hizmetler ile orman alanları, kamu konutları ve sosyal tesisleri, tapu hizmetleri için dünya örnekleri araştırılarak, bu hizmetlerin özelleştirilebilmesi ile ilgili çalışmaların başlatıldığını sözlerine ekledi. 

     
</TEXT>
</DOC>
