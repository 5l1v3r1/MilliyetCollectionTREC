<DOC>
<DOCNO> 150963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/sondun13.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçi Partisi'nde yeni çatlak... Blair'den kanıt isteniyor... 
</HEADLINE>
<TEXT>

     İngiltere'de yayımlanan The Guardian gazetesi, Başbakan Tony Blair'in, partisi içindeki milletvekillerinin yeni bir isyan girişimiyle karşı karşıya kalacağını, milletvekillerinin kendisinden ''Irak'ın suçunu kanıtla ve giriştiğiniz bu savaşı haklı çıkar'' talebinde bulunmaya hazırlandığını öne sürdü. 
     Milletvekillerinin büyük bölümünün, Irak'ın koalisyon kontrolü altına girmesine rağmen ülkede kitle imha silahına ulaşılamamış olmasından büyük rahatsızlık duyduklarını belirten gazete, bu politikacıların parlamentoda partiler arası bir komisyon oluşturulmasını ve bu komisyonun dış istihbarat örgütü MI6 hakkında hükümeti ve Avam Kamarası'nı yanıltıp yanıltmadığı konusunda soruşturma açmasını istediklerini de bildirdi. 
     Bazı milletvekillerinin savaşa destek vermelerinin sağlanması için kandırıldıklarına inandıklarını da kaydeden Guardian, eski bir bakanın da bu konuda, ''Parlamento istihbarat örgütlerinin bizlere Saddam'ın kitle imha silahlarıyla ilgili söylediklerini mutlaka soruşturmalı'' dediğine işaret etti. 
     İngiltere'nin savaşa destek vermesi yönünde oy kullanan İşçi Partili milletvekili Lindsay Hoyle'un da aynı görüşte olduğuna dikkat çeken Guardian, bu milletvekilinin de Blair'e, parlamentoda Saddam'ın elindeki silahlarla ilgili ''ürpertici'' açıklamalarından dolayı destek verdiğini hatırlatarak, ''Hepimiz Irak askerinin yabancı güçlere 45 dakika içinde kitle imha silahı saldırısı düzenleyebilecek kadar hazır olduğuna inandırıldık. Eğer durum buysa, bu silahlar nereye yok oldu Halbuki bize bu silahların varlığı konusunda çok sağlam deliller olduğu belirtilmişti'' dediğini bildirdi. 
     Aynı şekilde Avam Kamarası Sağlık Komisyonu Başkanı David Hinchliffe'in de, ''Kabine üyeleriyle görüşen herkesin gözünde, çok daha fazlasının bilindiğine dair bir inanç oluştu. Şimdiyse pek çok insan gerçeğin ortaya çıkarılmasını bekliyor'' dediğine dikkat çeken Guardian, bazı çevrelerin de Başbakan'ın bu konudaki istihbarat raporlarını abartmış olabileceğini düşündüğünü yazdı. 
     Bu arada Bağdat'ta Irak ordusunda görev yapan bir generalin sözlerine de yer veren gazete, bu kişinin, Irak'ın 1991 yılı sonrasında kendisini kitle imha silahlarından tamamen arındırdığını söylediğini bildirdi. 
     Bu kişinin 30 yıldan uzun süre boyunca Irak ordusunun kimyasal silah geliştirme bölümünde çalıştığını da öne süren Guardian, ''Adının açıklanmasını istemeyen bu kişi, bulunan gaz maskeleri ve koruyucu giysilerle atropin ilaçlarının saldırgan amaçlardan ziyade, bir saldırı karşısında Irak halkını korumak için alındığını söylüyor'' diye yazdı. 
     Guardian, generalin ''Bizde yasaklanmış hiçbir silah yok'' dediğini ve ülkesinin geçmişte bu tür silahlara sahip olma sebebini, İran, İsrail gibi komşularına ''caydırıcı'' etki yapma isteğine bağladığını bildirdi. 
     





</TEXT>
</DOC>
