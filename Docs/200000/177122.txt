<DOC>
<DOCNO> 177122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/yasam/yas02.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombası sahte, aşkı gerçek 
</HEADLINE>
<TEXT>

   Sevgilisiyle randevusuna yetişmek için Eskişehir trenine bomba ihbarı yapıp başına iş açan Selim Oktay, polisin tuzağına nasıl düştüğünü anlattı 
      ASLI ÖKTENER İstanbul 
   
   Türkiye, Selim Oktay'ı geçtiğimiz pazar günü tanıdı. Oktay, Eskişehir'de sevgilisi ile buluşmak için sözleşmiş, ama treni kaçırınca önce taksiyle istasyon istasyon kovalamış, sonunda da 'sahte bomba ihbarı' ile durdurup yetiştiği trende, polislerce gözaltına alınmıştı. 
   İstanbul'da cep telefonu işi yapan 27 yaşındaki Oktay, üniversitede asistan olan Eskişehir'deki sevgilisine, geçtiğimiz pazar günü için söz verdi. 
   
   'Lütfen dedim, durmadı' 
   Ehliyeti bir ay önce sevgilisinde kaldığı için, cumartesi akşamı için tren bileti alan Oktay, macera ve kovalamaca ile dolu sonrasını şöyle anlattı 
   "Trenin Haydarpaşa'dan kalkış saatinin 22.45 olduğunu söylediler. Eve gidip hazırlandım. Bostancı'ya geçtim. Bilet aldım. Saat 22.40'tı ama görevli treni kaçırdığımı söyledi. Bir sonraki Pendik Garı'na telefon ettim. Trenin kalkmak üzere olduğunu öğrenince taksiye atladım. Yol boyu 118'den sürekli istasyon telefonları alıyor, 'Lütfen bekletir misiniz ' diye rica ediyordum ama hiçbiri treni durdurmadı, hep beş dakika arayla treni kaçırıyordum." 
   
   'Tam yetiştim derken...' 
   Oktay için, Arifiye İstasyonu trene yetişebilmesi için son şansıydı. Ancak bu kez de taksinin LPG'si bitti. Arifiye'yi bir daha aradı, treni bekletmeleri için ricada bulundu, fakat olumsuz yanıt aldı. Daha sonra bir filmde izlediği çözüm yolunun aklına geldiğini anlatan Oktay, şöyle devam etti 
   "Adam önemli bir toplantı için bomba ihbarı yapıp trene yetişiyordu. İlk intiba önemlidir derler. Onunla yeni tanışmıştım, sözümde durmam gerekiyordu. 155 Polis İmdat'a 'Trende bomba var' ihbarı yaptım. Beş dakika sonra istasyonu aradım. Bu kez görevli, 'Bekleteceğim' deyince rahatladım." 
   Oktay, istasyona yaklaşınca garı tekrar aradı. Bu kez başka biri çıktı ve 'Giysinizi tarif edin, bilelim' dedi. Oktay da tarif etti ve gerisini şöyle anlattı 
   "İstasyona vardığımda taksi şoförüne 180 milyonluk ücreti ödedim. Baktım tren Arifiye İstasyonu'nda bekliyor. Yük vagonu üzerinden atladım. Kafamı bir kaldırdım, bir dünya polis vardı. Meğer tarifi isteyen polismiş. Çok şaşırdım. Polise ihbarı yapanın ben olduğumu anlattım. Ertesi gün serbest kalınca, otobüsle Eskişehir'e gittim" 
   
   
</TEXT>
</DOC>
