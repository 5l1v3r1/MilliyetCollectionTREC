<DOC>
<DOCNO> 182327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/ekonomi/eko01.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bonozedeye ödeme taslağı 
</HEADLINE>
<TEXT>

   BDDK Başkanı Engin Akçakoca, İmar Bankası'ndan bono alanların mağduriyetini gidermek için siyasilere "öneri amaçlı" bir yasa taslağı hazırladıklarını söyledi 
      
   Bankacılık Düzenleme ve Denetleme Kurumu BDDK Başkanı Engin Akçakoca, İmar Bankası'ndan Hazine bonosu alanların mağduriyetinin giderilebilmesi için, öneri amaçlı bir yasa taslağı hazırladıklarını, taslağı ilgili bakanlarla Hazine'ye ilettiklerini söyledi. 
   İmar Bankası'ndaki gelişmelere ilişkin açıklamada bulunan Akçakoca, bono alanların bankaca, sistematik ve organize bir usulsüz işleme tabi tutulduklarını belirterek, "Bankanın 'bono sattım' deyip de arkasında bono olmayan bir işlem söz konusu ki bu konuda bizim yapmış olduğumuz suç duyuruları arasında önemli bir yer tutuyor" dedi. 
   Yasada, bono işlemleri mevduat sayılmadığı için sigorta kapsamında olmadığını vurgulayan Akçakoca, "Bankaya bono almak için para verenler karşılığında bono olmadığını görerek feryat ediyor. Bu usulsüzlüğün ve sahteciliğin yapıldığına inandığımız için suç duyurusunda bulunduk. Hazine'nin çıkardığı k ğıda güvenerek yatırım yapıldığından hareketle, yatırımcının bu konuda haklı olduğunu da düşünüyoruz" dedi. 
   
   Bakanlara ve Hazine'ye gitti 
   Bono alanların mağduriyetinin giderilebilmesi için bir çalışma yaparak öneri götürülmesinin uygun olacağını düşündüklerini söyleyen Akçakoca, "Bono karşılıklarının ödenebilmesi için yasal düzenleme gerek. Öneri olsun diye hazırladığımız taslağı hem ilgili bakanlarımıza, hem Hazine'ye ilettik ki yarın, bu konuda yasa koyucu veya hükümet bir talepte bulunursa, en azından üzerinde çalışılacak öneri taslak olsun" diye konuştu. 
   Akçakoca taslağın, İmar'dan bono alanların elindeki belgelerin "ödenebilir bir dayanağı" olduğunu söylediğine işaret etti. Ayıklama işlemi sürdüğü için ödemeye konu olacak mevduatla ilgili olarak da rakam veremeyeceğini kaydeden Akçakoca, "Mevduat rakamı büyük. Resmi dairelere, bize, Merkez Bankası'na bildirmiş oldukları mevduat 750 trilyon. Ciddi organizasyon söz konusuydu" dedi. 
   
   'Siyasi denetime açık olmamalıyız'    Aldıkları kararların dünyada olduğu gibi denetimden muaf olmadığını belirten BDDK Başkanı Engin Akçakoca, "Ama kararlarımız siyasilerin denetimine veya denetlediğimiz sektörün sorgulamasına, soruşturmasına açık olmamalı. Bağımsızlık, hem denetlediği iş dünyasından, hem siyasetçiden bağımsızlık olmalı. Zaten yargı her konuda bizi denetliyor" diye konuştu. 
   
   'Bağımsızlığın tarifi yapılmalı' 
   BDDK Başkanı Akçakoca, bağımsızlığın tarifinin iyi yapılması ve iyi anlaşılması gerektiğini dile getirerek, "Bu tür kurumların, bu tür krizlerden geçmiş ülkelerde fevkalade katkıda bulunduğunu dünya görmüş. Bence Türkiye'de gördü, gördüğünün de farkına varması, anlaması lazım" dedi. 
   
   İmar için bin 400 kişi seferber oldu    İmar Bankası'ndaki bin 400'ün üzerinde kişi bilgi derleme ve kayıt için seferber oldu. Çalışan sayıları ve görevleri özetle şöyle 
   Bilgi derleme ve raporlama çalışmalarında 80, Pamukbank başvuru merkezlerinde bin 200 personel görev yaptı. 28 belge merkezinde birer murakıp başkanlığında 130 personel, başvurularla kayıtlar arasındaki mutabakat çalışmalarını yürüttü.335 bin gerçek kişinin yaptığı başvuruyla, 444 bin hesapla ilgili veri tabanı oluşturuldu. 
   
   
</TEXT>
</DOC>
