<DOC>
<DOCNO> 181991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sontur30.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li vekil şaşırttı Öcalan, Sincan Cezaevi'ne nakledilebilir 
</HEADLINE>
<TEXT>

     Terör örgütü elebaşı Abdullah Öcalan'ın avukatları, TBMM İnsan Haklarını İnceleme Komisyonu Başkanvekili AK Parti Diyarbakır milletvekili Cavit Torun'u ziyaret ettiler. 
     Avukatlar, terör örgütü elebaşı Öcalan'ın sağlık durumunun bozuk olduğunu öne sürerek, sağlık kontrolünden geçirilmesini ve başka bir cezaevine nakledilmesini istediler. 
     Görüşmeden sonra gazetecilerin sorularını yanıtlayan Torun, avukatların taleplerinin olumlu bulduğunu ileri sürerek, hükümlülere sağlıklı bir ortamın hazırlanması gerektiğini söyledi. 
     Terör örgütü elebaşının 4 yıldır İmralı Cezaevi'nde tecritte tutulduğunu öne süren Torun, ''yasalara göre tecridin bir süresi var. Orada tecrit koşullarını aşan bir süre söz konusu. Bu da yasalara uygun değil'' diye konuştu. 
     Terör örgütü elebaşı Öcalan'ın bir başka cezaevine nakli konusundaki taleplerin de doğru olduğunu ifade eden Torun, ''Onun yaşam koşullarının kötüleşmesinin kimseye yararı yok. Bu konunun artık Türkiye'nin gündemini işgal etmemesi lazım'' dedi. 
     Torun, Öcalan'ın Sincan F Tipi Cezaevi'ne nakledilebileceğini kaydederek, ''Sincan'da güvenlik son derece sağlam. Tüm teknoloji kullanılmış. Burada Öcalan'ın güvenliğine ve sağlığına zarar verilmez'' diye konuştu. Torun, İmralı'da güvenliği sağlayan ekibin Ankara'ya getirilebileceğini de sözlerine ekledi. 
     Türkiye'nin bir hukuk devleti olduğunu kaydeden Torun, ''şartlar Öcalan'ın tecritten çıkarılmasını zorunlu kılar nitelikte. Daha fazla uygulanırsa burada görev kötüye kullanılmış olur. Tecritten çıkarılsın, normal cezaevinde tutulsun'' diye konuştu. 
     
</TEXT>
</DOC>
