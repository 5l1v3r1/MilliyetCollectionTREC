<DOC>
<DOCNO> 186068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sontur13.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Alemdaroğlu Öldüğüm zaman yıkayacak biri bulunur 
</HEADLINE>
<TEXT>

     İstanbul Üniversitesi İÜ Rektörü Prof. Dr. Kemal Alemdaroğlu, Türk Diyanet Vakıf-Sen Konya Şube Başkanı Hüseyin Demirci'nin ''Din görevlilerine her defasında saldırmayı kendisinin gıdası olarak görenlerin cenazeleri, sendikamız üyeleri imam-hatipliler tarafından yıkanmayacaktır'' şeklindeki açıklamasına ilişkin, ''Şu anda sağ, sağlıklı durumdayım. Öldüğüm zaman elbette ki yıkayacak biri bulunur diye düşünüyorum'' dedi. 
     İÜ'nün yeni akademik yılı açılış töreninin ardından basın mensuplarının sorularını yanıtlayan Prof. Dr. Alemdaroğlu, bir gazetecinin ''Konyalı bazı imamlar, YÖK Başkanı Prof. Dr. Kemal Gürüz ve sizin cenazenizi yıkamayacaklarını ve cenaze namazınızı kılmayacaklarını söylediler. Bunu nasıl değerlendiriyorsunuz '' yolundaki sorusuna, ''Şu anda sağ, sağlıklı durumdayım. 'Öldüğüm zaman elbette ki yıkayacak biri bulunur' diye düşünüyorum'' karşılığını verdi. 
     Prof. Dr. Alemdaroğlu, ''bir kişinin bu tür sözler söylemesinin, tüm toplumun böyle düşünmesi anlamına gelmeyeceğini'' vurgulayarak, ''toplumu böyle görmek isteyen birtakım kişilerin her zaman çıkabileceğini'' bildirdi. 
     
     ÖĞRENCİLERİN TEPKİSİ 
     ''Yeni akademik yıl açılış töreninde konuşması sırasında bir grup öğrencinin sürekli tepki göstermesini nasıl değerlendirdiğinin'' sorulması üzerine de Prof. Dr. Alemdaroğlu, ''salonda bazı tepkilerin olduğunu, ancak 1500 kişilik davetli topluluğu içinde bunların küçük bir grup olduğunu söyledi. 
     Salonda olumlu tepkilerin büyük çoğunlukta bulunduğunu vurgulayan Prof. Dr. Alemdaroğlu, her toplumda değişik düşüncelerde öğrencilerin de öğretim elemanlarının da olabileceğini, demokrasilerde bunların doğal olduğunu kaydetti. 
     Tepki gösteren öğrencilerin görüşlerini salonda konuşma yapan öğrenci temsilcisinin zaten dile getirdiğini anlatan Prof. Dr. Kemal Alemdaroğlu, tepki gösteren bazı öğrencilerin kurallara uymadan düşüncelerini seslendirdiklerini bildirdi. 
     Prof. Dr. Alemdaroğlu, ''gösteri yapan öğrencilere müdahale edilmemesinin kendisinin bir tavrı mı olduğu'' sorusu üzerine de, ''öğrenci gösterilerine müdahale gibi bir tavırları olmadığını, öğrencilerin okul bahçesinde her zaman serbestçe düşüncelerini dile getirebildiklerini'' ifade etti. 
     ''Polisin içeriye girmesini kendilerinin istemediklerini, üniversitenin güvenlik görevlileriyle bazı olumsuzlukları önlemeye çalıştıklarını'' belirten Rektör Prof. Dr. Kemal Alemdaroğlu, öğrencilerin dile getirdiği tepkilerde ''Irak'a asker gitmesin'', ''YÖK'e, YEK'e hayır'', ''Eğitim, sağlık ücretsiz olmalıdır'' gibi görüşler olduğunu anlattı. 
     Prof. Dr. Alemdaroğlu, ''Biz de zaten aynı şeyleri söylüyoruz. Bunlar demokratik birtakım istekler. Eğitimin ücretsiz olması ve bir hekim olarak sağlığın ücretsiz olması konusunda ben de aynı şeyleri söylüyorum'' dedi. 
     
     TÖRENE KATILIM VE MESAJ... 
     ''Törene hükümet yetkililerinden kimsenin katılmamasını nasıl değerlendiriyorsunuz '' şeklindeki sorusu üzerine ise Prof. Dr. Alemdaroğlu, ''Bunu onlara sorarsınız. Biz bütün yetkililere davetiye gönderiyoruz. Ama ben kime davetiye gitti, gitmedi, işin ayrıntısını bilemem'' diye konuştu. 
     İÜ Rektörü Prof. Dr. Kemal Alemdaroğlu, ''Gelen diğer mesajlar neden okunmadı '' sorusu üzerine de, ''bu tür açılışlarda mesajların hepsinin okunmasının mümkün olmadığını'' kaydederek, ''Cumhurbaşkanı Ahmet Necdet Sezer'in mesajının okunduğunu, onun üzerine de başka mesaj okunmayacağını'' bildirdi. 
     
</TEXT>
</DOC>
