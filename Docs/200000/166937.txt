<DOC>
<DOCNO> 166937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur42.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Enerji davasında bir bilen aranıyor... 
</HEADLINE>
<TEXT>

     Enerji alanındaki yolsuzluk iddialarıyla ilgili ''Beyaz Enerji'' davasının görüldüğü Ankara 4. Ağır Ceza Mahkemesi, hidroelektrik santral yapımı ve ihaleleri konusunda bilirkişi arıyor. 
     Hacettepe ve Gazi üniversitelerinden, bu üniversitelerde konunun uzmanı bulunmadığı cevabını alan mahkeme, profesör ve doçent düzeyinde bilirkişi listesi için YÖK'e danışacak. 
     ''Beyaz Enerji'' davasının bugünkü duruşmasına tutuklu sanıklar eski TEAŞ Genel Müdürü Muzaffer Selvi, yardımcısı Ünal Peker ve eski yönetim kurulu üyesi Birsel Sönmez ile 5 tutuksuz sanık ile avukatlarının yanı sıra müdahil Hazine avukatları katıldılar. 
     Mahkeme Başkanı Sabri Eyüp Yağcı, Yargıtay'ın rüzgar enerjisi santrallerinin ihale süreci ve Yamula Hidroelektrik Santrali'nin yapımıyla ilgili bilirkişi incelemesi yaptırılması kararına uyulmasının ardından Gazi ve Hacettepe üniversitelerine gönderilen yazılara cevap geldiğini açıkladı. Başkan Yağcı, cevaplara göre Hacettepe Üniversitesi'nde inşaat mühendisliği bölümü bulunmadığını, Gazi Üniversitesi'nde ise konunun uzmanı öğretim görevlisi bulunmadığını bildirdi. 
     
     SELVİ MÜFETTİŞLERİ SUÇLADI 
     Daha sonra Bingöl-Özlüce iletim hattının faaliyete geçmesini geciktirdiği iddiasıyla ilgili dava dosyası birleştirilen Muzaffer Selvi'den savunması soruldu. Selvi, iddiaların 1998 yılının ihalesiyle ilgili olduğunu, kendisinin 27 Temmuz 1999'da genel müdür olarak atandığını söyledi. Suçlamaları kabul etmeyen Selvi, ''Teftiş Kurulu'na ve müfettişlere güvenmiyorum. Konuyu bilmiyorlar ve kasıtlı hareket ediyorlar. Müfettiş raporları nedeniyle hakkımda 16 ayrı dava açıldı'' diye konuştu. 
     Eski TEAŞ Genel Müdür Yardımcısı Ünal Peker de savunmasında, görev yaptıkları 2.5 yılda 2 bin 700 kilometre iletim hattı kurulduğunu ve bunun rekor olduğunu ifade ederek, ''Biz dürüst çalıştık. Suç işlemedim'' dedi. İletim hattı anlaşmalarında 6 yerde süre uzatımına gittiklerini, sadece Bingöl-Özlüce hattıyla ilgili dava açıldığını ileri süren Peker, davaların yanlı olduğunu iddia etti. 
     Eski TEAŞ Yönetim Kurulu üyesi Birsel Sönmez de rüşvete aracılık ettiği iddialarıyla ilgili olarak, rüşvet verdiği ileri sürülen kişinin sanık bile olmadığını belirterek, tahliyesini istedi. 
     Bazı sanık işadamlarının avukatları, santral ihalelerinde müvekkillerine kalan ihale olup olmadığının, aldıkları ihale varsa santrallerin faaliyete geçip geçmediğinin bilirkişi incelemesine açıklık getirmesi bakımından Enerji ve Tabii Kaynaklar Bakanlığı'ndan sorulmasını istediler. 
     Tutuklu sanıkların avukatları da müvekkillerinin tahliyesi yönünde talepte bulundular. 
     
     TAHLİYE TALEPLERİ REDDEDİLDİ 
     Mahkeme, Cumhuriyet Savcısı'nın görüşü doğrultusunda Selvi, Peker ve Sönmez'in tahliye istemlerini, üye Esin Cömert'in muhalefetiyle reddetti. 
     Mahkeme, sanıklar Abdullah Oktay Şatıroğlu, Mehmet Zeki Köseoğlu, Celal Birinci, Zeki Göksu, Haldun Atıf Danışman ve Necip Timuçin Tümer'in duruşmalardan vareste tutulmasına karar verdi. 
     Sanık avukatlarının başvurmaları halinde santral ihalesi sürecinin ve hangi firmalarla sözleşme imzalandığının Enerji ve Tabii Kaynaklar Bakanlığı'na sorulmasını kararlaştıran mahkeme, Bingöl-Özlüce iletim hattı sözleşmesinin örneğini de istemeyi kararlaştırdı. 
     Bilirkişi incelemesi için YÖK'e müzekkere yazmaya karar veren mahkeme, hidroelektrik santralleriyle ilgili branş eğitimi veren üniversitelerin YÖK'e sorulmasına, cevap geldiğinde ilgili üniversitelerden profesör ve doçent düzeyinde öğretim görevlilerinin isim listesinin istenmesine karar vererek, duruşmayı erteledi. 
     Ankara 4. Ağır Ceza Mahkemesi, 24 sanıklı ''Beyaz Enerji'' davasında, 16 sanığı 7 ay 15 gün ile 11 yıl 2 ay 5 gün arasında değişen hapis cezalarına mahkum etmişti. Davada 5 sanık beraat ederken, 3 işadamı ağır para cezalarına çarptırılmıştı. 
     Yargıtay 5. Ceza Dairesi, 20 sanık hakkındaki hükmü esastan bozarken, 4 sanık hakkındaki beraat kararlarını onamıştı. 
     
</TEXT>
</DOC>
