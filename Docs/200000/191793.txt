<DOC>
<DOCNO> 191793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sondun16.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudi Arabistan, ABD'de imaj peşinde... 
</HEADLINE>
<TEXT>

     Suudi Arabistan, ABD'deki 11 Eylül saldırılarından sonra terörle mücadele vaatlerinde Amerikalıları ikna etmek için reklam, halkla ilişkiler ve lobicilik faaliyetlerine 17.6 milyon dolar harcadı. 
     ABD Adalet Bakanlığı kayıtlarına göre, Mayıs 2002'den bu yana CNN, ESPN, MSNBC ve Fox News televizyon kanallarına Suudilerin Amerikan çıkarlarıyla ittifak yapan modern bir devlet olduğunu anlatan reklamlar yayınlandı. Amerikan televizyonlarına verilen reklamlara, Ekim ayının son 2 haftalık süresinde 1541 Suudi sponsor oldu. 
     16 milyon dolarlık harcamanın önemli bir kısmının, terörle mücadelede Amerikan vatandaşlarını ikna etmeye amacıyla tüm ülkedeki 20 büyük alışveriş merkezinde boy gösteren ilanlarla radyo ve televizyonlara verilen reklamlara gittiği belirtiliyor. 
     Suudiler, ayrıca Washington'daki durumlarını geliştirmek için 3 lobi ve hukuk firmasıyla anlaştı. 
     ABD Başkanı George Bush'un Texas valiliğinde ve başkanlık kampanyasında büyük bağışlarda ve katkılarda bulunan eski Cumhuriyetçi parlamenter Thomas Loeffler'in başında bulunduğu bir firmaya, bu amaçla bu yıl şu ana kadar 420 bin dolar ödendi. 
     Loeffler ve karısının ise Suudilerin terörle mücadele vaatlerini eleştiren senatör Richard Shelby'nin seçim kampanyasına bu yıl 8 bin dolar, Bush'un kampanyasına da 2 bin dolar katkıda bulunduğu belirtiliyor. 
     Suudi yetkililerse, Loeffler'in katkılarının Suudi Arabistan için olmadığını açıkladılar. 
     Suudiler ayrıca, Washington'un en iyi hukuk firması olan Patton Boggs'a geçen yıl lobicilik için 456 bin dolar, Dutton-Dutton firmasına da Suudi Arabistan ve Ortadoğu konusundaki kongrenin ve yönetimin politikalarını izlemesi için 625 bin dolar ödediler. 
     Suudi Arabistan'ın Washington Büyükelçiliği Sözcüsü Nail El Cubeyir, kampanyanın ana amacının Suudi hükümetini, dinini ve kültürünü eleştirenlere karşıt bir ses çıkması ve Amerikan halkına seslerini duyurmak olduğunu söyledi. 
     ABD'deki 11 Eylül saldırılarını düzenleyen 11 uçak korsanından 15'i Suudi Arabistan vatandaşıydı. 
     
</TEXT>
</DOC>
