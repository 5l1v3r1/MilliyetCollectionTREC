<DOC>
<DOCNO> 191842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/soneko33.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Tüzmen Kur denge noktasına doğru gidiyor 
</HEADLINE>
<TEXT>

     Devlet Bakanı Kürşad Tüzmen, daha önce dövizde dengenin yerine geleceğini belirtiklerini ifade ederek, ''Kur, denge noktasına doğru gidiyor'' dedi. 
     Devlet Bakanı Tüzmen, Hartum Valisi Abdel Halem Al Mutafi'yi makamında kabul ederek bir süre görüştü. 
     Görüşmenin basına açık bölümünde Bakan Tüzmen, Sudan ile Türkiye arasındaki ticaret hacminin artırılması konusunda çaba sarfettiklerini belirterek, iki ülke arasında 50 milyon dolar olan ticaret hacminin daha yüksek rakamlara ulaşabileceğini söyledi. Tüzmen, Sudan'ın önümüzdeki günlerde geliştirmeyi hedeflediği projeler bulunduğuna dikkat çekerek, Türkiye'nin, bu projelerde yer almak arzusunda olduğunu bildirdi. 
     Tüzmen, döviz kurlarındaki artış konusunda sorulan bir soru üzerine de, daha önce dövizde dengenin olacağını belirttiklerini kaydederek, ''Kur, denge noktasına doğru gidiyor'' diye konuştu. 
     Bunun ihracatçının ve ithalatçının önünü görebilmesi için önemli olduğunu vurgulayan Bakan, kurdaki iniş ve çıkışların hesaplanabilir olmasının gerektiğini söyledi. Döviz kurlarında ilerde tekrar oynama olabileceğini dikkat çeken Tüzmen, önemli olanın büyük iniş ve çıkışların yaşanmaması olduğunu hatırlattı. Tüzmen, iniş ve çıkışların iyi takip edilmesi gerektiğini sözlerine ekledi. 
     
</TEXT>
</DOC>
