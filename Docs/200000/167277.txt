<DOC>
<DOCNO> 167277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/soneko01.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK, İmar Bankası'nı tasfiye ediyor... 
</HEADLINE>
<TEXT>

     Bankacılık Düzenleme ve Denetleme Kurulu BDDK , İmar Bankası T.A.Ş'nin bankacılık işlemleri yapma ve mevduat kabul etme iznini kaldırdı. Bu kararın ardından yapılan bir başka açıklamayla İmar Bankası'nın, yönetim ve denetiminin Tasarruf Mevduatı Sigorta Fonu'na TSMF geçtiği belirtildi. 
     BDDK'nın, Resmi Gazete'nin bugünkü mükerrer sayısında yayımlanan ve 4389 sayılı Bankalar Kanunu'nun 14. maddesinin 3. fıkrasına dayanılarak verilen kararında şu ifadelere yer verildi 
     ''Yapılan değerlendirme sonucunda, yükümlülüklerini vadesinde yerine getirmeyen, alınması istenilen tedbirleri almayan, faaliyetin devamı mevduat sahiplerinin hakları ve mali sistemin güven ve istikrarı bakımından tehlike arz eden Türkiye İmar Bankası T.A.Ş'nin bankacılık işlemleri yapma ve mevduat kabul etme izninin kaldırılmasına 4389 sayılı Bankalar Kanunu'nun 14. maddesinin 3 numaralı fıkrası hükmü uyarınca karar verilmiştir.'' 
     
     YÖNETİM FON'A GEÇTİ 

     BDDK'dan, İmar Bankası'nın bankacılık işlemleri yapma ve mevduat kabul etme izninin kaldırılmasının ardından yapılan açıklamayla, Bankalar Kanunu'nun 16. maddesinin 1 numaralı fıkrası uyarınca, bankanın yönetim ve denetiminin Tasarruf Mevduatı Sigorta Fonu'na TSMF geçtiği duyuruldu. 
     TMSF'den konuya ilişkin yapılan açıklamada, Fon tarafından, 4389 sayılı Bankalar Kanunu'nun 16. maddesinde öngörülen işlemleri yapmak üzere Bankaya yönetim ve denetim kurulu üyelerinin atandığı ve mevduat sahipleri ile diğer alacaklıların haklarını korumaya yönelik her türlü tedbirin alınacağı kaydedildi. 
     
     "MEVDUATLAR İÇİN ENDİŞEYE GEREK YOK" 

     BDDK'dan yapılan açıklamada, İmar Bankası nezdindeki tasarruf mevduatının tamamının ödeneceğini, vatandaşların endişe etmelerini gerektirir bir hususun bulunmadığı belirtildi. 
     Yazılı açıklamada şöyle denildi 
     ''3 Temmuz 2003 tarihinden itibaren, Türkiye'de faaliyet gösteren ve mevduat kabulüne yetkili bulunan tüm bankaların, yurt içi şubelerinde gerçek kişiler tarafından açılmış olan Türk Lirası cinsinden tasarruf mevduatı ile tasarruf mevduatı niteliğini haiz altın depo ve döviz tevdiat hesaplarının anapara ve faiz tutarları toplamının tamamı sigorta kapsamındadır. 
     Diğer yandan 5 Temmuz 2004 tarihinden itibaren mevduat sigortası kapsamı, 50 milyar lira olarak uygulanacaktır. Bu çerçevede, İmar Bankası mezdindeki tasarruf mevduatının tamamı ödencektir.'' Hükümetin 6 Aralık 2000 tarihinde tasarruf sahiplerinin ve diğer kreditörlerin Türkiye'deki mevduat bankalarından olan alacaklarına ilişkin geçici tam bir garanti duyurusu kapsamında, BDDK'nın garantinin işlerliği ile ilgili olarak 15 Ocak 2001 tarihinde aldığı Kararın da, 5 Temmuz 2004'ten itibaren kaldırılmasına karar verildiği belirtilen açıklamada, daha sonra şu görüşlere yer verildi 
     ''Bu kapsamda ülkemizdeki mevduat sigortası uygulaması, belirtilen tarihten itibaren Avrupa Birliği standartları ile tam uyumlu hale gelmiş olacaktır. 
     Bu bakımdan, faaliyet izni kaldırılmış olan İmar Bankası ile halen faaliyette bulunan diğer bankalar nezdinde mevduatı bulunan vatandaşların endişe etmelerini ve zararlarına yolaçabilecek işlemlere başvurmalarını gerektirir bir husus bulunmamaktadır.'' 

     
</TEXT>
</DOC>
