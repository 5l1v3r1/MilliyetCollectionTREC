<DOC>
<DOCNO> 192496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/soneko41.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
En tutumlu Fiat Albea piyasada... 
</HEADLINE>
<TEXT>

     Tofaş'ın geçen yıl Nisan ayında lanse ettiği Fiat Albea'nın 1.3 Multijet dizel motorlu yeni versiyonları satışa sunuldu. 
     Tofaş'tan yapılan açıklamaya göre, Fiat'ın geliştirdiği ikinci nesil dizel motor olan 1.3 Multijet 16 V yeni Fiat Albea'da önemli ölçüde yakıt tasarrufu sağlıyor. 
     Kilometre sınırlaması olmaksızın 2 yıl mekanik, 3 yıl boya ve 8 yıl paslanmazlık garantisi verilen Multijet motorlu Fiat Albea'lar, 24 milyar 600 milyon liradan başlayan fiyatlarla tüketicilerle buluştu. 
     Tüm aksesuarlarıyla birlikte 130 kilogram ağırlığa sahip olan 1.3 Multijet dizel motor sayesinde, Fiat Albea 100 km mesafede şehir dışında 3.9 litre, şehir içinde 6 litre olmak üzere, ortalama 4.7 litre yakıt tüketiyor. Fiat Albea Multijet, bir depo yakıtla 1.200 kilometreden fazla yol katedebiliyor. 
     Fiat Albea Multijet'in yağ değiştirme aralığı 10 bin, periyodik bakım aralığı ise 20 bin kilometre olarak açıklandı. 
     Dizel yakıtın daha verimli yakılmasıyla partikül emisyon değerleri yönetmeliklerle belirlenen seviyelerin altında olan Multijet dizel motorlu Fiat Albea Multijet'in, daha çevreci olduğu kaydedildi. 
     
</TEXT>
</DOC>
