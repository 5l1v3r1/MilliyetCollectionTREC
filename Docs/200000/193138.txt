<DOC>
<DOCNO> 193138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/ekonomi/eko06.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
2004 yılı dönüm noktası olabilir 
</HEADLINE>
<TEXT>

   Paranın güvenli adresi 
   ÖZGÜR ALTUĞ HSBC Yatırım Ekonomisti 
   
   Piyasalarda etkili olan kısa vadeli risk algılamaları, işler yolunda gitmeye devam ettikçe, yerini orta vadeli risk fiyatlamasına bırakacak. Ekonomik dengelerin yerine oturmaya başladığı 2003 yılının ardından, yatırımlar açısından Türkiye'yi uzun vadede nasıl bir tablonun beklediği bu nedenle çok önemli. Çünkü daha önce Irak savaşının gölgesinde kalan ilk çeyreğin ardından, kimilerine göre mucizevi şekilde hızlı toparlanan ekonomide 2004 yılında da riskler bulunmakla beraber, gelecek yılın fırsatlar yılı olmayacağını savunmak çok da doğru olmayacaktır. 2004 yılında mevcut iç talep seviyesiyle son iki yılda gerçekleşen ekonomik büyümenin yeniden yakalanması mümkün olabilir. 
   Ekim ayı enflasyonu TÜFE'de yüzde 1.4, TEFE'de ise yüzde 0.6 olarak gerçekleşti. Önümüzdeki iki ayda TÜFE enflasyonundaki artışın ortalama yüzde 1.9 oranının altında kalması durumunda yıl sonu resmi TÜFE hedefi olan yüzde 20 oranı tutturulacak. 
   Özellikle 2004 yılının ikinci yarısında, iç talepte gerçekleşmesi beklenen artışın yaratabileceği enflasyonist baskının sınırlı olacağı düşünüldüğünde, enflasyon gelecek yılın sonlarında tek haneli rakamlara doğru gerileyebilir. Tabi, hükümetin bütçe dengelerini koruması ve mart sonunda yapılacak yerel seçimler öncesinde aşırı harcama davranışı içine girmemesi ekonomik dengelerin sürdürülebilirliği açısından ön koşul. Bu çerçevede faizlerin düşme hızı bu yılki kadar olmasa da 2004 yılında da devam edebilir. 
   Böyle bir durumda kamu borç stokunun GSMH'ya oranı yüzde 60 seviyesine yaklaşabilir ve yıllardır yatırımcıların riskli gördüğü Türkiye, yabancı yatırımlar açısından son derece elverişli bir ortama kavuşabilir. 
   Tabii hükümetin yatırım ortamını geliştirici yasal alt yapıyı da ihmal etmemesi koşuluyla. Böyle bir ortamda yabancı yatırımların içeriği değişebilir ve doğrudan yatırıma yönelik girişler gerçekleşebilir. 
   Değişim ihalelerinin sürmesi, daha önce gündeme getirilen geri alım ihalelerinin hayata geçirilmesi ve özelleştirme performansının yüksek olması da borç dinamiklerine ilişkin kısa vadeli risklerin tamamen ortadan kalkmasına yardımcı olabilir. Döviz kurunun kademeli bir düzeltme hareketi içine girmesi ve daha sonra dengelenmesi durumunda Türkiye'nin dış dengeleriyle ilgili riskler de sürdürülebilir bir boyuta kavuşabilir. 
   
   AB raporu bekleniyor 
   Ekonomik alanda gerçekleşmesi olası bu gelişmelerin siyasal alanda da destek bulması çok önemli. Çünkü 2004 yılının Türkiye'nin AB üyeliği yolunda büyük bir dönüm noktası olacağı bilinen bir gerçek. 
   Siyasi bir kriter olmamasına karşın Kıbrıs konusunun iki tarafında arzulayacağı şekilde sonuçlanması durumunda Türkiye'nin gelecek yılın sonunda AB tam üyelik müzakerelerine başlaması mümkün. Gerçekleşmelerin önceden satın alındığı piyasalarda AB üyeliği yolunda aralanacak her kapı, ekonominin her alanında beklentilerin ve psikolojinin iyileşmesine yardımcı olabilir. Bu konuda, çarşamba günü açıklanması beklenen Avrupa Komisyonu'nun ilerleme Raporu'nda Türkiye ile ilgili yer alacak ifadelerin iyi okunması gerekiyor. 
   
   
</TEXT>
</DOC>
