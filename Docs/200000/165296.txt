<DOC>
<DOCNO> 165296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/spor/spo04.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'a Paar müjdesi 
</HEADLINE>
<TEXT>

Belçikalı yıldızın ülkesinden gelen sağlık raporlarının temiz çıkması sevinç yarattı 
     Soru işareti kalmadı 
     ESKİ kaleci Pfaff'ın önerisiyle transfer edilen Belçikalı orta saha oyuncusu Van de Paar'ın sağlam olduğu açıklandı. Dizinden geçirdiği ameliyat nedeniyle Paar konusunda sıkıntı yaşayan Bordo - Mavililer, Belçika'dan gelen raporlar sonrasında rahat bir nefes aldı. Bu gelişme üzerine Paar'ın yeni bir sözleşme imzalamasına gerek duyulmadığı bildirildi. 
     
     Emrah belirsizliği 
     KOCAELİSPOR ile bonservis sorunu çözülemeyen Emrah, takımla birlikte kampa gidemedi. Bordo - Mavili yönetimin tüm girişimlerine karşın Körfez ekibinin sorun çıkarmakta ısrar etmesi sıkıntı yaratmaya devam ediyor. Emrah, Trabzonspor'da oynamak istediğini belirterek, "Kulübümün bana anlayış göstermesi şart. Trabzonspor ile yola devam edeceğim" diye konuştu. 
     
     Hazırlıklar başlıyor 
     TRABZONSPOR, yeni sezon için kolları erken sıvadı. Bordo - Mavili takım dün Bolu'da kampa girdi. Teknik Direktör Samet Aybaba, ilk çalışma döneminin 5 Temmuz'a kadar süreceğini açıkladı. Aybaba, kaldıkları otelin sahasını gezerken, "Öncelikle kondisyonumuzu en iyi seviyeye getirmeye çalışacağız. Bizim için yoğun bir program olacak. Hedeflerimiz büyüyor" diye konuştu. 
     

</TEXT>
</DOC>
