<DOC>
<DOCNO> 160993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/soneko16.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz indirimine, iş çevrelerinden olumlu tepkiler... 
</HEADLINE>
<TEXT>

     Merkez Bankası'nın faiz indirimine gitmesi, iş çevrelerinde olumlu yankı buldu. 
     Türkiye Odalar ve Borsalar Birliği TOBB Başkanı Rifat Hisarcıklıoğlu, Merkez Bankası'nın, düşen enflasyonun akabinde faizleri düşürmesini olumlu bulduğunu vurgularken, Ankara Ticaret Odası ATO Başkanı Sinan Aygün de, ''geç alınmış bir karar. Ama zararın neresinden dönersek kardır'' değerlendirmesinde bulundu. 
     TOBB Başkanı Hisarcıklıoğlu ile ATO Başkanı Aygün, Merkez Bankası'nın bugün yaptığı 3 puanlık faiz indirimini, değerlendirdiler. 
     Hisarcıklıoğlu, Merkez Bankası'nın özerk bir kuruluş olduğunun tüm toplum olarak kabul edilmesi gerektiğini belirtirken, tüm gelişmiş ülkelerde bunun böyle olduğunu kaydetti. 
     Hisarcıklıoğlu, ''Merkez Bankası'nın düşen enflasyonun akabinde faizleri düşürmesini olumlu buluyorum. Zaten beklentiler de bu noktada idi. Merkez Bankası'nın bu duyarlılık doğrultusunda hareket etmesini olumlu buluyorum'' diye konuştu. 
     Merkez Bankası'nın faizleri aşağı çekmesinin, reel faizlerin düşmesine neden olacağını anlatan Hisarcıklıoğlu, şunları kaydetti 
     ''Bununla beraber eksi giden enflasyon oranı, yıllık enflasyon ortalaması yüzde 20'ler civarında. Bu yüzde 20'yi, hala program çerçevesinde tutma ihtimal dahilinde. Bu da programın olumlu gittiğinin göstergesi. Merkez Bankası'nın faiz indirimi vatandaşların dövizlerini bozdurup Türk Lirası'na dönmesini yavaşlatır. Ayrıca faiz indirimi, Türkiye'nin İthalat İhracat dengesine olumlu yansır. Niye yansır Çünkü dövizin düşmesi durur ve yukarı doğru bir trent seyreder. Bununla beraberde ithalat ve ihracat arasındaki dengesizlik kaybolmaya başlar.'' Faizlerin daha da düşmesinin ise uygulanacak programlara bağlı olduğuna işaret eden Hisarcıklıoğlu, ''zaten uygulanan Ekonomik İstikrar Programına göre, yıllık ortalamasının yüzde 45'lerde olması lazım. Bugüne kadar hep yüzde 50'ler civarında seyretti. Bundan sonraki dönemlerde eğer 45'in altında seyrederse, yıllık ortalaması 45'i yakalayabilir. O zamanda uygulanan program tutturulmuş olur'' görüşünü dile getirdi. 
     
     ATO BAŞKANI AYGÜN 

     Ankara Ticaret Odası ATO Başkanı Sinan Aygün de, Merkez Bankası'nın, ''ekonomide tehlike çanları çalmaya başladıktan sonra'' görevini yerine getirmeye başladığını ifade ederken, ''geç alınmış bir karar. Ama yine de zararın neresinden dönersek kardır'' değerlendirmesinde bulundu. Aygün, şunları kaydetti 
     ''Merkez Bankası faizleri, Ocak, Şubat, Mart aylarında düşürseydi daha isabetli olurdu. Böylece 5 ay kaybedilmemiş olurdu. Enflasyonla faizler arasındaki fark ne zaman yüzde 10'a inerse, yatırım ve üretimin önü açılır. Faizler yüzde 30 olursa, Türkiye'de yatırım ve üretimin önü açılır. Merkez Bankası feryatlarımıza keşke daha önce kulak verseydi.'' 
     
     İTO BAŞKANI YILDIRIM 

     İstanbul Ticaret Odası İTO Yönetim Kurulu Başkanı Mehmet Yıldırım, Mayıs ayında eksi enflasyon çıkmasının, ekonomik programın tavizsiz şekilde uygulanmasının sonucu olduğunu söyledi. 
     Yıldırım, enflasyon sonuçlarının beklenti doğrultusunda çıktığını belirterek, ''Uygulanan programdan taviz verilmezse görülüyor ki, hedeflenen yıl sonu enflasyon rakamlarını yakalayabilme imkanımız olacak'' dedi. 
     Ancak burada büyük bir tehlikenin söz konusu olduğunu, doların TL karşısında aşırı değer kaybettiğini belirten Yıldırım, hükümetin 2003 yılı bütçesini yaparken doları 1 milyon 780 bin liradan esas aldığına dikkat çekerek, şunları söyledi 
     ''1 milyon 780 bin liradan üretim maliyeti elde edeceksiniz, 1 milyon 400 bin liradan satacaksınız. Aradaki farkı, ihracatçı da iç tüketime dönük de taşıyamayız. İthalat patlar, üretim düşer, işsizlik artar. Bu dengeyi çok iyi kurmalıyız.'' 
     
     ''DÖVİZ FAİZİNİ YÜKSELTMEK GEREK'' 

     Yıldırım, Merkez Bankası'nın gecelik borçlanma faizlerini 3 puan düşürmesinin olumlu olduğunu dile getirerek, şunları kaydetti 
     ''Dolar kurunu eğer iyi dengeleyemezsek ithalatı patlatırız. Bu sefer, enflasyon hesaplarını iki üç ay sonra allak bullak ederiz. O bakımdan, döviz faizini, doları da 2-3 puan yükseltmek gerekir diye düşünüyorum. Böylece dengeyi tutmuş oluruz. 
     Türkiye, şu anda çok hassas denge içerisinde. Çok hassas bir ibre var burada. Altın ölçen ibre gibi milimetrik ayarlar gerekiyor. Bu dengeyi iyi muhafaza edip 5-6 ay taşırsak, hedeflenen enflasyon rakamını, hedeflenen TL değerini, hedeflenen ihracatı ve kalkınma planını yakalarız.'' 
     
     ''MERKEZ BANKASI'NA FAZLA YÜKLENMEMEK LAZIM'' 

     ''Merkez Bankası'na fazla yüklenmemek lazım'' diyen Yıldırım, Merkez Bankası'nın bugüne kadar edindiği piyasa, finans tecrübesi ile bürokratlarıyla bu dengeyi sağlayabileceğini söyledi. 
     Yıldırım, işadamlarının baskılarına işaret ederek, şöyle devam etti 
     ''İşadamlarının baskısı kısa vadeli bir çıkış olur. Ekonomide istikrarı yakalamak önemli. Bugüne kadar yaptığımız kısa vade saadetlerle bir yere varılmadığını gördük. Bunu istikrarlı, uzun vadeye yaymak için 5-6 ay daha sıkıntı çekmemiz gerekiyor diye düşünüyorum. Burada, Merkez Bankası'na, bürokratlarına biraz güvenelim. Siyasileri de üzerine salmayalım. Merkez Bankası bu dengeyi şu anda kuruyor. Baskı yaparsak bozabiliriz.'' 
     
</TEXT>
</DOC>
