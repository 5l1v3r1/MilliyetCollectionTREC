<DOC>
<DOCNO> 163476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/soneko18.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Koçfaktor, dünya üçüncüsü oldu... 
</HEADLINE>
<TEXT>

     Koç Faktoring Hizmetleri A.Ş. Koçfaktor , dünyanın en iyi üçüncü ihracat faktoring şirketi seçildi. 
     Koçfaktor'dan yapılan açıklamaya göre, Factors Chain International'ın FCI 35. yıllık olağan genel kurul Berlin'de yapıldı. 
     FCI üyelerinin değerlendirmesinde, Koçfaktor, geçen yıl 25 muhabir faktoring şirketi vasıtasıyla 15 ülkeye gerçekleştirdiği toplam 203 milyon dolarlık iki muhabirli ihracat faktoring işlemiyle ve verdiği hizmetin kalitesiyle 100 üzerinden 87.36 puan toplayarak, 160 şirket arasında en başarılı üçüncü şirket seçildi. İlk sırayı Tayvan'dan Chailease Credit Services, ikinci sırayı da Japonya'dan Mizuho Factors aldı. 
     Koçfaktor açıklamasında, ilk üçe giren ilk ve tek Türk firması olmalarının, faktoring piyasalarında Koç Topluluğu'na olduğu kadar Türkiye'ye de büyük prestij sağladığı vurgulandı. 
     Koç Faktoring Hizmetleri A.Ş. Genel Müdürü Çağatay Baydar, Koç Finansal Hizmetler iştiraki şirketlere yüzde 50 oranında ortak olan İtalyan UniCredito'nun uluslararası piyasalardaki deneyimi ve katkılarıyla, Koçfaktor'un Türkiye'nin ihracatına verdiği desteği önümüzdeki senelerde de artırarak sürdüreceğini bildirdi. 
     Baydar, uluslararası piyasalarda büyük başarılara imza atarak yalnızca Türk faktoring sektörüne değil uluslararası faktoring piyasalarına da öncülük etmeyi hedeflediklerini kaydetti. 
     
</TEXT>
</DOC>
