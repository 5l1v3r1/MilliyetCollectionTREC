<DOC>
<DOCNO> 197462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sonspo12.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Mete Düren Umarım taraftarlarımız gerekli dersi çıkartmıştır 
</HEADLINE>
<TEXT>

     Ligde cezası nedeniyle evindeki Konyaspor maçını İzmir'de oynayan ve rakibi karşısında puan yitiren Beşiktaş'ta, galip gelememenin üzüntüsü yaşanıyor. 
     Beşiktaş Kulübü İletişim Komitesi Başkanı Mete Düren, kendi sahalarındaki karşılaşmayı İstanbul dışında yapmalarının kendileri için olumsuz olduğunu belirterek, ''Umarım bu duruma neden olan taraftarlarımız da gereken dersleri çıkarmışlardır'' dedi. 
     Düren, İzmir ve yöresinden Beşiktaşlı taraftarların takıma büyük destek verdiğini vurgulayarak, ''Her ne kadar böyle büyük bir destek olsa da İstanbul'da maçı oynamak başka türlü olurdu. Bir takımın kendi evinde oynaması gibisi yoktur. Futbolcularımızın puan kaybından dolayı çıkaracağı dersler olduğu gibi, taraftarlarımızın da bu duruma kısmen neden olmalarından dolayı çıkarması gereken dersler var. Umarım bundan sonra böyle bir durumla karşılaşacak şekilde olaylar yaşanmaz'' diye konuştu. 
     Ligde artık takımlar arasındaki farkın kapandığını kaydeden Düren, şunları söyledi 
     ''Büyük takımlarda oynamış birçok oyuncu şimdi Anadolu takımlarında futbol oynuyor. Bu takımlar oyuncuların tecrübelerinden yararlanıyorlar. Konyaspor da böyle bir takım. Avrupa Şampiyonlar Ligi'nde Lazio ile yapacağımız önemli maçın düşüncesi de bizi etkiledi. Galatasaray da bizden önce puan kaybedince böyle arzu edilmeyen sonuçlar ortaya çıkabiliyor.'' 
     
     ''ZAGO'NUN YOKLUĞU ŞANSSIZLIK'' 
     Konyaspor karşısında gördüğü sarı kart sonrası Fenerbahçe maçı öncesi cezalı duruma düşen Zago'nun durumuna da değinen Düren, ''Zago'nun Fenerbahçe maçında oynamayacak olması bizim için şanssızlık'' dedi. 
     Düren, Zago'nun yokluğunda alışılmış savunma kurgusunun bozulacağını belirterek, ''Bu bizim için şanssızlık. Ancak kadromuz geniş ve bunun alternatifini yaratacak güce sahip'' diye konuştu. 
     
</TEXT>
</DOC>
