<DOC>
<DOCNO> 185561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/soneko29.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
"Topraklarımız fakirleşiyor" 
</HEADLINE>
<TEXT>

     Harran Üniversitesi HRÜ Ziraat Fakültesi Toprak Bölümü Öğretim Üyesi Yrd. Doç. Dr. İlhan Kızılgöz, Türkiye'nin, 1965 yılına kadar dünyanın en zengin tarım arazilerine sahip ülkeleri arasında yer aldığını belirterek, son yıllarda toprakların yeterince korunamaması nedeniyle tarıma elverişli alanların hızla azaldığını söyledi. 
     Yrd. Doç. Dr. Kızılgöz, Türkiye'de ekonomik olarak sulanabilecek 1. ve 2. sınıf tarım arazilerinin yüzde 20'sinin ve tarıma uygun arazilerin yüzde 13'ünün GAP kapsamında yer alan 9 ilin sınırları içerisinde bulunduğunu anımsatarak, bölgedeki toprak yapısının, fiziksel, kimyasal ve biyolojik özellikler bakımından Türkiye topraklarından farklılıklar gösterdiğini kaydetti. 
     GAP Bölgesi'nde kişi başına düşen kullanılabilir tarım arazisi oranının, Türkiye ortalamasının yüzde 10 üzerinde, dünya ortalamasının ise yüzde 13 gerisinde olduğunu anlatan Yrd. Doç Dr. Kızılgöz, şunları söyledi 
     ''Bir yıldan bu yana yürüttüğümüz çalışmalar sonucunda, bugüne kadar kabul gören görüş birliğinin aksine GAP Bölgesi'nde, işlemeli tarıma uygun arazilerin dünya standartlarının üzerinde olmadığını gördük. Türkiye'de kişi başına yüzde 2.8 dekar işlenebilir tarım arazisi düşerken, GAP Bölgesi'nde bu oranın 3.7 dekar olduğu sonucuna ulaştık. 1965-2000 yılları arasındaki tarım alanları, nüfus hareketleri ve tarım arazilerinin verim oranlarını kapsayan çalışmamız sonunda, ülkemizde özellikle 1965 yılından sonra tarım alanlarının yeterince korunamaması nedeniyle, tarıma elverişli alanların hızla azalma eğilimi gösterdiğini tespit ettik'' 
     
</TEXT>
</DOC>
