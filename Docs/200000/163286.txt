<DOC>
<DOCNO> 163286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/yazar/altan.html </URL>
<DATE> 2003/06/15/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Hoptini hoptini hoptini hop... 
</HEADLINE>
<TEXT>

     Sıkıyönetimler... Sıram sıram tutuklamalar ve idamlar... 
     Yaşı 18'den küçükleri dahi içeren bir idam furyası karşısında, kaygılı titrek sorulara verilen, kafiyeli bir yanıt 
     - Asmayalım da, besleyelim mi 
     Tabii hepsi, "Atatürk ilke ve inkılapları doğrultusunda..." 
     
     O tarihte ABD Başkanı Jimmy Carter... ABD Ulusal Güvenlik Konseyi Başkanı da Paul Henze... 
     Paul Henze, 12 Eylül darbesinin yapıldığı gün, ABD Başkanı Jimmy Carter'a giderek 
     - Bizim çocuklar başardı, diyor... 
     
     Nasıl ortaya çıkıyor Paul Henze'nin Jimmy Carter'a böyle dediği. 
     Mehmet Ali Birand'ın, Mayıs 1997'de yayımladığı "32. Gün" programında, Henze bizzat kamera önünde söylüyor bu sözü 
     - Başkan'a, bizim çocuklar başardı, dedim... 
     
     Ve sonradan Henze'den gelen inkar... 
     Ve Mehmet Ali Birand'ın Mayıs 1997'de yayımlanan "32. Gün" programından, Henze'nin sonradan inkar ettiği sözü, söylerkenki bölümü önceki akşam bir daha yayımlaması... 
     
     Şark ülkelerinde kim kimin çocuğudur kolay kolay belli olmuyor. 
     Sadece belirli dönemlerden, belirli top sözler kalıyor kulaklarda 
     "Atatürk ilke ve inkılapları doğrultusunda..." 
     Yahut 
     "Asmayalım da, besleyelim mi" gibi... 
     Ve bir de bakıyorsun ABD Başkanı Carter'a verilen müjde 
     - Bizim çocuklar başardı... 
     
     Dünkü Hürriyet'in 1. sayfasında da "Çetelerin kolları MİT ve Emniyet'te" başlığıyla şu haber vardı 
     "TBMM Yolsuzluk Komisyonu'nda dün 5.5 saat bilgi veren ANAP eski lideri ve eski başbakanlardan Mesut Yılmaz, 'Çetelerin kolları devletin içine sızmış' dedi. Yılmaz şu şok iddiayı ortaya attı 'Emniyet ve MİT'in bu yapısıyla çetelerle mücadele mümkün değil. Anında her türlü bilgiyi alıyorlar'" 
     
     Şimdi enseyi karartmayın... 
     Bugüne dek ne eski başbakanlar bu tür açıklamalar yapar, ne de bu tür açıklamalar gazetelere kadar yansırdı 
     21. yüzyıl bir saydamlaşma dönemi... 
     Şu anda aklınızın hayalinizin köşesinden bile geçmeyen, daha kimbilir ne şaşırtıcı gerçekler çıkacak ortaya zaman geçtikçe... 
     
     Özellikle "resmi tarih" ve okullarda öğrencilere söylenenler de dahil, yıllar ve yıllar boyu sadece "Türk'e Türk propagandası" yapıldı Türkiye'de... 
     Türk'e Türk'ten başka dost yoktu Türkleri eleştirenler Türk düşmanlarıydı, büyüklerimiz her şeyi bizden daha iyi bilirlerdi vs. 
     Ne eksisi artısıyla analitik bir tarih, ne analitik bir düşünce biçimi geliştirdi buralarda... 
     
     Şimdi bu dönem aşılıyor. Henze'nin kimlere "bizim çocuklar" dediği ortaya çıkıyor. Eski başbakanlardan Mesut Yılmaz, "çetelerin kolları devletin içine sızmış" diyor... 
     Mesut Bey'in Yolsuzluk Komisyonu'nda söylediklerini, 40 yıl önce söylemeye kalksaydınız da görseydiniz, otunuzun ocağınızın nasıl yok edildiğini... 
     
     20. yüzyıl boyunca uygulanmış siyasal idamlardan, siyasal yargı ve cezalara kadar TC'nin, kendine özgü "siyasal kamu davalarıyla ilgili ceza dosya ve kararları" yeniden gün ışığına çıkarılmadıkça vazgeçtik genç kuşakları, profesyonelleşmiş politikacılar bile, kolay kolay anlayamazlar büyülü çiçeklerle donanmış nasıl tehlikeli bir bataklıkta politika yaptıklarını... 
     
     Bir de bakarsınız kuruluveren sehpaların üstünden bir fetva verilmiş 
     - Asmayalım da, besleyelim mi 
     Ve bir de bakarsınız, ABD Ulusal Güvenlik Konseyi Başkanı Paul Henze, Başkan Carter'e müjde götürüyor 
     - Bizim çocuklar başardı... 
     
     Adam balık tablasına eğilmiş, balığın kuyruğunu kokluyormuş. 
     Balıkçı 
     - Beyim, demiş, balık baştan kokar... 
     Adam 
     - Biliyorum, demiş bunun belli de başının koktuğu, kuyruğa kadar gelmiş mi, diye bakıyorum. 
     
     13. yüzyılın 2. yarısında söylenmiş ünlü bir beyit vardır 
     Derviş Yunus bir sözü eğri büğrü söyleme 
     Seni sigaya çeken bir Molla Kasım gelir 
     Görünen o ki, 21. yüzyıl da, sanki bir Molla Kasım kimliğiyle geliyor Türkiye'nin üstüne... 
     Ve "Altay'dan attığım ok Alp Dağları'nı aştı" edebiyatıyla da, engellenebileceğe benzemiyor pek... 
     Enseyi karartmayın. Saydamlık, çağdaşlık demektir. 
     
     

</TEXT>
</DOC>
