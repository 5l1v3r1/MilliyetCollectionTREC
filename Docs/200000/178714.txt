<DOC>
<DOCNO> 178714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/soneko30.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye krizden çıktı, önümüzde hiçbir sorun yok" diyemiyoruz 
</HEADLINE>
<TEXT>

     Tofaş Ticari Grup Direktörü Müfit Ataseven, önümüzdeki yıllara umutla baktıklarını ifade ederek, ''Ama umutlu bakarken de çok tedbirliyiz. Türkiye krizden çıktı, önümüzde hiçbir sorun yok, şu andaki şartlar da böylesine gider, herhangi bir şekilde cari açık da sorun değildir diyemiyoruz'' dedi. 
     1.3 Multijet 16 v motorunun tanıtım toplantısında pazara ilişkin değerlendirmelerde bulunan Ataseven, yıl sonu itibariyle otomobil pazarının 180-200 bin, ticari otomobil pazarının ise 100 binlere varacağının düşünüldüğünü belirtti. 
     2004 yılında ne olacağının bu yılın sonuna bağlı olduğunu kaydeden Ataseven, şunları kaydetti 
     ''Türkiye pazarında her yılın son dönemi zamanlama bakımından en verimli bölümdür. Onun için son 4 aydaki eğilim, önümüzdeki yılı da önemli biçimde belirleyecektir, diye bakıyoruz. Şu anda tüm otomobil firmalarında olduğu gibi bizde de ileriye dönük bir inanç, büyük bir umut var.'' Ataseven, göstergelere bakıldığında şu andaki şartların devamını arzular vaziyette olduklarını kaydederek, Türkiye'de her zaman dikkatli ve tedbirli olmak düşüncesiyle hareket ettiklerini dile getirdi. 
     Tofaş Ticari Grup Direktörü Ataseven, ''Ona göre de olaylara çok yakından bakıyoruz. Ama tedirginliğimiz, açıkçası şu anda hiçbir soru işaretimiz yok diyemiyoruz'' diye konuştu. 
     
     '' TÜRKİYE KRİZDEN ÇIKTI DİYEMİYORUZ'' 
     Buna rağmen önümüzdeki yıllara umutla baktıklarını ifade eden Ataseven, şunları kaydetti 
     ''Ama umutlu bakarken de çok tedbirliyiz. Türkiye krizden çıktı, önümüzde hiçbir sorun yok, şu andaki şartlar da böylesine gider, herhangi bir şekilde cari açık da sorun değildir diyemiyoruz. Makro dengeler birbirleri içinde bir yere oturmuş durumda. Onu izleme safhasındayız. Hiçbirşey olmaz dememizin imkanı yok. Dikkatli bir şekilde umutluyuz.'' Müfit Ataseven, kriz pazarına ilişkin görüşlerini de şöyle açıkladı 
     ''250-275 binlik otomobil pazarı Türkiye'de kriz pazarıdır. Krizden çıkılmış bir pazar değil. 300 binlerin üzerinde yavaş yavaş normalleşmiş bir Türkiye'den bahsediyoruz. Bizim burada büyük bir sevinçle 200 bin olur dediğimiz pazar, hala kriz pazarıdır. Onun için çok dikkatli hareket eder vaziyetteyiz. En ufak şekilde piyasada istikrarsızlık, kriz tedirginliği piyasayı çok çabuk etkiliyor. Ürkek bir zemin söz konusu.'' Müfit Ataseven, bir soru üzerine de ithalatın artmasının doğrudan döviz kur seviyelerine bağlı olduğunu belirterek, uzun süredir kur seviyelerinde gelişme olmadığı için ithal araçlarda çok büyük bir maliyet avantajı ortaya çıktığını vurguladı. 
     20 yılı aşan yaşa sahip araçlardaki ÖTV indiriminin pozitif bir uygulama olduğunu da belirten Ataseven, ÖTV konusunun piyasanın ölü olduğu Ağustos ayında ortaya çıktığı için, bu konuya ilişkin yıl sonuna doğru yavaş yavaş canlanma olacağını söyledi. 
     
</TEXT>
</DOC>
