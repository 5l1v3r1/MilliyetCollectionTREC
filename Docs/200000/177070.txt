<DOC>
<DOCNO> 177070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/ekonomi/eko01.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom, Telsim'in lisans ve santrallarına tedbir koydurdu 
</HEADLINE>
<TEXT>

   Uzan Grubu'na ait Telsim'den sadece anaparası 100 trilyonu aşan alacağını tahsil etmek için harekete geçen Telekom, GSM lisansı ile santralına tedbir kararı aldırdı 
      
   Türk Telekom, Uzan Grubu'na ait Telsim'den 100 trilyon liranın üzerindeki alacağını tahsil için lisansına ve santrallarına tedbir kararı aldırdı. Alacaklı müdürlükler, Telekom Genel Müdürlüğü'nün "Borçlarınızın tahsili için icraya başvurun" şeklindeki talimatıyla haciz işlemleri için çalışmaya başladı. 
   T. Telekom, altyapı hizmetlerini kullanan Telsim'den 100 trilyonun üzerinde alacağı için haciz işlemi başlattı. Üst düzey bir Telekom yetkilisi, "Yılbaşından bu yana alacaklarımızı tahsile çalışıyoruz, ama yeterli olmuyor. 100 trilyonuın üzerinde alacağımız nedeniyle lisansına ve santrallarına haciz koydurduk" dedi. 
   Ulaştırma Bakanı Binali Yıldırım, önceki gün Telsim'de yapılan incelemede, lisans anlaşmasının ihlal edildiğinin anlaşılması durumunda lisansın iptalinin söz konusu olabileceğini söylemişti. 
   Ayrıca 14 Ağustos'ta Telsim'in hisselerinin devredildiğine ilişkin açıklamanın ardından Telekomünikasyon Kurumu Başkanı Ömer Arasıl, lisans sözleşmesi gereği, hisse devirleri konusunda kendilerine bilgi verilmesi gerektiğini vurgulayarak, bu konuda şirkete yaptırım uygulanabileceğini belirtmişti. 
   
   İcra için emir bekleniyor 
   Bu arada Telekom Sakarya Bölge Müdürlüğü, Telsim'den bu yıl içinde tahsil edemediği yaklaşık 192 milyar lirayı alabilmek için harekete geçti. Müdürlük yetkilileri, icra takibine başlamak için hazırladığı dosyayı bağlı oldukları İstanbul Bölge Müdürlüğü'ne gönderdi. Yetkililer, buradan gelecek talimat doğrultusunda icra işlemlerine başlayacaklarını belirtti. 
   
   Afyon'da takip başladı 
   Afyon Türk Telekom Müdürlüğü de, Telekom Genel Müdürlüğü'nden gelen talimat'ın ardından Telsim'e verdiği altyapı hizmetlerinden doğan 275 milyar liralık alacağı için icra takibi başlattı. 
   Afyon Telekom, Telsim'den 275 milyar anapara olmak üzere yasal faizleriyle yaklaşık 400 milyar liralık alacakları için kurum avukatları aracılığıyla icraya başvuru yaptı. 
   Türk Telekom'un Kahramanmaraş'taki İl Müdürlüğü, Telsim'e icra takibi başlatan bir diğer birim oldu. Söz konusu müdürlük de verdiği altyapı hizmetlerinden doğan 178 milyar liralık alacağı için Telsim'e icra takibi başlattı. Edinilen bilgiye göre, Telsim, Temmuz 2002 tarihinden bu yana Kahramanmaraş Telekom'a ödemesi gereken hizmet bedelini yatırmıyor. 
   Genel müdürlükten gelen yazılı talimat nedeniyle harekete geçen Kahramanmaraş İl Müdürlüğü'nün Telsim'den alacağı yasal faizleriyle yaklaşık 200 milyar lirayı buluyor. 
   
   Uzanlar'a da hizmet durmalı'    Telsim için başlatılan icra takipleri nedeniyle değerlendirme yapan Telekom yetkilileri, vatandaşın 15 milyonluk telefon borcu nedeniyle icraya başvurduklarını, Telsim'e icra takibi başlatmanın gayet doğal olduğunu söyledi. 
   "Telsim yetkilileri uzun zamandır, bize ödeme yapmıyor. Alacağımızın tahsili için icraya başvurduk" diyen yetkililer, Telekom'un ticari bir kurum olduğunu, kimsenin araya siyasi birtakım insanları sokmaya çalışmaması gerektiğini ifade etti. 
   Vatandaşların 15 milyon liralık günü geçmiş bir faturası için telefonu görüşmeye kapatıp, alacağın tahsili için icraya başvurduklarına dikkat çeken yetkililer, "Buna karşın kurum olarak Telsim'den 100 trilyon lira anapara olmak üzere yasal faizleriyle birlikte yaklaşık 160 - 170 trilyon liranın üstünde bir alacağımız var. Alacağımızın tahsili için icra takibi başlatmamız gayet doğaldır. Devletin terazisinde herkes eşit olmalı. Vatandaşların borcundan dolayı telefonu nasıl kesiliyorsa Telsim'e verdiğimiz hizmetlerin borcundan dolayı kesilmesi gerekebilir" diyerek görüşlerini dile getirdi. 
   
   
</TEXT>
</DOC>
