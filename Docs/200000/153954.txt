<DOC>
<DOCNO> 153954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sondun03.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush ''Saddam'ın yenilmesi terörizme karşı bir zaferdir'' 
</HEADLINE>
<TEXT>

     ABD Başkanı George W. Bush, Irak'taki Saddam Hüseyin rejiminin yenilmesinin terörizme karşı halen devam etmekte olan savaşta bir zafer olduğunu söyledi. 
     Bush Basra Körfezi'ndeki görevini tamamlayarak ABD'ye dönen The USS Abraham Lincoln uçak gemisinden ABD halkına hitaben yaptığı konuşmada, Irak'taki büyük çaplı muharebe operasyonlarının sona erdiğini duyurdu. 
     Uçak gemisine ABD Donanmasına ait bir jetle gelen Bush böylece ABD başkanlarının uçak gemilerini ziyaret etmek için helikopter kullanma geleneğini bozan ilk ABD başkanı oldu. 
     Bush, Irak'ın özgürleştirilmesi teröre karşı yürütülen kampanyadaki en önemli ilerleme olduğunu söyledi. 
     Bush, yapılacak işlerin arasında Irak'a düzen getirmek, ülkedeki kitle imha silahlarını bulmak, demokratik bir hükümet kurmak ve Saddam Hüseyin de dahil olmak yıkılan rejimin liderlerini aramak olduğunu vurguladı. ''Irak savaşı terörizme karşı 11 Eylül 2001'de başlayan ve halen devam etmekte olan savaşta bir zafer olmuştur'' diye konuşan Bush Irak konusunda şunları kaydetti 
     ''Bir diktatörün halkı için hastaneler, okullar yapmak yerine kendisi için yerler inşa ettiği Irak'ın yeniden inşasına yardım ediyoruz. Diktatörlükten demokrasiye geçiş zaman alacaktır ancak bu değerli bir çabadır. Müttefik güçlerimiz işler tamamlanana kadar bu ülkede kalacaktır''. 
     El Kaide militanlarının Pakistan'dan Filipinlere, Afrika Burnu'na kadar takip edeceklerini vurgulayan Bush, Irak'ın özgürleştirilmesi terörizme karşı yürütülen kampanyada önemli bir ilerlemedir. El Kaide'nin bir müttefikini ortadan kaldırdık ve teröristlerin maddi kaynağını koparıp attık'' dedi. 
     Bush sözlerine şöyle devam etti 
     ''Terörizme karşı yürüttüğümüz savaş sona ermedi ama bu sonu olmayan bir savaş değil. Kesin zafer gününü bilmiyoruz ama akının yön değiştirdiğini gördük. Teröristlerin hiçbir eylemi bizim amacımızı değiştiremez. Bu ne bizim azmimizi zayıflatır ne de teröristlerin akıbetini değiştirir. Davalarını kaybettiler. Hür milletler zafer kazanmak için bastıracak'' Konuşmasında Afganistan'daki duruma da değinen Bush, ''Afganistan savaşında Talibanı, pek çok teröristi ve eğitildikleri kampları yok ettik. Afgan halkına yollar yapmaları, hastanelerini yeniden kullanılır hale getirmeleri ve tüm çocuklarını eğitmeleri için yardım etmeye devam edeceğiz'' dedi. 
     Bush sözlerine şöyle tamamladı 
     ''Ancak halen tamamlamamız gerek tehlikeli bir işimiz var. 82. Hava İndirme Tümeninin komutasındaki özel operasyonlar kuvveti konuşmamı yaptığım şu anda bile teröristlerin ve hür Afgan hükümetini yıkmak isteyenlerin izini sürüyor. ABD ve müttefiklerimiz bizim başladığım işi bitirecekler.'' 
     




</TEXT>
</DOC>
