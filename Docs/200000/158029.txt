<DOC>
<DOCNO> 158029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/soneko24.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuncay Özilhan Kıbrıs'ta çözümün yaklaştığı kanaatindeyim... 
</HEADLINE>
<TEXT>

     Türkiye Sanayici ve İşadamları Derneği TÜSİAD Yönetim Kurulu Başkanı Tuncay Özilhan, IMF ile gerçekleştirilecek 5. gözden geçirmeye verdikleri öneme dikkat çekerek, ''5. gözden geçirmenin problemsiz geçmesi olumlu havanın daha da iyileşmesine neden olacaktır'' dedi. 
     Basın mensuplarının sorularını yanıtlayan Özilhan, iş dünyasının şu andaki gündeminde ne bulunduğunun sorulması üzerine, ilk beklentilerinin 5. gözden geçirme olduğunu söyledi. 
     Hükümetin iktidara geldiğinde piyasalarda olumlu bir hava oluştuğunu ancak, daha sonra bozulmalar olduğunu ifade eden Özilhan, ancak Irak savaşının bitmesi ve 4. gözden geçirmenin başarılı şekilde sonlanması ile piyasalarda yeniden olumlu bir havanın oluşmasına neden olduğunu belirtti. 
     Bu havanın devamı için 5. gözden geçirmenin önemli olduğunu vurgulayan Özilhan, ''5. gözden geçirmenin problemsiz geçmesi olumlu havanın daha da iyileşmesine neden olacaktır'' diye konuştu. 
     
     AB UYUM YASALARI 

     TÜSİAD'in AB uyum yasalarına destek verdiğini, ancak askeri kanattan bu konuda bazı eleştiriler geldiği hatırlatılarak bunları nasıl değerlendirdiğinin sorulması üzerine TÜSİAD Başkanı, kendileri için önemli olanın Türkiye'nin AB'den bir müzakere tarihi alabilmesi olduğunu kaydetti. 
     Bu kapsamda 6. paketin çok önemli olduğunu, Türkiye'nin önünde çok kısıtlı bir zaman olduğunu ifade eden Özilhan, şöyle konuştu 
     ''Burada en çok üzerinde tartışılan konu Terörle Mücadele'de 8. madde. Bu TÜSİAD'ın da gündeminde oldu ve çeşitli vesilelerle Türkiye'de tartışıldı. Bir takım değişiklikler yapıldı ancak hiç bir zaman AB'yi tatmin etmedi ve Kopenhag kriterlerine uyum sağlamadı.'' Özilhan, burada bu maddenin kaldırılmasını, sonra da terörle ilgili AB standartlarında yeni bir yasanın hazırlanmasını istediklerini ifade etti. 
     
     KIBRIS 

     Bundan sonra Kıbrıs'ta çözümün yakın olup olmadığının sorulması üzerine de Özilhan, son gelişmelerden sonra artık iki toplumun bir arada yaşabileceğinin görüldüğünü kaydederken, ''Keşke bu adım daha önceden atılmış olsaydı'' diye konuştu. 
     ''Ben artık burada çözümün yaklaştığı kanaatindeyim'' diyen Özilhan, burada AB'ye düşen önemli bir görev bulunduğunu, bunun da Türk tarafına uygulanan ambargonun kaldırılması olduğunu ifade etti. 
     
     DOLARDAKİ DÜŞÜŞ 

     Bir gazetecinin ''Dolar nereye gidiyor'' sorusunu da Özilhan, döviz fiyatlarının, serbest piyasada dalgalı kur esasına göre şekillendiğini hatırlatarak, ''Önümüzdeki dönemde spekülatif gayeyle adım atılmaması gerektiğini yine bu şekilde öğrendik. Dalgalı kurdan herhangi bir şekilde dönüş söz konusu değil'' diye yanıtladı. 
     Merkez Bankası Başkanı'nın bunun kendi içinde dengeye geleceğine savunduğunu hatırlatan Özilhan, ''Biz de o görüşteyiz'' dedi. 
     Güven oluşmasıyla yastık altından önemli miktarda dövizin piyasaya geldiğini gördüklerini anlatan Özilhan, ''Onlar bir müddet sonra dengeye gelecektir diye yorumluyorum. İhracatçıların dolar euro parite değişikliğinden müspet şekilde etkilendiklerini, bir müddet sonra bu işin dengeye gelerek sonlanacağını düşünüyorum'' şeklinde konuştu. 
     

     
</TEXT>
</DOC>
