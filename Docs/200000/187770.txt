<DOC>
<DOCNO> 187770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/soneko19.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışbank'ın kredi notu BBB'ye yükseltildi... 
</HEADLINE>
<TEXT>

     Türk Dış Ticaret Bankası DIŞBANK Yönetim Kurulu ve İcra Başkanı Tayfun Bayazıt, Türk finans sektöründe sürdürülebilir güven anlayışının öncüsü olmaya kararlı olduklarını belirtti. 
     Derecelendirme kuruluşlarından Capital Intelligence'nın DIŞBANK'ın kredi notunu BBB'ye yükseltmesiyle ilgili bir açıklama yapan Tayfun Bayazıt, DIŞBANK'ın güçlü performansının uluslararası finans çevreleri tarafından da tescil edildiğine dikkati çekti. Bayazıt, şunları kaydetti 
     ''Uluslararası normlara dayalı bankacılık anlayışımız, asla taviz vermeyeceğimiz temel değerlerimiz, bilgi ve deneyim birikimimiz çerçevesinde Türk finans sektöründe sürdürülebilir güven anlayışının öncüsü olmaya kararlıyız. 
     Bankamızın mali tablolarının güçlülüğü, şeffaf ve kurumsal yönetim ilkelerine sahip çıkan iş yaklaşımımız, Moody's'in D Mali Güçlülük notu ile Fitch'in C D Bireysel notundan sonra, şimdi de Capital Intelligence'ın notuyla bir kez daha taçlanmıştır.'' Capital Intelligence tarafından hazırlanan derecelendirme raporunda, Haziran 2003 itibarı ile DIŞBANK tarafından açıklanan bilanço rakamlarının 2002 yılının aynı dönemine göre çok daha güçlü bir gelire işaret ettiği bildirildi. 
     
</TEXT>
</DOC>
