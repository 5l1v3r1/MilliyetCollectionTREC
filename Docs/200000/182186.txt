<DOC>
<DOCNO> 182186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/guncel/gun01.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın kontenjanı yine eskisi gibi... 
</HEADLINE>
<TEXT>

   Milliyet'in haberi ses getirdi. Polis Meslek Yüksek Okulları Yönetmeliği'ndeki kız öğrenci sayısını yarıya indiren uygulamada U dönüşü yapıldı 
      İSTANBUL Milliyet 

   
   Resmi Gazete'nin 29 Ağustos sayısında Polis Meslek Yüksek Okulları Giriş Yönetmeliği nin 14. maddesinde son cümlenin değiştirildiği duyuruldu. Buna göre "Yüksek Okullara o yıl için alınacak öğrenci sayısının yüzde 10'u kadın kontenjanı olarak kullanılır" şeklindeki eski ifade, "Kadın kontenjanı yüksek okullara o yıl için alınacak öğrenci miktarının yüzde 10'unu geçemez" diye değiştirilmişti. Bunun sonucunda da 31 Ağustos'ta açıklanan sınav sonuçlarında kız öğrenci oranı yüzde 5'te kalmış ve sadece 275 kız öğrenci kayıt yaptırmaya hak kazanmıştı. 
   
   YEDEK LİSTEDEN 
   Olayı ortaya çıkaran haberimizin ardından Polis Meslek Yüksek Okulları'na alınacak kız öğrenci oranı yeniden yüzde 10'a çıkarıldı. Emniyet Genel Müdürlüğü Sözcüsü Feyzullah Arslan, konuyla ilgili sorumuz üzerine şunları söyledi 
   "Bu yıl yapılan sınav öncesi eski yönetmeliğe göre yüzde 10 kız öğrenci alınacaktı. Ancak yapılan yönetmelik değişikliği ile 'Hiçbir zaman yüzde 10'u geçemez' denildi. Sınav sonucu bu oran yüzde 5 diye belirlendi. Sınav öncesi durumla sınav sonrası durum arasında çelişki olduğu için eski yönetmelik lehte kullanıldı. Bu durumda kız öğrenci oranı yüzde 10'a çıkarıldığı için yedek listeden 275 kız öğrenci daha alınacak. Bu, erkek öğrencilerin durumunu değiştirmeyecek." 
   
   
   
</TEXT>
</DOC>
