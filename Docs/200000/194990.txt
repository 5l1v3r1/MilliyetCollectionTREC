<DOC>
<DOCNO> 194990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sondun14.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Microsoft açıkları kapatıyor... 
</HEADLINE>
<TEXT>

     Yazılım firması Microsoft, ürünlerindeki açıkları kapatmak amacıyla dün 3'ü kritik nitelikte 4 yeni yama daha yayımladı. 
     Microsoft ürünlerindeki açıklar, bilgisayar korsanlarının bilgisayarları ele geçirmesine ve kendi yararlarına kullanmasına olanak veriyor. 
     Kritik açıkların internet tarayıcısı IE6.0, Windows 2000 ve Windows XP programlarında olduğu bildirildi. Kuruluş, açıklardan Windows 2003 server'ların etkilenmediğini de duyurdu. 
     Office 97, 2000 ve XP programlarında da ılımlı derecede açıklar bulunduğu belirtiliyor. Microsoft'un durumdan, güvenlikle ilgili elektronik posta listelerindeki tartışmalar yoluyla haberdar olduğu kaydedildi. 
     Evvelce her hafta çarşamba günleri güvenlik yamaları yayımlayan Microsoft, artık her ayın ikinci salı günü yama yayımlıyor. Bu uygulamaya, kullanıcıların yamaları kolayca indirip yüklemelerine fırsat vermek amacıyla geçildiği kaydedildi. 
     Microsoft, geçen günlerde Blaster ve Sobig adlı virüsleri yazanların yakalanmasına yardımcı olacak kişilere verilmek üzere toplam 500 bin dolar ödül koymuştu. 
     Microsoft'un son yamaları, www.microsoft.com security adresinden indirilebiliyor. 
     
</TEXT>
</DOC>
