<DOC>
<DOCNO> 155847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sontur03.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Karşıyakalı tarafarlar, Göztepeliler'in bulunduğu kafeyi bastı.. 
</HEADLINE>
<TEXT>

     İzmir'in köklü spor kulüplerinden Karşıyaka futbol takımı taraftarları, takımlarının şampiyon olmasını erken kutladılar. Göztepeli taraftarların çoğunlukta bulunduğu cafeye gelen Yeşil-Kırmızılı taraftarlar olay çıkardılar. Taraftarlar, silahla rast gele ateş ettiler, otomobillere zarar verdiler. 
     2. Lig B kategorisi A grubunda mücadele eden Yeşil-Kırmızılı ekip, bugün oynanacak Merinos maçından sonra şampiyonluğunu ilan edecek. Şampiyonluğu büyük şölenle kutlama hazırlığı yapan Karşıyaka'nın bazı taraftarları kutlamalara erken başladı. 
     Mustafa Kemal Sahil Bulvarı'na gece iki ayrı otomobille gelen Yeşil-Kırmızılı taraftarlar Göztepeli taraftarların çoğunlukta olduğu ''Vısıon Cafe'' de olay çıkardılar. Sandalyeleri parçalayan, camları kıran fanatik taraftarlar, bu arada silahlarla da rast gele ateş ettiler. Silahlardan çıkan mermiler, park halinde bulunan 4 özel otomobile isabet etti ve camlarının kırılmasına neden oldu. 
     Karşıyaka taraftarlarının bulunduğu 34 UL 642 plakalı minibüs ile 35 PEL 42 plakalı cip, olay yerinden kaçmak istedi. Güvenlik güçlerin yaptığı takip sonucu minibüste bulunan taraftarlar kısa sürede yakalandılar, cipte bulunanlar ise kaçtılar. 
     Bu arada Vısıon Cafe'de çıkan olaylarda Göztepe taraftarı olduğu belirlenen Koray Nalbant 19 adındaki genç, ayağından hafif yaralandı. Yaralı gencin tedavisi ayakta yapıldı. Arkadaşlarıyla birlikte çay içmekte olan Ezgi Yiğit 18 adındaki genç kız ise sırtına isabet eden cam parçası sonucu hafif yaralandı. Yiğit'in tedavisi 9 Eylül Tıp Fakültesi Hastanesi'nde ayakta yapıldı. 
     Karşıyaka taraftarlarının cafede olay çıkarmasından sonra Mithatpaşa Caddesi'nde bulunan Göztepespor lokali ile 1925 Göztepeliler Derneği'nde güvenlik önlemi alındı. Olaydan sonra kaçan 35 PEL 42 plakalı siyah renkli cipin yakalanması için Karşıyaka ilçesinin tüm giriş ve çıkışları güvenlik güçleri tarafından tutuldu. 
     Olay çıkartan ve minibüs içinde yakalanan 11 Karşıyakalı taraftar ise emniyete götürülerek gözaltına alındı. 
     Olayla ilgili soruşturmanın sürdürüldüğü kaydedildi. 
     
</TEXT>
</DOC>
