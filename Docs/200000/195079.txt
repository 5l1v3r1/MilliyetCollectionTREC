<DOC>
<DOCNO> 195079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sonspo15.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldıray ve Alpay kararı bu akşam veriliyor... 
</HEADLINE>
<TEXT>

     Milli Takımlar Teknik Direktörü Şenol Güneş, şu anda kamuoyunda İngiltere maçındaki atmosferin olmadığını ifade ederek, ''Ne değişti Letonya'yı da yenersek Portekiz'e gidiyoruz'' dedi. 
     Güneş, milli takımın Florya Metin Oktay Tesisleri'nde yaptığı antrenman sırasında basın mensuplarının sorularını yanıtlarken, kamuoyunda İngiltere maçından farklı bir atmosfer olduğunu belirterek, ''Şu anda İngiltere maçının atmosferi yok. Peki ben size soruyorum, İngiltere'yi yenseydik ne olacaktı Portekiz'e gidecektik. Şimdi Letonya'yı yenersek ne olacak Yine Portekiz'e gideceğiz. Tabii ki İngiltere ile Letonya aynı değil. Ama kamuoyunda farklı bir atmosfer oluştu'' diye konuştu. 
     Rakibin dünya klasmanında Türkiye'den üstte olmadığını ve yıldız oyuncuları bulunmadığını anlatan Şenol Güneş, şöyle devam etti 
     ''Rakibi altı maçta izledim. Kendilerinden beklenilenin üzerinde oynuyorlar. Hata da yapıyorlar. Biz o zaafları kullanmak istiyoruz. Futbol sahada oynanıyor, rakibin ne olduğunu bilirsen tedbir alırsın. Siz futbolunuzu oynarsanız, rakibin kim olduğu önemli olmaz. Letonya olmasaydı, Hollanda ya da İspanya olsaydı, biz yine Portekiz'e gitmek için oynayacaktık. Letonya'nın ismi kamuoyunda olumsuz görülebilir. Biz rakibi büyütmüyoruz, futbol değerlerini ortaya koyuyoruz. Yanlış yerlere çekilmesin, biz kimseden korkmuyor, çekinmiyoruz. Rakibin nasıl oynadığına hazırlıklı olursanız, şaşırmazsınız.'' Güneş, iki maçlık düşündüklerini, ilk maçta kazanıp, gol atarak dönmek ve ikinci maçta da işi burada bitirmek istediklerini kaydetti. 
     
     ALPAY VE YILDIRAY'IN DURUMU 
     Milli Takımlar Teknik Direktörü Güneş, ağır bir grip geçiren Alpay ile belinde rahatsızlık bulunan Yıldıray'ın oynamalarının zor göründüğünü, bu oyuncular hakkındaki kararını bu akşam vereceğini söyledi. 
     Yıldıray'ın belindeki rahatsızlığının daha iyiye gittiğini dile getiren Şenol Güneş, ''Bugün bir kez daha kontrol edeceğiz. Oynama şansı yüzde 50-50. Belki ilk maçta olmaz, ikinci maçta olabilir. Alpay da otelde serum alarak yatıyor. Kadrodan çıkarılma ihtimali çok fazla'' dedi. 
     Güneş, dün sahanın ağır olması nedeniyle oyuncularda biraz yorgunluk olduğunu belirterek, şunları söyledi 
     ''Oyuncularımızda çok büyük problemler yok. İlhan'ın hafif bir rahatsızlığı var. Emre Belözoğlu'nun da idmanda yorgunluğa bağlı kasığında ağrıları var. Genel olarak takımın havasından memnunum. Bazı oyuncularda dalgalanma olduğu için, değişiklikler yapabiliriz. Bu akşamki idmandan sonra takımın genel havasına bakıp, kararımızı vereceğiz. Letonya ile ilgili oyuncularıma kasetler izlettirdim. Hem görüntülü, hem anlatımlı, hem de çalışarak hazırlanıyoruz. Onlara kendi yaptığımız yanlışlıkları, olumsuzlukları da İngiltere maçındaki hatalarımızı da izlettirdim. Biz nerede yanlış yaparsak, rakip yararlanır, rakibin zaafı olan yerleri gösterdim.'' 
     
     YENİ OYUNCU ALMAYACAĞIM 
     Çıkan oyuncuların yerine oyuncu almayacağını vurgulayan Güneş, ''Zaten 23 oyuncumuz var. 5 oyuncu kadroya giremeyecek. Bazı mevkilerde boşluk olsaydı, oyuncu almayı düşünebilirdim. Ama alternatiflerimiz var. Eğer sıkıntımız olursa, zorunda kalırsak, Ümit Milli Takım'dan da alabileceğimiz oyuncumuz var'' dedi. 
     Bir basın mensubunun, Tugay'ın daha önce milli takımı bırakacağını açıkladığını belirterek, ''Portekiz'e gelecek mi'' sorusu üzerine Güneş, ''Biz oyuncuyu çağırdık, O da geldi. Bir başka maçta olur ya da olmaz bilemem. Şu anda 2004'ü değil, Letonya maçını düşünüyoruz. Bu kadro kalabilir, değişebilir. Buna daha sonra karar veririz'' diye konuştu. 
     Şenol Güneş, basın mensuplarından takımla ilgili konularda kendisinden bilgi almalarını isteyerek, her türlü soruya yanıt verdiğini, aksi takdirde yanlış anlamaların ortaya çıkabileceğini sözlerine ekledi. 
     
</TEXT>
</DOC>
