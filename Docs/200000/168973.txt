<DOC>
<DOCNO> 168973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sontur02.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çırağan Sarayı'nda sosyetik düğün... 
</HEADLINE>
<TEXT>

     Libya lideri Muammer Kaddafi'nin akrabası Tarek Kautini ile Hollandalı top model Lisa Van Goinga, Çırağan Sarayı'nda düzenlenen, ünlü davetlilerin de katıldığı düğünle evlendi. 
     Saray Teras bölümünde, mönüsü dahil her şeyiyle özel olarak tasarlanmış nikah törenine, Muammer Kaddafi'nin oğlu Elmotesm Muhammer Ebu Minyar Kaddafi, Tunus Cumhurbaşkanı'nın oğlu Muhammed Ali Morok, Ender Mermerci, Ömer Karacan, Sibel Ferruh Karakaşlı ve modacı Dilek Hanif ile Türk ve Arap sosyetesinin tanınmış isimleri katıldı. 
     Tarek Kautini ile ünlü modacı Roberto Cavalli'nin top modeli Lisa Van Goinga'nın düğünü basına kapalı olarak gerçekleştirilirken, gelin ile damat sarayda, kendilerini dışarıda uzun süre bekleyen basın mensuplarına poz verdiler. 
     Düğüne, ünlü top model İman'ın da katıldığı belirtilirken, gelin Lisa Van Goinga'nın gelinliğinin modacısı Roberto Cavalli tarafından hazırlandığı kaydedildi. 
     
</TEXT>
</DOC>
