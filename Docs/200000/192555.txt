<DOC>
<DOCNO> 192555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sontur29.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktora, ameliyata alkollü girdi iddiası... 
</HEADLINE>
<TEXT>

     Konya SSK Bölge Hastanesi'nde görevli bir doktor hakkında, alkollüyken ameliyat ettiği bir hastasının bağırsak delinmesine yol açarak, ölümüne neden olduğu iddiasıyla savcılığa suç duyurusunda bulunuldu. 
     AA muhabirinin edindiği bilgiye göre, Türk uyruklu Hüsniye Rahn ile evli olan Alman asıllı Dieter Rahn 60 , artan ağrıları nedeniyle SSK Bölge Hastanesi'ne gitti. 
     Genel cerrah Mehmet Ağaoğlu, muayene ettiği Rahn'ı safrakesesinde taş olduğunu söyleyerek, ameliyata aldı. Hastanede yatan ve ameliyattan sonra 3 gün gaz sancısı dışında bir sorunla karşılaşmayan Rahn'ın ameliyat yarasından iltihap gelmesi üzerine endişelenen doktor Mehmet Ağaoğlu, durumu ağırlaşan hastayı gerekli tetkikleri yaptıktan sonra, Selçuk Üniversitesi Meram Tıp Fakültesi Hastanesi'ne sevk etti. Rahn, burada hayatını kaybetti. 
     Rahn'ın otopsisinde bağırsağında delinme olduğunun belirlenmesinden hemen sonra hasta yakınları, doktorun ameliyata alkollü girdiğini ve hastanın bağırsağının delinmesine yol açarak, ölümüne neden olduğu iddiasıyla savcılığa suç duyurusunda bulundu. 
     Mehmet Ağaoğlu ise ameliyata alkollü girmesinin söz konusu olmadığını belirterek, şunları söyledi 
     ''Hasta ilk günlerde çok iyiydi. Gaz sancısı dışında bir sorunu yoktu, ancak daha sonra iltihaplanma nedeniyle ağrıları başladı. İltihaplanma sonucunda hasta akut böbrek yetmezliği nedeniyle öldü. Bağırsağı delinen bir kişinin 3 gün durabilmesi mümkün değildir. Ayrıca, ben ameliyata yalnız girmedim. Öyle olsa beni uyarırlardı.'' Aynı gün 4 tane daha ameliyatı başarıyla gerçekleştirdiğini ve bu hastaların 2 gün önce taburcu olduğunu söyleyen Ağaoğlu, ''Otopside bağırsak delik çıkmış. Otopsi yapan doktorların, yanlışlıkla bağırsağı delmediğini kim biliyor Ameliyata alkollü girdiğim ve bağırsağını deldiğim yolundaki iddialar tamamen yersiz'' dedi. 
     SSK Bölge Hastanesi Başhekimi Cemil Er ise ameliyat ekibiyle görüştüklerini ve Ağaoğlu'nun ameliyata alkollü girmediğini tespit ettiklerini söyledi. 
     
</TEXT>
</DOC>
