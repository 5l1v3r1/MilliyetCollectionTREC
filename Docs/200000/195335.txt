<DOC>
<DOCNO> 195335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sonspo36.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Takım, Letonya'da ilk çalışmasını yaptı... 
</HEADLINE>
<TEXT>

     Portekiz'de, 2004 yılında yapılacak 12. Avrupa Futbol Şampiyonası Elemeleri Play-off baraj ilk maçı için bugün Letonya'ya gelen A Milli Futbol Takımı, ilk antrenmanını yaptı. 
     Daugava Stadı'nda yapılan antrenmanın ilk 15 dakikası basına açık tutulurken, daha sonra basın mensupları stattan çıkarıldı. 
     Antrenman öncesi bir açıklama yapan A Milli Futbol Takımı Teknik Direktörü Şenol Güneş, ''Hedef, buradan iyi bir sonuçla dönmek'' dedi. 
     A Milli Takım'daki tüm futbolcuların Letonya maçının önemini bildiklerini belirten Güneş, ''Mazeret yok. A Milli Takımın kalitesi belli. Bunu sahaya yansıtmak istiyoruz'' diye konuştu. 
     Güneş, Letonya'dan gol yemeden dönmek istediklerini ifade ederek, şunları söyledi 
     ''Bu karşılaşmada Letonya ekibi, diğer tüm maçlarında olduğu gibi belki yine kapanacak, belki biz de savunma yapacağız, maç öyle bitecek. Çocukların havası iyi. Lig maçlarında yaşadıkları sorunların havasından kurtuldular. Sorumluluklarını biliyorlar. Olumsuzluk yok. Daha önce 2 kez baraj maçı oynamamız avantaj, ancak geçmişteki başarı da başarısızlık da orada kaldı. Hava koşulları geçen geldiğimden daha iyi. Bugün, hava ve saha koşulları futbol oynamaya elverişli.'' Letonya Milli Takımı'nda oynayan futbolcuların kulüp takımı havasında olduklarını ifade eden Güneş, ''Letonyalıların kulüp takımı bazında başarıları yok. Milli takımlarında da ilk defa böyle bir noktaya geliyorlar. Ancak, hiçbir maç oynanmadan kazanılmıyor'' diye konuştu. 
     Güneş, Alpay ve Yıldıray Baştürk'ün 19 Kasım'da İstanbul'da yapılacak rövanş maçında da yer alamayacaklarını kaydederek, Emre Belözoğlu ve İlhan Mansız'ın hafif rahatsızlıkları bulunduğunu, ancak ciddi boyutta olmadığını da sözlerine ekledi. 
     
     MİLLİ TAKIM ÇALIŞTI 
     A Milli Takım, bugün Daugava Stadı'nda, taktik ağırlıklı bir antrenman yaptı. 
     Ay-yıldızlı ekip, Letonya ile 15 Kasım Cumartesi günü yapacağı karşılaşmanın son çalışmasını, yarın TSİ 19.00'da basına kapalı olarak Skonto Riga Stadı'nda gerçekleştirecek. 
     
</TEXT>
</DOC>
