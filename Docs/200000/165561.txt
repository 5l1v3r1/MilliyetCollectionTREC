<DOC>
<DOCNO> 165561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sondun12.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide zanlısı Türklerin akıbeti meçhul... 
</HEADLINE>
<TEXT>

     Afrika ülkelerinden Malavi'de, El Kaide ile bağlantılı oldukları gerekçesiyle hafta sonunda gözaltına alınan ve ABD'ye teslim edildiği belirtilen 2'si Türk 5 şüphelinin, sınır dışı edilmelerine karşı çıkan mahkeme kararından önce ülkeden çıkarıldığı öne sürüldü. 
     Yerel ''Nation Malawi'' gazetesinin internet sitesinde çıkan habere göre, Yüksek Mahkeme, şüphelilerin sınır dışı edilememesi ve kefaletle serbest bırakılması kararını vermeden önce, avukatların mücadelelerini sürdürdüğü sırada, bu kişilerin Pazartesi gecesi Malavi'den çıkarıldığını duyurdu. 
     Haberde, şüphelilerin, Amerikalı yetkililerin Malavi Havayolları'ndan kiraladığı bir uçakla ABD hava üssünün bulunduğu Botsvana'ya götürüldüğü iddialarına da yer verildi. 
     Gazetenin haberinde, Malavi Havayolları'ndan bir yetkilinin, şüphelilerin yurtdışına çıkarılmasında kendi uçaklarının kullanıldığını doğruladığı belirtilirken, adı açıklanmayan yetkili, uçağın Lilongwe Uluslararası Havaalanı'ndan Pazartesi gecesi havalandığını ve aynı gece geri döndüğünü söyledi. 
     Amerikan ''Associated Press'' ajansı da, Malavi Başsavcısı Fahad Assani'nin, şüphelilerin Pazartesi gecesi Amerikalı yetkililere teslim edildiğini açıkladığını aktardı. 
     Bu arada, Malavi'deki Amerikan Büyükelçiliği'nin de tehditler alması nedeniyle geçen cuma günü kapatıldığı, dün yeniden açıldığı belirtildi. 
     Öte yandan, dün sanıkların kefaletle serbest bırakılması kararı çıkan duruşmaya gelen yaklaşık 100 kadar Müslüman, sanıkların ortadan kaybolmasını protesto etti. Göstericiler, zaman zaman sloganlar attı ve ilahiler okudu. 
     Şüpheliler arasında bulunan Türk Arif Ulusam'ın Malavili karısı Ella Ulusam da mahkemede, ''Ona ne olduğunu, nerede olduğunu, ölü mü, diri mi olduğunu bilmiyorum'' diyerek ağladı. 
     Ella, 2 yaşındaki kızına sarılıp ağlarken, kocasının ailesini ziyaret etmek amacıyla Türkiye'ye gelmeyi planladıklarını, gece 7 kişinin eve baskın yaptığını, her yeri aradıktan sonra kocasını gözlerini ve ellerini bağlayarak götürdüğünü söyledi. 
     Reuters ajansına açıklama yapan aileler, baskınların Cumartesi sabahı yerel saatle 02 00 ile 03 00 arasında olduğunu söyledi. Lokantacı Arif Ulusam ile okul müdürü İbrahim Habacı adlı Türklerin yanı sıra Suudi Fahd El Behli, Sudanlı Mahmud Serdar İsa ve Kenyalı Halife Abdi Hasan, Malavi'nin ekonomik başkenti Blantyre'deki evlerinde geçen Cumartesi günü gözaltına alınmıştı. 
     Şüphelilerin, 1998'de ABD'nin Kenya ve Tanzanya elçiliklerine düzenlenen bombalı saldırılardan bu yana CIA'in izleme listesinde olduğu belirtiliyor. 
     Zanlıların avukatı Sabir Latif, Malavi Ulusal İstihbarat Bürosu ve Amerikan Merkezi Haberalma Teşkilatı'nın CIA ortak operasyonla ele geçirdiği şüphelilerin, CIA tarafından Guantanamo'ya götürülerek sorgulanmasının planlandığını iddia etmişti. 
     
</TEXT>
</DOC>
