<DOC>
<DOCNO> 195181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/spor/ykoksaldi.html </URL>
<DATE> 2003/11/13/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Herkes üstüne alınsın 
</HEADLINE>
<TEXT>

   
   OSIECK Kanada milli takımı hocası , Parreira FIFA Teknik Danışmanı , Dr.Venglos Avrupa Birliği Teknik Direktörler Başkanı . Bu üç isim 2002 Dünya Kupası'nda maçları yorumlayıp analiz eden FIFA Teknik çalışma Grubu'nun 12 üyesi içindeydi. Venglos başkanlığı yapmıştı. Diğer tarafta Hiddink, Güney Kore'nin başında sansasyonel bir 4.lük başarısına sahip oluyordu. Teknik adamlık becerileri tartışılabilecek bu isimler çoğunluğun ilk 10 listesine giremez. Ama kariyerleri, bilgi ve birikimleriyle Dünya Kupası'nda prestijli bir yerde otururken onları hakaretlerle kovalayan Türk futbolu ve Fenerbahçe'nin şahsiyetleri yeni isimler için kızılcık sopalarını sivrileştirmek peşindeydi. 
   World Soccer yazarlarından Nick Bidwell'in, Bayer Leverkusen'in sıçrama yaptığı yıl Daum ile ilgili şöyle bir yorumu vardı "Daum'un esas gücü kurnaz bir taktisyen olması ve futbolcuları çok iyi motive etmesi. ihtirası, güçlü karakteri, duygusal ve açık yürekli idarecilik tarzı ile Leverkusen'i değiştirdi." Buchwald ise "Köln, Stuttgart ve Beşiktaş'ı mücadeleci ve iyi takımlara çevirdi, aynı şeyi Leverkusen'de de yapıyor" diyordu. 
   Daum portresi eskisi kadar keskin değil belki, ama son Beşiktaş macerasındaki tükenmişlikle de alakası yok ve h l değişim yaratabilecek bir hoca. Futbolcu ismi vermesinin hatası ve yarattığı gürültüyü gördü. Bayern Münih'e posta koyan bildiğimiz Daum'un normalde içerde halledeceği, ama bu koşullarda dışarıya da yansıtması gereken ikinci açıklamayla konuyu kapattı. Ama cumartesi söylediklerini geri çektiği anlamına gelmiyor. O gün Fenerbahçe yorumcularına, camiasına, futbolcularına evvelki takımları yiyen ucube zihniyeti gösterdi. 
   Daum futbol kültürümüzü iyi biliyor. Buna rağmen onu aşan gerçekler var. Futbolcuları kontrol altında tutup odaklamak Türkiye'de çok daha zor. Futbolcu her zaman haklıdır, aklı hep dışa dönüktür, çabuk havaya sokulur, medya ile paslaşır. Hocasından güçlü görür kendini, hoca hep zayıflatılır. Yönetimler hocaya karşı kışkırtılır. Hiçbiri Fenerbahçe'de buna bireysel olarak 1 seneden fazla direnememiştir. İsmi, cismi, kalitesi, Yusuf'u, Hanefi'si, 3'lü - 4'lü savunması hikayedir, bahanedir.İsterseniz gidin yukarıda saydığım 3 isme, Low'e, Mustafa Denizli'ye sorun. 
   Daum yanlış noktalarını kabulleniyorsa o sözlerin muhatapları da kendilerine iyice bakmalı. 2 hafta içerisinde "Umut veren, fiziğiyle rakibi dağıtan" Fenerbahçe'yi "Daum hiçbir şey verememiş. Dirençsiz bir takım. Zaten Daum hoca mı "ya döndürenlere ise boy aynası gerek. 
   
      
</TEXT>
</DOC>
