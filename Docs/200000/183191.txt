<DOC>
<DOCNO> 183191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sonspo14.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da 3 eksik... 
</HEADLINE>
<TEXT>

     Birinci Süper Futbol Ligi'nde yarın Samsunspor ile karşılaşacak olan Trabzonspor, bu akşam basına kapalı olarak yapacağı çalışmayla hazırlıklarını tamamlayacak. 
     Bordo-mavili takımda, yarın Belçika'da ameliyat olacak olan Van De Paar, sakatlığından henüz tam olarak kurtulamayan Bayram ve sol ayak bileğinden sakatlığı süren Augustine'in, Samsunspor maçında görev yapamayacakları bildirildi. 
     Dün tedavisi için gittiği Ankara'dan Trabzon'a dönen Augustine'in antrenmanlara katılmadığı ve salonda çalıştığı öğrenildi. 
     Augustine'in yokluğunda teknik direktör Samet Aybaba'nın forvette Fatih ve Mehmet Yılmaz ikilisine görev vermesi bekleniyor. 
     
     FATİH SEVİNCİ 

     Trabzonspor'da, geçen sezon sonunda sakatlanan ve bu sezonda Avusturya kampında Austria Wien ile yapılan hazırlık maçında yan hakeme yaptığı davranış sonrasında ligin ilk 5 haftası için ceza alan aynı zamanda da sakatlığı süren Fatih, teknik direktör Aybaba'nın görev vermesi durumunda zorlu maçta görev yapacak. 
     En son geçen sezon ligin 33. haftasında, 25 Mayıs'ta Denizlispor ile yapılan karşılaşmada görev yapan Fatih, böylece 117 gün sonra bordo-mavili takımda bir lig maçında yerini alacak. 
     
     MUHTEMEL 11 

     Trabzonspor'un Samsunspor maçına, Hasan, Tayfun, Erdinç, D'Haene, Somers, Hüseyin, İbrahim Ege, Gökdeniz, Yattara, Mehmet Yılmaz ve Fatih 11'iyle sahaya çıkması bekleniyor. 
     
</TEXT>
</DOC>
