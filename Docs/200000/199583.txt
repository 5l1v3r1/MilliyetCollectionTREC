<DOC>
<DOCNO> 199583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sonspo39.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Recep Tamam gollerde hatalıyım ama... 
</HEADLINE>
<TEXT>

     Beşiktaş karşısında yediği goller nedeniyle büyük eleştirilere uğrayan, Fenerbahçe'nin genç kalecisi Recep Biler, yediği gollerde hatalı olduğunu kabul ederken, ''Ancak bütün suçun bana yüklenmesini anlamış değilim'' dedi. 
     Recep, Fenerbahçe Kulübü'nün resmi internet sitesine yaptığı açıklamada, hatanın insanın doğasında olduğunu vurgulayarak, şunları kaydetti 
     ''Yenilen gollerde hatalı olduğumu biliyorum. Fakat özellikle 2. golde tüm hatayı bana yüklemek de insafsızlık gibi geliyor. Bu sezon kendi seyircimiz önünde böyle büyük bir maçta ilk defa forma giydim. Sahaya çıktığımda büyülenmiş gibiydim. 50 bin muhteşem taraftardan çok etkilendim. Ama maçı genel olarak değerlendirdiğimde, tümüyle başarısız olduğumu düşünmüyorum. Hem ben, hem Volkan genç kalecileriz. Tecrübe, ne kadar çalışırsanız çalışın, ne kadar yetenekli olursanız olun zamanla kazanılan bir şey. Dünyanın en iyi kalecileri bile bazen acemice goller yiyebiliyor.'' 
     
     DAUM'DAN MORAL 
     Beşiktaş maçından sonra Teknik Direktör Christoph Daum'un, yapılacak eleştiriler konusunda kendisini uyardığını ifade eden Recep, ''Daum, maç sonrası bana moral verdi'' dedi. 
     Maçtan sonra, Daum'un kendisine olan desteğini bir kez daha hissettiğini ve bundan dolayı çok mutlu olduğunu dile getiren genç kaleci, şöyle devam etti 
     ''Daum, maç sonrasında beni yanına çağırdı ve bir gün sonra gazetelerde çıkabilecek haberlere değindi. Ertesi gün söylediği şeylerin neredeyse hepsi gazete sütunlarındaydı. Teknik direktörümüz beni baştan uyararak, tüm bunlara hazırladı ve moralmen çökmemi engelledi. Bana güvendiğini, bunlara fazla takılmamamı, herkesin hata yapabileceğini, çalışmalarımı aynı inanç ve hırs ile sürdürmemi istedi. Dikkatli olmam gereken noktaları bir ağabey gibi bana anlattı, bunlardan ders almam gerektiğini söyledi.'' Recep, taraftarların da kendisine destek verdiğini ve bundan mutluluk duyduğunu anlattı. 
     Fenerbahçeli kaleci, sezon sonunda şampiyon olacaklarına inandığını da belirterek, şu açıklamayı yaptı 
     ''Muhteşem bir teknik direktör ve ekibiyle birlikte çalışıyoruz. Taraftarlarımızdan ve camiamızdan tek beklentimiz, bize sonuna kadar destek olmaları. Hepimiz farkındayız ki, camiamız büyük başarılara alışık ve bu yüzden sabırsızlanıyor. Çoğunlukla gençlerden kurulu bir kadroya sahip olmamıza rağmen, büyük başarılar kazanmaya ant içtik ve bu yolda ilerliyoruz. Sezon sonunda şampiyonluk ipini göğüsleyeceğimizden şüphemiz yok. Çalışmalarımızı sürdüreceğiz ve başarıya kısa zamanda ulaşacağız. Takım olarak şu an disiplinli bir şekilde gerekenleri öğrendiğimizi düşünüyorum. Resitalleri ise yakında çalmaya başlayacağız. Daum'un bize kazandırdıkları ortada ve biz onu mahcup etmeyeceğiz.'' 
     
</TEXT>
</DOC>
