<DOC>
<DOCNO> 188431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/guncel/gun20.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   'Öldürdüm, pişman değilim'    Bağcılar'da, liseli nişanlısı Zeynep Batur'u 25 bıçak darbesiyle öldürdüğü iddiasıyla aranan Hakan Olgun 25 yakalandı. Olgun, "İhanetinin bedelini ödedi" dedi. Çevrede yoğun güvenilk önlemlerinin alındığı tatbikat sonrasında Olgun, 'cinayeti neden işledin ' sorusuna, "İhanetin bedelini ödedi. Pişman değilim" cevabını verdi. Olgun, çıkarıldığı mahkemece tutuklandı. 
   
   'Başkan'a şantaj'da üç zanlı yakalandı    Sultanbeyli Belediye Başkanı Yahya Karakaya'ya şantaj yaptığı iddia edilen Ali Yakup Turanoğlu'nun otomobilinin kurşunlanmasıyla ilgili aranan üç zanlı dün yakalandı. Karakaya'ya kasetle şantaj yaptığı iddiasıyla gözaltına alınan ve Belediye Başkanı'nın şik yetçi olmaması üzerine serbest bırakılan Turanoğlu'nun otomobilinin kurşunlanması olayıyla ilgili aranan Mehmet Atlılar, Kemal Ivak ve Şükrü Gündoğdu, polisin dün düzenlediği operasyon sonucu Sultanbeyli'de yakalandı. Olayda kullanıldığı öne sürülen ruhsatsız dört tabanca da incelemeye alındı. Turanoğlu, olaydan yara almadan kurtulmuştu. 
   
   Damga Operasyonu'nda altı kişi tahliye edildi    Kamuoyunda "Damga Operasyonu" olarak bilinen akaryakıt kaçakçılığı davasının dün 9 saat süren duruşmusında, tutuklu zanlılardan 6'sı tahliye edildi. Recep Ahmet Mercan'ın liderliğinde çıkar amaçlı suç örgütü oluşturduğu iddia edilen 10 zanlının ise tutukluluk halinin devamına karar verildi. Mahkeme, zanlılardan Yahya Kemal Gezer, Metin Çan, Recep Bayram, Ahmet Soytürk, Mehmet Salih Cangöz ve Mustafa Ferhat Terlemez'i tahliye ederken, Mercan'ın da aralarında bulunduğu 10 sanığın tutukluluk halinin devamına karar verildi. İddianamede Mercan'ın, çıkar amaçlı suç örgütü kurduğu öne sürüldü. 
   
   7 yaşındaki çocuğa önce çarptı, sonra kaçtı    Kağıthane'de arkadaşıyla birlikte yolun karşısına geçmeye çalışan 7 yaşındaki Güven'e çarpan otomobil sürücüsü kayıplara karıştı. Küçük Güven olay yerinde hayatını kaybetti. Alınan bilgiye göre, Silahtarağa Caddesi'nde dün arkadaşı Burak Barın'la birlikte yolun karşısına geçmeye çalışan Güven'e, plakası alınamayan bir otomobil çarptı. Güven Şahin olay yerinde hayatını kaybederken, otomobil sürücüsü gri renkte olduğu belirtilen otomobiliyle birlikte kaçtı. Polis, kaçan otomobil sürücüsünü yakalamak için geniş çaplı soruşturma başlattı. 
   
   Uçakta kalp krizi geçiren turist öldü    Alman turist Günter Wetlenger 61 , Antalya'da Berlin'e gitmek için bindiği uçakta kalp krizi geçirerek öldü. Air Berlin'in Antalya - Berlin seferini yapan uçağında yolculuk yapan Wetlenger 61 aniden fenalaştı. Oturduğu koltukta nefes alıp vermekte zorlanan Wetlenger'e ilk müdahaleyi, uçakta bulunan bir doktor yaptı. Kalp krizi geçirdiği belirlenen Wetlenger, doktorun tüm müdahalelerine rağmen kurtarılamadı. Alman turist için Air Berlin uçağı İstanbul Atatürk Havalimanı'na acil iniş yaptı. Uçaktan indirilen Alman yolcunun cesedi International Hospital morguna kaldırıldı. 
   
   Refahiye ve Varto'da deprem korkuttu    Muş'un Varto ile Erzincan'ın Refahiye ilçelerinde dün 26 dakika arayla iki deprem meydana geldi. Atatürk Üniversitesi Deprem Araştırma Merkez Müdürlüğü'nden alınan bilgiye göre, dün 16.51'de Varto'da 4 büyüklüğünde deprem oldu. Deprem Varto ve çevresinde hissedildi. İkinci yer sarsıntısı ise 17.17'de Refahiye'de 2.6 büyüklüğünde kaydedildi. Depremler Kuzey Doğu Anadolu Fay Hattı'ndaki enerji boşalması olarak değerlendirildi. Paniğe neden olan depremlerde ilk belirlemelere göre can ve mal kaybı yaşanmadı. 
   
   Polis, dolmuşçuyu ayağından yaraladı    Bursa Emniyeti'nde görevli polis memuru İbrahim Küçük, Osmangazi'de trafiği tehlikeye düşürdüğü gerekçesiyle tartıştığı dolmuş şoförü Orhan Acur'u tabancayla yağından yaraladı. Terörle Mücadele Şube Müdürlüğü'nde görevli olan Küçük, Ulubatlı Hasan Bulvarı üzerinde trafiği tehlikeye düşürdüğü iddiasıyla Gençosman - Heykel hattında çalışan dolmuş sürücüsü Acur ile tartıştı. Tartışmanın kısa sürede kavgaya dönüşmesi üzerine tabancasını çeken Küçük, Acur'u ayağından yaraladı. Adliyeye sevk edilen Küçük ise, tutuksuz yargılanmak üzere serbest bırakıldı. 
   
   
</TEXT>
</DOC>
