<DOC>
<DOCNO> 197410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/yazar/civaoglu.html </URL>
<DATE> 2003/11/23/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Kadın fantezileri 
</HEADLINE>
<TEXT>

   
   Genç ve güzel model kızlar yargıyı yozlaştırır mı Ya adalet erkinde kiralama 
   12 Kasım Çarşamba gecesi Londra Adalet Sarayı'nda bir davet. 
   Stilize edilmiş kardinal şapkası biçiminde kemerlerden ve salonlardan oluşan taş yapı bir görkemli saraydayız. 
   Yüksek kapılardan girilen mekanlarda, 1600'lü yıllardan bu yana İngiliz Yargı erkine hizmet vermiş büyük yargıçların ve savcıların heykelleri sıralanmış. 
   Aynı ortamda ellerinde şampanya, şarap, whisky kadehleriyle şık bir kalabalık dalgalanıyor. Özellikle uçuk modacıların tasarımlarıyla çeyrek örtünmüş mankenler. 
   O muhteşem binaya ve köklü hukuk anıtlarına imreniyoruz. 
   Türkiye'den gelen birkaç gazeteci aramızda "Tabii böyle bir ortamda hukuk ve adalet saygınlığı olur" diye söyleşiyoruz. 
   Öyle ya... Bizdeki apartman dairesinden bozma mahkeme salonlarında, kontrplak kürsülerde, derme çatma odalarda hakimlerimize ve savcılarımıza mesleklerinin yüceliğine uygun koşullar sağlayabildiğimizi kim iddia edebilir 
   Yargı erkinin salonlarına girenler, kendilerini bir hukuk mabedinde hissetmeliler. 
   
   Her şey kiralık 
   Peki Londra'daki saygın mekanda, o gece kurulan büfeler, içki servisi yapılan barlar, üç çeyrek çıplak mankenler nedir 
   Pirelli'nin çok az sayıda basıldığı için ancak belirli kişilere verilen takviminin 2004 yılı tanıtımı yapılıyordu. Dünyanın her tarafından konuklar, 2004 takvim yapraklarına fotoğrafları basılan genç ve güzel modelleri tanıyacaklardı. 
   İngiltere'de devlete ait her şey kiralık. Pirelli de bastırmış parayı... Salonlarını uygun bulduğu Adalet Sarayı'nı bir geceliğine kiralamış. 
   Kimsenin itirazı yok. 
   Öyle ya... Koridorları salonları kiralıyor. 
   Asıl kötü olanı adalet dağıtanların kiralanmasıdır. 
   İngiltere'de, müzeler de kiralanabilir. Ünlü moda evleri British Museum'da, National History Museum'da defileler düzenliyor. 
   Hatta dileyenler, Firavun mumyalarının bulunduğu salonda evlilik yıldönümü davetleri de veriyorlar. "Bizim evliliğimiz mumyalandı, hiç ölmeyecek" mesajı veriyorlar. 
   
   Başbakanla yemek kirası 
   Sadece binalar değil, Başbakan Tony Blair'in başlattığı bir uygulamaya göre, 15 bin İngiliz Lirası'nı bastıran da onunla birlikte 12 kişilik bir masada yemek yiyebiliyor. Sohbet ediyor. Fotoğraf çektiriyor. 
   Yanlış anlaşılmasın... Bu kira Blair'e değil, Blair'in başında bulunduğu İngiliz İşçi Partisi'ne bağış olarak ödeniyor. Diğer bakanlarla, belediye başkanıyla, lordlarla, milletvekilleriyle de parayı ödeyen yemek yiyebiliyor. Siyasetçi kiralamak değil bu 
   Siyasi partiler zenginlerden kayıt dışı para toplayarak seçim masraflarını karşılayacak ve bu yüzden onlara kambur kalacak yerde böyle yöntemlere başvuruyorlar. 
   
   Kapak kızı olmak 
   Takvime dönelim. Pirelli takvimlerine rakipsiz olduğu iddiasıyla kısaca "The Cal" deniyor. "Takvim" anlamına gelen "calender"ın kısaltılmışı cal... 
   Sanat direktörü ve fotoğrafçılar dünyanın en ünlüleri arasından seçilerek, görevlendiriliyor. Bu kez görevi üstlenenler, aralarında Madonna ve Catherine Deneuve gibi isimlerin de bulunduğu artistik - estetik tarzları olan 14 ünlü kadınla konuşmuşlar. 2004 takvimi fotoğraflarının nasıl bir tarz yansıtması gerektiği yolunda görüşlerini almışlar. Kadınların rüyalarının ya da gözlerini kapatarak beyinlerinde yaşadıkları fantezilerin fotoğraflanması görüşü oluşmuş. 
   12 takvim sayfasında 12 model, 12 kadın fantezisini yansıtıyor. 
   Sinema koltuğunda kadın ve onun erkekleriyle fantezi, "tavan" yapıyor. 
   Herkesin yaşamında bir sinema fantezisi yok mudur 
   Son bir açıklama... Sunuşun Adalet Sarayı'nda yapılmasına karşın bu fantezi görüntülerinde hiç yargıç ve savcı yok. 
   Zaten güzellik dağılımı - dağılımın her anlamıyla - adaletsiz değil mi 
   
      
   
</TEXT>
</DOC>
