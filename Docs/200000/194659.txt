<DOC>
<DOCNO> 194659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/dunya/adun.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkler doğru yaptı 
</HEADLINE>
<TEXT>

   ABD siyasetinin güçlü ismi Holbrooke, Bush yönetiminin Irak'a asker konusunda Türkiye ile ilişkilerde fiyasko yarattığını asker göndermekten vazgeçen Türkiye'nin doğru yaptığını söyledi 
      Sema Emiroğlu 

   
   New York 
   ABD'nin eski BM Temsilcisi Richard Holbrooke, Türk hükümetinin Irak'a asker göndermekten vazgeçmekle "en doğru kararı aldığını", ABD'nin Türkiye'yle ilişkiler konusunda fiyaskoya imza attığını söyledi. 
   New York Times gazetesine konuşan Bush yönetimi yetkilileri de, ABD'nin Türkiye'yle ilişkilerde "beceriksiz" olduğunu kabul ettiler. 
   2004 seçimlerini Demokrat Parti'nin kazanması durumunda Dışişleri Bakanlığı'nın güçlü adayı olarak görülen Holbrooke, ABC Televizyonu'nda katıldığı programda, Türkiye'nin asker göndermekten vazgeçmekle "en doğru işi yaptığını" belirtti ve şunları söyledi "Türkler kızgın ve utanmış durumda. Bu, bizim kendi kendimize yol açtığımız bir diplomatik fiyasko, bir trajedi. Çünkü Türkiye, en önemli NATO müttefikimiz. Bu durum çözümlenebilirdi. Ancak liderlik, diplomasi, kültürel hassasiyet gerektiriyordu. Bu da olmadı." 
   Holbrooke, Dış İlişkiler Konseyi adlı düşünce kuruluşunda yaptığı konuşmada da, eski Başkan Clinton döneminde, Türk halkının yüzde 65'inin ABD'yi dost olarak gördüğünü, bu oranın şimdi yüzde 10'lara düştüğünü söyledi. ABC'de Holbrooke'la aynı programa katılan Pentagon Danışmanı Richard Perle de, yönetimi Türkiye konusunda kötü performans göstermekle eleştirdi. Perle'ün eleştirisi, Bush'a yakın çevrelerin dahi, yönetimin tutumunu onaylamadığını gösterdi. 
   
   
   Gül Rahatladık    ABDULLAH KARAKUŞ Ankara 

   Dışişleri Bakanı Abdullah Gül, ABD ile görüşmelerin ardından Irak'a asker göndermeme kararı aldıklarını belirterek, "Bu sonuç bizi rahatlattı. Elimizde yetki var, gerekirse asker gönderilir" dedi. 
   AKP İl Başkanları, Kadın Kolları ve Gençlik Kolları'nın düzenlediği toplantıda konuşan Gül, "ABD'nin talebi doğrultusunda üzerimize düşeni yaparak tezkereyi çıkardık. Ancak ABD daha sonra çıkmaza girdi, net bir tavır sergileyemedi. Şartlar yerine gelseydi asker gönderecektik" dedi. Gül, sözlerine şunları ekledi "Kimse merak etmesin. Oradaki çıkarlarımızı koruyacağız. Özellikle K. Irak'la ilgili ödün de vermeyiz, gelişmelere kayıtsız kalamayız." 
   
   
   
</TEXT>
</DOC>
