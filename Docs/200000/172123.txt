<DOC>
<DOCNO> 172123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/soneko14.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç işadamlarının gözü Irak'ta... 
</HEADLINE>
<TEXT>

     Şanlıurfa'da, genç işadamları Irak'ın yeniden yapılandırılmasında, bölge işadamlarına görev verilmesi gerektiğini bildirdiler. Dernekten bir grup işadamı, ticareti geliştirmek amacıyla Irak'ta Süleymaniye, Erbil ve Dohuk'a giderek görüşmelerde bulundu. 
     Şanlıurfa Genç İşadamları Derneği Başkanı Mehmet Ertekin, derneğe kayıtlı 62 işadamının, trafo, dalgıç pompa, sulama boru sistemleri, sulama ile ilgili elektrik malzemeleri ve gıda ürünleri ticaretinde Ortadoğu ülkeleriyle bağlantı içinde bulunduğunu söyledi. 
     Amerika'nın Irak'a müdahalesi sonrası bölgenin yeniden yapılandırılması konusunda Türk işadamlarının ve özellikle bölge işadamlarının avantajlı konuma geldiğini ifade eden Ertekin, şöyle dedi 
     ''Irak'ın yeniden yapılandırılmasında bölgedeki genç işadamlarına görev verilmesini istiyoruz. Bölge işadamları olarak ülkelerin atacakları adımları yakından takip ediyoruz. Türkiye, sadece Suriye ile 1 milyar dolarlık ihracat beklentisi içindedir. Gerek Ortadoğu gerekse Irak bizler için büyük bir pazardır. Irak'ın her alanda birçok eksiği bulunmakta, ihtiyaçlarını karşılamada ise Türkiye'yi tercih etmektedir. Genç işadamları olarak, Irak'ın tüm ihtiyaçlarının karşılanmasında rol alıp ülkeye döviz kazandırmalıyız.'' 
     
     GENÇ İŞADAMLARI IRAK'TA 
     Ertekin, dernek üyesi bir grup işadamının Irak'a giderek ticareti geliştirme olanakları yaratmaya çalıştığını belirterek, ''İşadamlarımız, Irak'ın Süleymaniye, Erbil ve Dohuk kentlerine gittiler. Burada bazı girişimlerde bulunarak, özellikle tekstil ve gıda ihracatı yapmak üzere bağlantı kurdular. Ancak girişimler, karşı tarafta ciddi bir muhatap olmayışı nedeniyle güvenli değil. Devlet Bakanı Kürşad Tüzmen'in savaş öncesinde olduğu gibi savaş sonrasında da işadamlarıyla birlikte bölgeye gitmesi gerekir. Seçeceği işadamlarını da bölgedeki genç işadamlarından yapmalıdır'' görüşünü dile getirdi. 
     
</TEXT>
</DOC>
