<DOC>
<DOCNO> 191548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sondun08.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
New York sokaklarında "Müslümanlara ölüm" yazıları 
</HEADLINE>
<TEXT>

     ABD'de 11 Eylül saldırılarından sonra artış gösteren Müslümanları hedef alan düşmanca davranışlara bir yenisi eklendi ve New York sokaklarında ''Müslümanları öldürün'' yazıları görülmeye başlandı. 
     Olaya tanık olan New York'ta yaşayan Türk vatandaşı Cengiz Yakut konuyu fotoğrafladıktan sonra düşüncelerini de ekleyerek ABD'nin önde gelen televizyon kanallarından ABC, NBC ve FOX News'a, ayrıca New York Times, New York Post ve Daily News gazetelerine yansıttı. 
     Cengiz Yakut, ''11 Eylül olaylarının simgesi olan 9 11 ve Müslümanlara Ölüm yazısının, New York'un en büyük camisi ve İslam Kültür Merkezi'ne birkaç yüz metre mesafede, 94 ve 95. sokakların 2. Cadde ile kesiştiği yerde, terk edilmiş hurda bir buzdolabının üzerinde bulunduğunu'' kaydetti. 
     
     KİMSEDEN TEPKİ YOK 
     Olayın tanığı Yakut, ''Her gün önünden binlerce kişinin geçtiği bu nefret abidesine kimsenin tepki göstermemesinin şaşırtıcı olduğunu, olayın, cuma namazı için camiye gelen yüzlerce Müslümanın dikkatini çekmemiş olmasının da düşünülemeyeceğini'' sözlerine ekledi. 
     Medya kuruluşlarına yolladığı yazılarda Gandi'nin ''Göze göz istersek tüm dünya kör olur'' sözünü de hatırlattığını vurgulayan Yakut, ''Tüm dünyada teröristlerin kınandığı kadar dinlere yönelik nefret duygularının da kınanması gerektiğine inandığını'' sözlerine ekledi. 
     
</TEXT>
</DOC>
