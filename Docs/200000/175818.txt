<DOC>
<DOCNO> 175818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/siyaset/siy01.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan tam demokrasi mesajı 
</HEADLINE>
<TEXT>

   Başbakan Erdoğan, partisinin 2. kuruluş yıldönümünde yaptığı konuşmada en büyük yatırımı demokrasiye yaptıklarını söyleyerek, "AKP, Türkiye'ye ihanet etmeyecek" dedi 
      ANKARA Milliyet 

   
   Başbakan Recep Tayyip Erdoğan, AKP iktidarında en büyük yatırımın demokrasiye yapıldığını belirterek, "AKP, Türkiye'ye asla ihanet etmeyecek. Türkiye'de kusurlu demokrasilerin dayatılmasından vazgeçilmesi şarttır. Türkiye, tam demokrasiye hazırdır" dedi. Erdoğan, dün akşam AKP'nin 2. kuruluş yıldönümü çerçevesinde Bilkent Odeon'da yapılan kutlama töreninde yaptığı konuşmasında, "tam demokrasi" ve "toplumsal gerilimin tasfiyesi" konularına vurgu yaptı. 
   
   'Güven ve istikrar' 
   AKP iktidarında toplumdaki uzlaşmanın öne çıkarıldığını kaydeden Erdoğan, "Gerilim tasfiye edildi. Güven, istikrar egemen oldu. Yolsuzlara yol göründü. Hortumcuların hortumları bir bir kesilmeye başlandı. Devletin kapısını ardına kadar sivil topluma açtık. Ankara'ya hapsolmadık. Türkiye'ye nefes aldırdık" diye konuştu. Erdoğan, şöyle konuştu 
   "AKP'nin en büyük yatırım demokrasiye olmuştur. Dünya ile konuşurken artık başımız dik, alnımız açıktır. Irak'ın normalleşmesinin Türkiye'nin içinde bulunduğu bir çözümle çözüme kavuşacağı ortada. Bölgedeki ağırlığı ve tarihsel misyonu tazeledik. AKP Türkiye'ye asla ihanet etmeyecek. Milletten aldığı her bir oyu helal ettirecek. İtibarımıza itibar katacaktır. Özürlü demokrasilerin dayatılmasından vazgeçilmesi şarttır." 
   
</TEXT>
</DOC>
