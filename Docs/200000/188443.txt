<DOC>
<DOCNO> 188443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/siyaset/siy03.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İsim tartışması büyüdü 
</HEADLINE>
<TEXT>

   Kızılay Genel Başkanı, Bakırköy Belediye Başkanı'nın adının tıp merkezine isteği dışında, jest olarak verildiği iddiasını yalanladı. Ayrıca merkezin halen ruhsatsız çalıştığını açıkladı 
      ŞENOL DEMİRCİ İstanbul 

   
   Ahmet Bahadırlı adını taşıyan Bakırköy'deki Kızılay Tıp Merkezi'yle ilgili isim tartışmasının ardından, şimdi de merkezin kaçak olarak faaliyete geçtiği iddiaları gündeme geldi. Gazetemizde 24 Eylül tarihinde "Vatandaş Parasıyla Ölümsüzleşenler" başlığıyla yayımlanan habere tepki gösteren Bakırköy Belediyesi, hizmetleri karşılığında belediye başkanının adının merkeze jest olarak konulduğunu ileri sürmüştü. Kızılay Bakırköy Şube Başkanı İbrahim Ethem Veli de zor günlerinde Kızılay'ın yanında bulunduğu için merkeze Ahmet Bahadırlı adını verdiklerini açıklamıştı. Ancak Kızılay Genel Başkanı Ertan Gönen bunun tam tersini söyleyip merkezin kaçak olarak hizmet verdiğini de sözlerine ekledi. 
   
   PROTOKOLDE İSİM ŞARTI 
   Gönen, binanın Kızılay'a devrinin Bahadırlı tarafından Bakırköy Kızılay Şubesi'ne teklif edildiğini ve bu devrin 'kendi adının verilmesi' şartıyla gerçekleştiğini öne sürdü. Tıp Merkezi'nin ruhsatsız olarak faaliyete geçmesinin affedilemeyeceğini kaydeden Gönen, inceleme başlatacaklarını söyledi. Gönen, Ahmet Bahadırlı isminin henüz tescil edilmediğini de belirtti. Bu arada Kızılay'a devir protokolünde k rdan belediyeye yüzde 40 gibi bir pay öngörüldüğü ortaya çıktı. Protokolde "Belediye tarafından gönderilen hastalara ücretsiz bakım yapılması" maddesi yer aldı. Bahadırlı adını taşıyan levhanın kaldırılması durumunda protokolün feshedileceğini vurgulayan encümen kararının 8. maddesinde şu ifadelere yer verildi "Belediye ile Kızılay tarafından belirlenen kişilerin adları kuruluşun girişine pirinç levha üzerine yazılarak sabitlenecektir. Bu levhanın olmaması, sökülmesi protokolün feshi için yeterlidir." Belediye Başkanlığı basın danışmanlığı isim koşuluyla binanın devredildiğini yalanladı. 
   
   'Şik yet gelirse kapatırız'    İstanbul İl Sağlık Müdürlüğü yetkilileri, merkezin üç ay önce ruhsat başvurusu yaptığını ancak gereken iznin henüz verilmediğini belirterek, "Resmi bir şik yet gelmesi durumunda kapatırız" dedi. Merkezin Başhekimi Dr. Keramettin Doğruöz de ruhsat için başvurunun yapıldığını fakat beklememek için hasta kabulüne başladıklarını söyledi. 
   
   
</TEXT>
</DOC>
