<DOC>
<DOCNO> 175576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/ekonomi/eko06.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'BDDK görevini ihmal etti' 
</HEADLINE>
<TEXT>

   CHP Grup Başkanvekili Koç, açığa Hazine bonosu satışında BDDK'nın hiçbir işlemde bulunmamasının görevi ihmal olduğunu söyledi 
      ANKARA Milliyet 
   
   CHP Grup Başkanvekili Haluk Koç, İmar Bankası'nın açığa Hazine Bonosu satması konusunda Bankacılık Düzenleme ve Denetleme Kurumu BDDK 'nın hiçbir işlem yapmamasının "görevi ihmal" olduğunu söyledi. 
   Koç, dün düzenlediği basın toplantısında "Hazine bonosunun denetimi vatandaşın değil, BDDK'nın görevidir. Hükümet konuyu ciddiye almamıştır. Olayı basit siyasi tartışmalar içerisinde taraf olarak yürütmektedir. Vatandaşın mağduriyeti hükümetin umurunda değildir. Hükümet, İmar Bankası sahipleriyle siyasi çekişmesinin aracı olarak vatandaşı mağdur etmektedir" dedi. 
   
   'Nasıl gözden kaçtı ' 
   Bankacılık yapma yetkisi bulunan bir kurumdan Hazine bonosu almak isteyen bir vatandaşın açığa Hazine bonosu satılıp satılmadığını denetleme olanağı bulunmadığını belirten Koç, şöyle konuştu "İmar Bankası'nın elinde Hazine bonosu satma hakkı olmamasına rağmen, bu bankanın 'en yüksek verimli bono bizde' türünden ilanlarına nasıl izin verildi" diye sordu. 
   Başbakan Yardımcısı Abdüllatif Şener'in 22 Temmuz 2003'de Meclis kürsüsünden, "hak sahiplerine ödemelerin iki hafta içinde yapılacağını" açıklamasına rağmen 13 Ağustos'a kadar ödemelerin başlamadığını bildirdi. 
   Koç, BDDK'nın açıklamalarının "kendini aklama telaşıyla yapıldığını" belirterek, "BDDK'nın yürüttüğü denetimler sırasında bunların nasıl gözden kaçtığını anlamak mümkün değildir. BDDK'ya, açığa Hazine bonosu satıldığına ilişkin şüphelerin olduğu hakkında Maliye Bakanlığı'ndan resmi yazı gitmesine karşın hiçbir işlemde bulunmaması, en hafif tabiriyle görevi ihmaldir. Suiistimal ağır olur diye ihmali söylüyorum" dedi. 
   
   
</TEXT>
</DOC>
