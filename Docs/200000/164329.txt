<DOC>
<DOCNO> 164329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sondun03.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
SARS durdu mu Tayvan'da 5 gündür yeni vaka yok 
</HEADLINE>
<TEXT>

     Tayvan'da son 24 saat içinde akut solunum yetmezliği sendromu SARS vakası tespit edilmediği açıklandı. 
     Yetkililer, bu süre içinde yeni ölüm olayı meydana gelmediğini de belirttiler. 
     Tayvan'da son 5 gün içinde yeni vaka tespit edilmedi. 
     Bugüne kadar 695 kişinin SARS hastalığına yakalandığı ve 84 kişinin de hastalıktan hayatını kaybettiği Tayvan'ın, Dünya Sağlık Örgütü'nün ''SARS'tan etkilenen yerler listesinden'' çıkarılması için 20 gün yeni vaka görülmemesi gerekiyor. 
     
     HONG KONG'TA DA YENİ VAKA YOK 

     Akut solunum yetmezliği sendromu SARS salgınından etkilenen yerlerin başında gelen Hong Kong'da son 24 saat için yeni vaka tespit edilmediği açıklandı. 
     Hong Kong Sağlık Sekreteri Yeoh Eng-kiong, bölgede 2 Haziran'dan beri yeni vaka görülmediğini hatırlatarak, 2 gün daha yeni vaka tespit edilmemesi durumunda Hong Kong'un ''SARS'tan etkilenen yerler listesinden'' çıkarılacağını belirtti. 
     Yeoh, hastalığın ortaya çıktığı Çin'in Guandong eyaletinden yetkililerle erken uyarı sistemi üzerinde çalıştıklarını kaydetti. 
     Hong Kong'da bugüne kadar 1755 kişi SARS'tan etkilenirken, 296 kişi bu hastalıktan dolayı hayatını kaybetti. 
     
     ÇİN SAKİN... 

     Çin'de, son 24 saat içinde yeni akut solunum yetmezliği sendromu SARS vakası görülmediği açıklandı. 
     Çin Sağlık Bakanlığı tarafından yapılan açıklamada, bu süre içinde SARS'dan ölüm de olmadığı kaydedildi. 
     Öte yandan, SARS hastalığının tedavisi için kurulan en büyük hastane olan Pekin'deki Xiaotangshan Hastanesi'ndeki son grup SARS hastası taburcu edildi. 
     Xiaotangshan Hastanesi'nde kurulduğu 30 Nisan'dan bu yana 680 SARS hastası tedavi edildi. Bu hastalardan 8'i ölürken, 672'si iyileşti. 
     
</TEXT>
</DOC>
