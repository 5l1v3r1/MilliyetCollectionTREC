<DOC>
<DOCNO> 163158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sondun04.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Gazze'yi yine vurdu 
</HEADLINE>
<TEXT>

     İsrail helikopterleri, 2 saat içinde Gazze kentine iki füze saldırısı düzenledi. 
     Görgü tanıklarının açıklamalarına göre, İsrail füzeleri, Hamas'ın kurucusu Şeyh Ahmed Yasin'in evi yakınlarındaki bir binayı vurdu. Füzelerin isabet ettiği binanın alevler içinde olduğu ve itfaiye görevlilerinin yangını söndürmeye çalıştığı kaydedildi. 
     İsrail ordusu ise küçük bir silah fabrikasının hedef alındığını açıkladı. 
     İsrail'in 1 hafta içinde Gazze'ye havadan düzenlediği 7. saldırıdan önce de bir araca atılan füzeler, bir Hamas militanının ölümüne, aralarında çocukların da bulunduğu 26 kişinin yaralanmasına yol açmıştı. 
     İsrail'in hafta başında yine Gazze'ye havadan füze saldırısıyla, Hamas liderlerinden Abdülaziz El Rantisi'ye suikast girişiminin ardından Kudüs'te Çarşamba günü bir otobüse düzenlenen Hamas'ın üstlendiği intihar saldırısıyla bölgedeki şiddet döngüsü yeniden tırmanmaya başladı. 
     
     Şaron'dan ateşkes önerisi 

     İsrail Başbakanı Ariel Şaron'un, Hamas'a 3 gün için ateşkes ilan edilmesi önerisinde bulunduğu bildirildi. 
     Adının açıklanmasını istemeyen Filistinli bir yetkili, AFP'ye verdiği demeçte, Şaron'un, İsrail'in Filistinli militanları hedef almayı durdurması karşılığında, İsrail karşıtı saldırıların sona ermesini talep ettiğini belirti. 
     İsrailli yetkililerin Filistin Maliye Bakanı Selam Fayed'e ilettiği önerinin, Filistin Lideri Yaser Arafat'ın, Filistin Güvenlik Servisi yetkilileriyle bu gece yaptığı toplantıda ele alındığı kaydedildi. 
     
</TEXT>
</DOC>
