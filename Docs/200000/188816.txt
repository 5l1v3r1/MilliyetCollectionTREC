<DOC>
<DOCNO> 188816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/soneko35.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye markası ile ilgili çalışmalar Başbakan'a sunulacak... 
</HEADLINE>
<TEXT>

     Türkiye Tanıtım Konseyi'nin yürüttüğü Türkiye Markası Projesi'nin ana planı Kasım ayında Başbakan Recep Tayyip Erdoğan ve ilgili bakanlıklara sunulacak. 
     Sivil toplum örgütlerinin girişimi ile oluşturulan Türkiye Tanıtım Konseyi'nin çalışmaları, İstanbul'da düzenlenen bir basın toplantısı ile tanıtıldı. 
     Konsey'in Kurucular Kurulu Başkanı ve Türkiye Odalar ve Borsalar Birliği TOBB Başkanı Rifat Hisarcıklıoğlu, Türkiye'nin dış dünyadaki imajıyla ilgili sorunların Türkiye'yi hiç tanımama ya da Türkiye ile ilgili kemikleşmiş önyargılar şeklinde karşılarına çıktığını kaydetti. 
     Oluşturdukları Konsey'in iki önemli hedefinin bulunduğunu anlatan Hisarcıklıoğlu, ''Bunların ilki Türkiye'nin saygınlığını artırmaktır. İkincisi ise bununla bağlantılı olarak ve katma değer yaratarak ülkemizin dünya ekonomisinden daha fazla pay almasını sağlamak olarak ifade edilebilir'' dedi. 
     Projenin amacının Türkiye'nin tanıtımı ile ilgili faaliyetlerin yürütülmesinden çok, ortak bir tanıtım modeli ve yöntemi geliştirerek, belli bir odaklanma ve strateji etrafında birleşilmesi olduğunu vurgulayan Hisarcıklıoğlu, şunları söyledi 
     ''Türkiye markası yaratma girişiminin çok önemli gelişmelere sahne olabilecek bir dönemde ve tam zamanında başlatıldığı inancını taşıyorum. 
     Yıllardır dağınık, çok partili koalisyon yapısı içinde yönetilen istikrar arayışındaki ülkemiz, tek parti iktidarında ve yaşanan ekonomik gelişmelerle çok olumlu bir rüzgar yakaladı. Bu iç piyasalarda da dış piyasalarda da böyle oldu. 
     Uyum yasalarıyla birlikte yıllardır arzulanan değişim çok önemli bir ivme kazandı. Bu rüzgarın sürekliliğini sağlamak için yaptıklarımızı içeride ve dışarıda aynı söylem ile tekrar tekrar söylememiz, pekiştirmemiz gerekiyor.'' 
     
     500 MİLYON DOLARLIK TANITIM BÜTÇESİ 
     Rifat Hisarcıklıoğlu, Türkiye'nin bölgesinde yeni oluşan güç dengeleri içinde öne çıkabilmek için bir kavrayış, dil ve ses birliğine ihtiyacı olduğunu belirtti. 
     Daha önce Türkiye'nin tanıtımı için pek çok proje geliştirildiğini ve bunlar parça parça yürütüldüğü için istenilen hedefe tam olarak ulaşamadığını dile getiren Hisarcıklıoğlu, ''Bu defa başarmak zorundayız. Kabuk değiştiren ve giderek rekabetçiliği artan bir dünyada var olan eski imajımız ve geçerliliği kalmamış yöntemlerin işadamlarımızın ayağına zincir vurmasına artık tahammül edemeyiz'' diye konuştu. 
     Hisarcıklıoğlu, Türkiye'nin tanıtımı için kamunun 200 milyon dolar, özel sektörün 100 milyon dolar olmak üzere, dolaylı tanıtımlarla birlikte yaklaşık 500 milyon dolarlık bir bütçenin harcandığını kaydederek, bu çalışmaların bir bütünlük içinde yapılması halinde başka kaynağa gerek olmadığını söyledi. 
     
     TOSCANI'NIN TÜRKİYE YORUMU 
     Türkiye Tanıtım Konseyi İcra Kurulu Başkanı Erkut Yücaoğlu da Türkiye'nin yaptığı harcamaların bir kısmının Konsey çalışmalarına tahsis edilmesini istediklerini belirterek, ''Niyetimiz Türkiye'nin tüm tanıtım paralarını biz idare edelim değil'' diye konuştu. 
     10 Ekim Cuma günü dünyanın önemli 5 tanıtım uzmanıyla bir toplantı yaptıklarını dile getiren Yücaoğlu, bunlardan birinin, Benetton'un beyinlerinden Oliviero Toscani'nin Türkiye'nin imajı için ''Türkiye'nin imajı bir kaostur, karışıklıktır'' dediğini aktardı. 
     Yücaoğlu, ''Bu yorumu, önyargılı bulabiliriz, geçiştirebiliriz, hatta öfkelenebiliriz. Ben üzerinde durup düşünmeye değer buluyorum'' dedi. 
     Yaptıkları çalışmalarda Türkiye'nin değerler haritasını araştırdıklarını ve bunu stratejik plan için kullandıklarını anlatan Yücaoğlu, bunun tamamlanmak üzere olduğunu bildirdi. Türkiye'nin tanıtımında harcanan paranın meyvelerinin toplanamadığını vurgulayan Yücaoğlu, ''Hala dünyanın bizi algılamakta bir karmaşa içinde olduğunu görüyoruz. Koordinasyon, süreklilik ve uzlaştığımız ana temalar üzerinde tanıtımı bir markalaşma sürecine sokmak ana amacımız'' dedi. 
     Türkiye'nin tanıtımında güçlü yönleri öne çıkarmanın ana hedef olduğunu vurgulayan Yücaoğlu, Türkiye üzerindeki negatif imajı nötralize edecek değerleri ortaya çıkarmaya ihtiyaç bulunduğunu söyledi. 
     Kimi yerde kültürün, kimi yerde spordaki başarıların öne çıktığı, kimi yerde ise ''İslam ve demokrasinin birlikte yaşadığı ülke'' gibi mesajların kullanıldığı bir strateji ile ortaya çıkılacağını belirten Yücaoğlu, uygulama modelinin Ankara'da gerçekleştirilecek toplantılarda kesinleştikten sonra, muhtemelen 2004'de başlatılacağını bildirdi. 
     Türkiye Tanıtım Konseyi'nde TOBB, DEİK, TÜSİAD, TÜRSAB, TİM, TV Yayıncıları Derneği, Türkiye Yatırımcılar Derneği, Reklamcılar Derneği, Reklamverenler Derneği, Halkla İlişkiler Derneği, Uluslararası Reklamcılık Derneği ve Araştırmacılar Derneği yer alıyor. 
     
</TEXT>
</DOC>
