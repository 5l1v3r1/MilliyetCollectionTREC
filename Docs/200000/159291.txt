<DOC>
<DOCNO> 159291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sonspo19.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Giray Bulak transfer listesini yönetime verdi... 
</HEADLINE>
<TEXT>

     Denizlispor Teknik Direktörü Giray Bulak, yapılmasını istediği transferlerle ilgili hazırladığı listeyi yönetim kuruluna sunduğunu bildirdi. 
     Giray Bulak, düzenlediği basın toplantısında, Ankaragücü maçı ve transfer çalışmalarıyla ilgili açıklamalarda bulundu. 
     Ankaragücü'nün UEFA Kupası'na katılma şansının sürdüğünü, kendilerinin ise ligi ilk 10 içinde tamamlamayı hedeflediklerini belirten Bulak, ''Karşılaşma her iki takım için de zor olacak'' dedi. 
     Gelecek yıl için 24-25 kişilik bir kadro oluşturacaklarını belirten Bulak, sözlerini şöyle sürdürdü 
     ''Yönetim kuruluna alternatifli bir liste sundum. Gidecek oyuncuların sayısına göre transfer yapılacak. 7 ile 10 futbolcu transferi yapabiliriz. Kuracağımız kadronun UEFA Kupası'na katılmayı hedefleyen bir kadro olmasını isterim. Ancak bu konu kulübün mali durumuyla ilgili.'' Bu yıl yeşil-siyahlı formayı giyen yabancı oyunculardan kaleci Heinen'in çocuklarının eğitimi nedeniyle, Kabat ve Bencik'in ise başka takımlarda oynamak için ayrılmak istediklerini söyleyen Bulak, Roman Kratochvil'in ise kalacağını kaydetti. 
     Bulak, ''Yabancı transferinde, kontenjanın tamamını kullanmak istiyoruz. Öncelik Türkiye'de oynayan yabancılarda olacak. Olmazsa, yurtdışına yöneleceğiz. Elazığspor'da forma giyen Da Silva transfer listesinde'' dedi. 
     
</TEXT>
</DOC>
