<DOC>
<DOCNO> 195588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sontur10.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Kıbrıs'a KKTC'nin kuruluş yıldönümü için gidiyorum 
</HEADLINE>
<TEXT>

     Başbakan Recep Tayyip Erdoğan, KKTC'ye yapacağı ziyaretin tek nedeninin kuruluş yıldönümü kutlamaları olduğunu söyledi. 
     Rize'de bulunan Başbakan Erdoğan, Valilik'teki brifingden ayrılırken, bir gazetecinin, ''Sayın Denktaş 14 Aralık'taki seçimden önce muhalefet açık ara ile seçimi kazanırsa, müzakerecilik vasfından çekileceğini açıkladı. Bu bir destek turu mu '' sorusunu şöyle yanıtladı 
     ''Benim Kıbrıs'a gidişimin tek nedeni var, o da Kuzey Kıbrıs Türk Cumhuriyeti'nin kuruluş yıldönümü ile ilgili bir gidiştir. Bugünkü bazı gazetelerde çıkan haberlerin benim şahsımla yakından uzaktan alakası yoktur. 
     Haber tamamiyle yalandır. Benim söylemediğim bir şeyi kimsenin yazmaya hakkı yoktur. Benim düşünmediğimi düşünmeye kimsenin hakkı yoktur. Bu tür haberlerle bir spekülasyon yaratmaya da hakkı yoktur. Bunu da milletimin huzurunda yalanlıyorum. Kimseye söylemediğim bir şeyi yazdıkları için de kınıyorum.'' Başbakan Erdoğan'a Rize Valiliği'nde Vali Enver Salihoğlu ve bölgedeki kamu kuruluşlarının yöneticileri tarafından bölgenin sorunları hakkında brifing verildi. 
     Brifinge Enerji ve Tabii Kaynaklar Bakanı Hilmi Güler ile Bayındırlık ve İskan Bakanı Zeki Ergezen de katıldı. 
     
</TEXT>
</DOC>
