<DOC>
<DOCNO> 174335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sontur27.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk işadamı, Rusya'da Çeçen ortağı tarafından öldürüldü 
</HEADLINE>
<TEXT>

     Parasını almak için gittiği Rusya'da Çeçen ortağı ve 2 adamı tarafından vurularak öldürülen Mersinli işadamı toprağa verildi. 
     Edinilen bilgiye göre, 23 Mayıs 2003 tarihinde gittiği Rusya'nın Novorossıysk kentinden bir daha dönmeyen, Mersin'de kurulu Çukurova Zirai ve Dış Ticaret Limitet Şirketi'nin sahibi Mahmut Anar'ın, ailesinin şikayeti üzerine İnterpol tarafından araştırma başlatıldı. 
     Yapılan araştırmada, Mahmut Anar'ın narenciye ihracatı yaptığı OOO.NOVOFRUKT Firması sahibi Mahammod Hashimov ve 2 adamı tarafından öldürülerek, cesedinin de ormanlık bir araziye gömüldüğü belirlendi. 
     Gömüldüğü yerden çıkartılarak Türkiye'ye getirilen işadamı Mahmut Anar'ın cenazesi, bugün Mersin'de ailesi tarafından toprağa verildi. 
     Mahmut Anar'ın eşi Fatma Anar, kocasının narenciye ihracatı yaptığını ve Rusya'ya 500 bin dolar tutarındaki alacağını tahsil için gittiğini belirterek, şunları kaydetti 
     ''23 Mayıs tarihinde Rusya'ya giden eşimle en son 9 Haziran'da telefonla görüştüm. Telefonda 15 Haziran'da Türkiye'ye döneceğini söyledi. 0 günden sonra kendisinden haber alamadık. Ben de durumu Emniyet Müdürlüğü ile Mersin'deki Rus Konsolosluğu ve Akdeniz İhracatçı Birlikleri'ne bildirdim. 26 Temmuz'da ölüm haberini aldım.'' 
     
</TEXT>
</DOC>
