<DOC>
<DOCNO> 162621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/yasam/yas08.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tiner yerine iş verdi adam etti 
</HEADLINE>
<TEXT>

Tiner parası istediği otel sahibi Necmi Tokur'dan iş teklifi alan İsa Güngör, sokaklardan kurtuldu 
     İSMAİL AKDUMAN Samsun 

     Samsun'da 1.5 yıl öncesine kadar sokaklarda yatıp kalkan tiner bağımlısı İsa Güngör'ün hayatı, para istediği otelin sahibi Necmi Tokur'un iş vermesiyle kurtuldu. Tokur, kendisinde güven uyandıran Güngör'e otelin kasasını teslim etti. 
     Güngör'ün 18 dramatik öyküsü, annesi Binnaz ve babası Gazi Güngör'ün 16 yıl önce boşanmalarıyla başladı. İki yaşında verildiği yurtta 10 yıl kalan Güngör, kaçarak annesiyle yaşamak istedi. Ancak başkasıyla evlenen anne oğlunu kabul etmedi. İnşaatlarda yatıp kalkan İsa, kısa sürede madde bağımlısı oldu. Dört yıl sokaklarda yaşayan İsa'nın hayatı, Site Otel'in sahibi Tokur'dan bali parası isteyince değişti. Tokur, Güngör'e para vermek yerine iş teklif etti. Otelde resepsiyon görevlisi olarak işe başlayan Güngör, kısa sürede kasiyerlik görevini de üstlendi. 
     
     'Alay ediyor sandım' 
     Tokur'a minnettar olduğunu belirten Güngör, "Bana iş teklif edince alay ediyor zannettim" dedi. Evine dönmeyi düşünmeyen ve eski arkadaşlarıyla sadece selamlaştığını söyleyen Güngör'den patronu da oldukça memnun. Tokur, otelin kasasını emanet ettiği İsa için şunları söylüyor "Alışkanlıklarını bırakması şartıyla iş verdim. Kendisi de istekli olunca bana fazla iş düşmedi. Oteli tek başına çeviriyor." 
     

</TEXT>
</DOC>
