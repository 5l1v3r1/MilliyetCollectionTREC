<DOC>
<DOCNO> 190056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/yasam/ayas.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Acıya musalla taşları yetmedi 
</HEADLINE>
<TEXT>

   Silivri'de bir TIR'ın biçtiği minibüste ölenlerin cenazesinde musalla taşı yetmeyince, tabutlar sandalyelere kondu. İki yaralı da, dün can verdi 
      M. AKİF ERDEM, GÜRKAN AKGÜNEŞ 
   
   Silivri'de bir TIR'ın ters yola girmesiyle meydana gelen kazada can veren tümü birbiriyle akraba kurbanların Akören köyündeki cenazesinde, gözyaşı sel oldu. 
   Silivri TEM Otoyolu üzerinde, önceki gün meydana gelen kazada, Esenler'de sünnet mevlidine katıldıktan sonra dönüş yolunda trafik canavarına yakalanarak hayatını kaybedenlerden 17'sinin cenazesi, dün kaldırıldı. Silivri'deki hastanelerden yakınları tarafından alınan cenazeler, yaklaşık 500 araçlık konvoy eşliğinde Akören köyüne götürüldü. 
   
   Mezarları yan yana 
   Her evde ayrı bir dramın yaşandığı iki bin nüfuslu Akören'de, öğle namazının ardından 13 ambulans ve dört cenaze aracıyla köye getirilen cenazelerin mezarlığa ulaşmasıyla, gözyaşları feryatlara karıştı. 
   
   Her evde ayrı dram 
   Kazada hayatını kaybedenlere musalla taşı yetmeyince, tabutlar sandalyelere konuldu. Köy halkı ve kazada ölenlerin yakınlarının katılımıyla tek tek namazları kılınan cenazeler, yine köylülerin yan yana kazdığı mezarlarda toprağa verildi. Öte yandan cenazelerin toprağa verildiği sırada, korkunç kazadan yaralı olarak kurtarılan beş yaşındaki İpek Karakartal ve Sebahat Yeşildağ'ın ölüm haberi köye ulaştı. Kazada, bir de kimliği tespit edilemeyen bir kişi ölmüştü. 
   Annesi Ayşe Yüksel'le 31 birlikte hayatını kaybeden 5 yaşındaki Utku'nun babaannesi, "Kızım içine doğmuş gibi, o gece üç kez telefon açtı. Her seferinde 'Bu gece seninle konuşmak istiyorum' dedi. Utku ile mevlide gideceğini söyleyip benim de gelmemi istedi. Keşke Utku evde babasıyla kalsaydı" diyerek gözyaşı döktü. Kazada hayatını kaybeden 27 yaşındaki Nihal Kepçeli'nin üzerinde beyaz gelinlik bulunan cenazesi, Şırnak'ta asker olan kardeşi Samet için bekletildi. Yakınlarının başında nöbet tuttuğu Kepçeli, kardeşinin gelmesinden sonra toprağa verildi. 
   Akören'de kaymakamlık, eğitime bir hafta ara verdi. Silivri'deki liseye giden öğrenciler için de bu karar geçerli kılındı. Bu arada kazanın ardından yakalanarak Silivri Adliyesi'ne çıkarılan TIR şoförü Necip Cengiz tutuklandı. 
   Bu arada dün yurdun çeşitli yerlerinde meydana gelen trafik kazalarında 12 kişi ölürken 35 kişi de yaralandı. 
   
   
</TEXT>
</DOC>
