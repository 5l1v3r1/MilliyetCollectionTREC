<DOC>
<DOCNO> 193872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/dunya/dun01.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB, Türkiye'nin değerini anlamalı' 
</HEADLINE>
<TEXT>

   The Times'ın başyazısında, 'Avrupa Birliği Türkiye'ye karşı miyop' denilerek, AB'nin her seferinde Türkiye'nin üyeliğine karşı yeni engeller yarattığı belirtildi 
      NEVSAL ELEVLİ Londra 

   
   İngiltere'nin saygın gazetelerinden "The Times", AB'nin Türkiye'yle ilgili ilerleme raporunu değerlendirdiği başyazısında, "Avrupa artık Türkiye'nin değerini anlamalı" görüşünü savundu. 
   Gazete, "Daha Geniş Bir Avrupa" başlıklı başyazısında AB'nin, Türkiye'nin üyelik yolundaki ilerlemesini cesaretlendirmesi gerektiğini vurguladı. 
   Önceki gün açıklanan AB Komisyonu raporunda, Türkiye'de insan hakları, yargı reformu ve ordunun demokratik kontrolünün sağlanması gibi temel alanlarda atılan adımların altının çizilmesini doğru bir davranış olarak değerlendiren başyazıda, ancak bu politik ve hukuki düzenlemelerin yeteri kadar ileri gitmediğinin ifade edildiği aktarıldı. 
   Türkiye'nin eksikliklerine son raporda Kıbrıs konusunun da eklediğini kaydeden gazete, buna bile Başbakan Yardımcısı ve Dışişleri Bakanı Abdullah Gül'ün açıklamalarından pasajlar vererek, Türkiye'nin cesaret verici bir yaklaşım gösterdiğini vurguladı. 
   Değerlendirmesinin bu bölümünde "Türkiye stratejik bakımdan çok önemli bir ülkedir, coğrafi ve kültürel bir kavşak. Müslüman ülkelere demokratik çoğulculuk konusunda çok önemli bir örnek teşkil edecek niteliklere sahiptir" denilen başyazıda, Türkiye'nin çok uzun zamandan beri kaderini Batı Avrupa ile birleştirdiği dile getirildi. 
   Avrupa'nın uzun zamandır Türkiye konusunda "miyop" bir tavır içinde olduğunu vurgulayan Times, 40 yıldır Türkiye'deki büyük arzuya rağmen komisyonun her değerlendirmesinde yeni itirazlar ortaya koyduğunu, bu itirazların önce ekonomik zayıflıkla başladığını, sonra Türkiye'nin insan hakları karnesinin ortaya getirildiğini belirtti. Gazete, "Şimdi de, AB'nin bir başka sorunu olan Kıbrıs konusunda yeterli çaba göstermedikleri öne sürülerek Türkler dışarıda tutulmak isteniyor" dedi. 
   
   
   
</TEXT>
</DOC>
