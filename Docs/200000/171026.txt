<DOC>
<DOCNO> 171026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/dunya/adun.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'NİN ŞOK OPERASYONU 
</HEADLINE>
<TEXT>
   Uday ve Kusay Musul'da öldürüldü 
   İhbar alan ABD askerleri, Musul'daki bir köşke 200 askerle baskın düzenledi. İçeride gizlenen Saddam'ın oğulları, 6 saatlik çatışmanın ardından can verdi 
      DIŞ HABERLER SERVİSİ 

   
   Irak'taki Amerikan askerlerinin, devrik lider Saddam Hüseyin'in aşiret reisi bir kuzenine ait olduğu belirtilen bir köşkü kuşatması üzerine çıkan çatışmada, Saddam'ın oğulları Uday ve Kusay'ın öldürüldüğü açıklandı. 
   ABD'li komutan Tuğgeneral Ricardo Sanchez,ŞBağdat'ta yaptığı açıklamada, ülkenin kuzeyindeki Musul'da aldıkları bir istihbarat üzerine düzenlenen ve toplam dört kişinin öldürüldüğü olayda, iki cesedin Uday ile Kusay'a ait olduğunun anlaşıldığını söyledi. 
   Cesetleri teşhis etmek için çeşitli kaynaklardan faydalandıklarını belirten Sanchez, altı saatlik operasyonda şiddetli bir silahlı çatışma yaşandığını bildirdi. 
   Tuğgeneral Sanchez, Musul'un El Feleh bölgesindeki operasyonda, Saddam'ın oğullarının kendilerini köşkte barikata aldıklarını ve çok sert direniş gösterdiklerini belirtti. 
   Bir görgü tanığı ise, bunun ardından helikopterlerle eve füze saldırısı yapıldığını söyledi. ABD birliklerinin, ölü geçirilen diğer iki kişiye ait cesetleri teşhis etmeye çalıştığı da ifade edildi. 
   
   İstihbarat geldi 
   Önceki gece bir Musullunun kendilerine istihbarat getirdiğini açıklayan Sanchez, Saddam'ın oğullarının yakalanmasına ya da öldürülmesine yönelik istihbarat sağlayacak kişiye ABD tarafından verileceği açıklanan 15 milyon doları da vermeyi planladıklarını belirtti. 
   Amerikan ordusuna bağlı 101. Hava İndirme Tümeni komandoları tarafından 200 askerle gerçekleştirilen operasyonda Saddam'ın oğullarının öldürülmesi üzerine, Bağdatlılar kentte havaya kutlama ateşi açtı. 
   Daha ayrıntılı açıklamanın bugün yapılacağını bildiren Sanchez, Uday ve Kusay'ın öldürülmesinin ardından Irak'ta güvenliğin artık daha iyi duruma geleceğini düşündüğünü belirtti. 
   
   
   UDAY HÜSEYİN 
   Saddam'ın büyük oğlu Uday 39 , rejim devrilmeden önce "Saddam Fedaileri" ve aralarında Gençlik Televizyonu ve Babil gazetesinin de bulunduğu birçok medya kuruluşunun başında bulunuyordu. 1996 yılında saldırıya uğrayan Uday bacağından sakat kalmıştı. Bir yakını, Uday'ı, "İnternete, işkenceye, silahlara, alkole, kadınlara ve otomobillere tutkulu bir kişi" olarak nitelendirmişti. 
   
   KUSAY HÜSEYİN 
   Küçük oğul Kusay 37 , Baas Partisi'nin başına getirildiği 2001 Mayıs ayından sonra babasının halefi olarak görülüyordu. Kamuoyu önüne pek çıkmayan Kusay Cumhuriyet Muhafızları'nı yönetiyordu. Türkiye, İran ve Suriye hakkında çok bilgili olduğu belirtililen Kusay New York Times'taki bir habere göre, babasının emriyle savaşın başlangıcından birkaç saat önce yaklaşık bir milyar doları Irak merkez bankasından çekti. 
   
   Başlarına ödül konmuştu    Kusay ve Uday, ABD'nin iskambil destesi şeklinde hazırladığı 55 kişilik arananlar listesinde ikinci ve üçüncü sırada bulunuyordu. Washington, 3 Temmuz'da Kusay ve Uday'ın başına ödül koymuştu. ABD'nin Irak'taki yöneticisi Paul Bremer, Kusay ve Uday'ın yakalanmasına yardımcı olanlara 15 milyon dolar verileceğini açıklamıştı. 
   
   
</TEXT>
</DOC>
