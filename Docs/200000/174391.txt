<DOC>
<DOCNO> 174391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/siyaset/siy04.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivas firarisi kaybedilmedi 
</HEADLINE>
<TEXT>

   Sivas davasının firarisi Erçakmak'ın, ailesi tarafından ölüm siciline 'kayıp' olarak işlenmesi talebi reddedildi 
      EraydIn Aytekİn DHA 

   
   Sivas olayları davasında hakkında gıyabi tutuklama kararı bulunan tek firari sanık olan eski Belediye Meclis Üyesi Cafer Erçakmak'ın ailesinin açtığı "gaiplik" davası reddedildi. 
   Erçakmak'ın eşi Nuran ile çocukları Yalçın, Ergün, Öznur ve Fatma Erçakmak, Sivas 3. Asliye Hukuk Mahkemesi'ne açtıkları davada, Erçakmak'tan 3 Temmuz 1993'ten beri haber alamadıklarını iddia ederek, gaipliğine karar verilmesini, kararın da nüfus kaydı ölüm siciline tescil edilmesini istedi. 
   Mahkeme, Erçakmak'ın 2 Temmuz 1993'te 37 kişinin ölümüyle sonuçlanan olaylar nedeniyle Ankara 1 No'lu DGM tarafından gıyabi tutuklu olarak arandığından, "gaiplik" unsurlarının olmadığı gerekçesiyle davanın reddine karar verdi. Kararda, Medeni Kanun'un 33. maddesine göre, gaiplik kararı verilebilmesi için "gaibin ölümüne pek olası gözüyle bakılması" gerektiği vurgulandı. Mahkeme, bir kişi hakkında gaiplik kararı verilmesi için bir olayda ölmesi veya en az 5 yıldan beri haber alınmamış olması gerektiğini kaydetti. 
   Olaylarda ölenlerin kimliklerinin savcılığın otopsi tutanaklarında belirlendiği kaydedilen kararda, "Bu olayda ölenler ve yaşayanlar, kuşkuya yer vermeyecek ölçüde açıktır. Tayip iyi niyetle bağdaşmasa gerektir" denildi. Yargıtay 2. Hukuk Dairesi, kararı onadı. 
   Savcılığa gelen isimsiz ihbar mektuplarında ise Erçakmak'ın Almanya'da olduğu iddia ediliyor. 
   
   
</TEXT>
</DOC>
