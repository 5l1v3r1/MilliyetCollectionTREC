<DOC>
<DOCNO> 192616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/spor/spo04.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon kenetlendi 
</HEADLINE>
<TEXT>

   Yönetim kampı ziyaret etti, "Asla yalnız değilsiniz. Siz sadece işinizi yapın ve kazanın" mesajını verdi 
      
   'Dimdik ayaktayız' 
   TRABZONSPOR Yönetim Kurulu önceki akşam İstanbulspor maçı için kamp yapan Bordo - Mavili oyuncuları ziyaret ederek moral verdi. Yaklaşık yarım saat süren toplantıda Asbaşkan Erol Tuna, takımın sahipsiz olmadığını, kulübün dimdik ayakta durduğunu söyledi. Tuna, futbolculara, "Sorunları bir kenara bırakıp işinizi en iyi şekilde yapacağınıza inanıyoruz" dedi. 
   
   'Endişe etmeyin' 
   KULÜBÜN çok kötü durumda gösterilmeye çalışıldığına değinen Erol Tuna şöyle devam etti "Kimse enkaz edebiyatı yapmasın. Asla yalnız değilsiniz. Tek yürek olmalıyız. Sizler, tüm gücünüzle maçlarınıza hazırlanın ve kazanmaya bakın. Kaybetseniz de yanınızda yer alacağız. Kulüpten alacağınız parayı da önümüzdeki hafta içinde vereceğiz. Bu konuda bir endişeniz olmasın." 
   
   'Orucu bozacağım' 
   LİGDE dört haftadır gol atamayan Fatih Tekke, İstanbulspor maçında şeytanın bacağını kıracağını iddia etti. Tecrübeli oyuncu, "Bu maç benim dönüşüm olacak. Gol orucunu bozacağım. Çok hırslıyım. İyi bir hava yakaladık. İstanbulspor virajını da kazasız geçeceğiz" dedi. Teknik Direktör Samet Aybaba da, "Zor olacak ama kazanacağız" ifadesini kullandı. 
   
   
</TEXT>
</DOC>
