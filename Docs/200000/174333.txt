<DOC>
<DOCNO> 174333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sontur25.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Stadyum terörü kurbanı, sandviç kağıdı yüzünden öldürülmüş 
</HEADLINE>
<TEXT>

     TSYD Ege Dostluk Kupası'nda oynanan Karşıyaka-Göztepe maçında Karşıyakalı bir taraftarı bıçaklayarak öldürdüğü iddiasıyla gözaltına alınan katil zanlısı Cem Akın'a, Alsancak Stadı'nda tatbikat yaptırıldı. Akın, olayın maçla ilgisinin bulunmadığını ve bir grup Karşıyaka taraftarına sandviç kağıdı attığı için kavga çıktığını söyledi. 
     Karşıyaka-Göztepe maçında Karşıyaka taraftarları arasında çıkan ve bir kişinin ölümüyle sonuçlanan kavgaya karıştığı için gözaltına alınan 8 kişi, tatbikat yaptırılmak üzere Alsancak Stadı'na getirildi. 
     Geniş güvenlik önlemi altında stada sokularak olayın meydana geldiği tribüne çıkarılan zanlılardan Murat Kongu'yu 23 bıçaklayarak öldürdüğü iddia edilen Cem Akın 27 , kavganın nasıl çıktığını anlattı. Kavganın maç yüzünden çıkmadığını ve bir grup Karşıyaka taraftarına sandviç kağıdı atması üzerine başladığını belirten Akın, tatbikatta şunları söyledi 
     ''Arkadaşlarımla birlikte sandviç yedik. Daha sonra sandviç kağıdını buruşturup ileriye doğru fırlattım. Yanıma gelen 2-3 kişi, Sandviç kağıdını niye bana doğru atıyorsun, zaten sana gıcığım diye kafa attı. Bunun üzerine kavga çıktı ve 10-15 kişi bana saldırdı. Yere düştüğümde tekmeyle vurmaya başladılar. Bu sırada yere düşen bir bıçak gördüm. Kimden düştüğünü bilmediğim bıçağı alarak, birkaç kez bana saldıranlara salladım. Birilerini yaralayıp yaralamadığımı bilmiyorum. Ancak elime biri tekme atınca bıçak yere düştü. Kavga dağılınca tuvalete giderek, kanlı elimi ve yüzümü yıkadım. Birilerinin yaralandığından veya öldüğünden haberim yoktu. Stattan çıkarak gittim.'' Kavgaya karıştıkları için stada getirilen diğer 7 zanlı da Akın'ın anlattıklarını doğrulayarak, olayın aynı şekilde çıktığını söylediler. 
     Statta gazetecilere açıklama yapan İzmir Emniyet Müdür Yardımcısı Kadri Kartal ise kavgayı çıkaran zanlıların, İzmir'in güzide iki kulübünün seçkin taraftarlarıyla kesinlikle ilgisinin olmadığını bildirdi. 
     Kartal, maçta olay çıkaranlar arasında 25 Mayıs'ta Bostanlı Vapur İskelesi'nde bıçaklı kavga çıktığını ve iki grubun, maçta yeniden karşılaşınca kavgaya tutuştuğunu belirterek, bundan sonra lig maçlarının ''fair-play ruhu'' içinde oynanmasını temenni ettiklerini söyledi. 
     Tatbikatın ardından emniyete götürülen zanlılardan Cem Akın'ın ''adam öldürme'', Teoman Cangöz 23 , Cenk Tansuğ 24 , Y.A. 17 , Ekber Tuğbeygen 24 , C.P. 18 , Emrah İmrak 19 ile Sinan Çeken'in 22 ''cinayetle sonuçlanan kavgaya karışmak'' suçundan adliyeye sevk edileceği bildirildi. 
     Emniyet yetkilileri, Cem Akın'ın eşi Seda Akın'ın ifade sahibi olarak, eşinin arkadaşı Elif Makineci'nin ise ''cinayeti gizlemek ve zanlının saklanmasına yardımcı olmak'' suçlarından adliyeye sevk edileceğini kaydetti. 
     
</TEXT>
</DOC>
