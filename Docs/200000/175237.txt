<DOC>
<DOCNO> 175237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/soneko12.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
THY ve Tekel, yıl sonuna kadar özelleştirilecek... 
</HEADLINE>
<TEXT>

     Avrupa Birliği AB Komisyonu'na gönderilecek Katılım Öncesi Ekonomik Program'da KÖEP hazırlıklar tamamlandı. Programda, Türk Hava Yolları THY , Tekel ve TÜPRAŞ gibi sektöründe tekel niteliğine haiz kuruluşların yıl sonuna kadar özelleştirilmesinin planlandığı öğrenildi. 
     Edinilen bilgiye göre, programın yapısal reformlar bölümünde, öncelikle özelleştirme ele alınıyor. 
     2003 yılının Ocak-Temmuz döneminde satış ve devir işlemleri tamamlanarak 65.6 milyon dolarlık özelleştirme gerçekleştirildiği belirtilirken, bu dönemde satış veya devri gerçekleştirilen ve imza aşamasında olan özelleştirme uygulamalarının toplamının 179.7 milyon doları bulduğu ifade ediliyor. 
     Programa göre, yıl sonuna kadar, THY, Tekel ve yüzde 65.76 kamu hissesi bulunan TÜPRAŞ gibi sektöründe tekel niteliğine haiz kuruluşların özelleştirilmesi hedefleniyor. 
     Türk Telekom'un özelleştirme stratejisinin 31 Ekim 2003 tarihine kadar onaylanması öngörülüyor. 
     Özelleştirme kapsamına alınan elektrik üretim ve dağıtım tesislerinin 2003 yılı sonun kadar özelleştirme programına alınması bekleniyor. 
     Aynı şekilde Türkiye Şeker Fabrikaları'nın da bu yıl sonuna kadar programa alınması planlanıyor. 
     
     SERMAYE PİYASALARI 

     Programa göre, 2003-2006 döneminde, sermaye piyasalarında arz ve talebin artırılması, bu piyasalara olan güvenini kalıcı hale getirilmesi, piyasaların daha modern bir yapıya kavuşturulması ve bu piyasalarda gözetim etkinliğinin artırılmasına yönelik çalışmalara hız verilecek. 
     Bu çerçevede, bireysel emeklilik fonlarına ilişkin başvuruların sonuçlandırılması ve gözetim sistemlerine ilişkin süreçlerin 2003 yılında bitirilmesi planlanıyor. 
     Vadeli işlem ve opsiyon borsası ile küçük ve orta boy işletmelere KOBİ yönelik piyasanın faaliyete geçirilmesi için gerekli hazırlıkların 2003-2004 döneminde tamamlanması hedefleniyor. 
     SPK'nın muhasebe standartlarının, AB mevzuatı ve uluslararası muhasebe standartları ile tam uyumunun sağlanması amacıyla hazırlanan tebliğin bu yıl yayınlanması bekleniyor. 
     Sermaye piyasalarına ilişkin mevzuatın AB mevzuatına uyumlaştırılması çalışmalarının 2003-2005 döneminde tamamlanması planlanıyor. 
     
     İŞ GÜCÜ PİYASASI 

     Bu kapsamda, KOBİ'lere ve bireysel girişimcilere yönelik eğitim, proje finansman, organizasyon, pazarlama ve teknoloji alanında sağlanan desteklerin daha da artırılması öngörülüyor. 
     Türkiye-AB mali işbirliği kapsamında Aktif İstihdam Programları Projesinin ihale süreci tamamlanırken, toplam maliyeti 50 milyon euro olan projeye 2003 yılı Eylül ayında başlanacak. 
     Mali işbirliği çerçevesinde İşçi Sağlığı ve Güvenliği Merkezi'nin kurumsal kapasitesinin geliştirilmeni amaçlayan ve AB Komisyonu tarafından kabul edilen proje de başlatılırken, 2005 yılında tamamlanacak. 
     
     İDARİ REFORM 

     Kamu hizmetlerinin etkin, şeffaf ve katılımcı şekilde sunulması için gerekli yasal ve kurumsal ortamın oluşturulmasına yönelik kapsamlı bir Kamu Yönetimi Reformu gerçekleştirilmesinin öngörüldüğü belirtilen Programda, bu çerçevede yapılacaklar sıralandı. 
     Buna göre, Kamu Yönetimi Temel Kanunu çıkarılacak, Devlet Personel Rejimi Reformu gerçekleştirilecek. 
     Yerel Yönetimler Reformu kapsamında, yerel yönetimler, merkezi idarenin belirleyeceği ilke ve standartlara ve planlara uygun olarak, yerel ihtiyaçların karşılanması konusunda kendi kararlarını alan, kaynaklarını oluşturan ve projelerini uygulayan çağdaş idari birimler olarak yeniden yapılandırılacak. Bölgesel kalkınma ajansları kurulacak. 
     Kamu Mali Yönetim ve Kontrol Kanunu ile KİT'lerin yeniden yapılandırılması ve yönetişim çerçevelerinin güçlendirilmesine ilişkin yasal düzenlemelerin de 2003 yılı içinde yasalaşmasının beklendiği vurgulandı. 
     
     TARIM VE KIRSAL KALKINMA 

     Tarım alanında başlatılan reformlar ve ekonomik istikrarın sağlanması ile birlikte AT Ortak Tarım Politikaları'na uyumu mümkün kılacak diğer tarımsal programlar belirlenerek uygulanacak. 
     Programa göre, bir yıl içinde, AB'nin kırsal kalkınma politikasını dikkate alan bir ulusal kırsal kalkınma stratejisi belirlenecek. 
     
     EĞİTİM 

     Programda, okul öncesi eğitimde okullaşma oranının AB ülkelerindeki seviyelere ulaştırılmasının amaçlandığı belirtilirken, MEDA Programı'ndan finanse edilen 100 milyon euro tutarındaki Temel Eğitimin Desteklenmesi Projesi'nin 2003-2007 yılları arasında gerçekleştirilmesinin planladığı ifade edildi. 
     Programa göre, ilköğretimde, finansmanı Dünya Bankası tarafından sağlanan 600 milyon dolar tutarındaki Temel Eğitim Projesi kapsamında okullaşma oranının yüzde 100'e ulaştırılması amaçlanırken, Temmuz ayı itibariyle 225 milyon dolar harcandı. Projenin 2006 yılı sonunda tamamlanması öngörülüyor. 
     Ortaöğretimde, AB'nin katkısıyla başlatılan ve 58.2 milyon euro bütçeye sahip Mesleki Eğitim ve Öğretim Sisteminin Güçlendirilmesi Projesi'nin de 5 yılda tamamlanması hedefleniyor. 
     Yükseköğretimde ise Yükseköğretim Kanunu'nun değiştirilmesine ilişkin çalışmaların yıl sonu itibariyle tamamlanması hedefleniyor. 
     
     HASTANELER TEK ÇATI ALTINDA TOPLANACAK 

     Temel sağlık hizmetlerinin geliştirilmesi kapsamında ise Sağlık Bakanlığı'nın yeniden yapılandırılması, devlet, sigorta ve kurum hastanesi ayrımının kaldırılarak tüm hastanelerin tek çatı altında toplanması öngörülüyor. 
     Ayrıca hastanelerin idari ve mali yönden özerk bir yapıya kavuşturulması, özel sektörün sağlık alanında yatırımının özendirilmesi de hedefleniyor. 
     
     TELEKOM-ULAŞTIRMA 

     Telekomünikasyon sektörünün düzenlenmesi ve serbestleştirilmesi amacıyla başlatılan çalışmalar devam ederken, bu alandaki mevzuatın dağınık yapısını ortadan kaldırmak ve sektörün ihtiyaç duyduğu düzenlemelerin yapılması amacıyla bir çerçeve kanunun hazırlık çalışmalarına başlandı. Kanuna ilişkin çalışmaların bu yıl sonunda tamamlanması bekleniyor. 
     Ulaştırma sektöründe ise Devlet Demiryolları'nın yeniden yapılandırılması öncelikli reform alanlarından biri olarak gösterilirken, geçen yıl hazırlanan Demiryolu Kanun Tasarısı taslağının AB mevzuatı da dikkate alınarak yeniden düzenlendiği ifade edildi. 
     
     ENERJİ 

     Elektrik sektörünün özelleştirilmesine yönelik çalışmaların devam ettiği, doğalgaz sektöründe ise piyasanın işleyişinde ana unsurları oluşturan lisans, tesisler, iletim, dağıtım ve müşteri hizmetleri gibi konularda yönetmelikler hazırlanarak yürürlüğe konduğu belirtildi. 
     Güneydoğu Avrupa ülkeleri ile elektrik ve doğalgaz bağlantılarının kurulması konusundaki çalışmaların sürdürüldüğü de vurgulandı. 
     Enerji Piyasası Düzenleme Kurumu'nun kurumsal kapasitesinin güçlendirilmesine ilişkin eşleştirme projesinin AB tarafından finanse edilmesinin kabul edildiği hatırlatılırken, projenin Ekim ayında başlatılmasının öngörüldüğü ifade edildi. Projenin toplam bütçesinin 1 milyon 68 bin euro olduğu, 21 bin euro tutarındaki kısmının ulusal kaynaklardan karşılanacağı belirtildi. 
     Öte yandan, İlki 2001 yılında hazırlanan KÖEP'in bu yıl üçüncüsü hazırlandı. KÖEP, Yüksek Planlama Kurulu'ndan YPK onayının ardından Dışişleri Bakanlığı'na ulaştırılacak. Dışişleri Bakanlığı'nın ise 15 Ağustos tarihinde AB Komisyonuna Programı iletmesi bekleniyor. 
     
</TEXT>
</DOC>
