<DOC>
<DOCNO> 158685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/soneko11.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar kuru, ihracatçının moralini bozdu... 
</HEADLINE>
<TEXT>

     Uludağ İhracatçı Birlikleri UİB Başkanlar Kurulu Başkanı Orhan Yıldırımçakar, istikrarsız döviz kurunun ihracat bağlantılarını içinden çıkılmaz hale getirdiğini belirterek, ''kurda, 1 milyon 750 bin ile 1 milyon 450 bin lira arasında dalgalanma olursa, ihracatçı dış bağlantılarını nasıl yapar Allah rızası için bunu biri izah etsin'' dedi. 
     Yıldırımçakar, geleceğe yönelik istikrar heyecanı ve çalışma temposunun filizlendiği bir dönemde, döviz kurunun bir yıl önceki seviyesine düşmesinin, ihracatçıda moral bozukluğu ve yılgınlık yarattığını ifade etti. 
     Türkiye'nin bu senaryoyu, geçmişte de yaşadığını anımsatan Yıldırımçakar, 2001 krizinden önce de TL'nin aşırı değerlendiğini, ancak dış ticaret açığının büyüyeceği ve bunun sanayiye darbe vuracağı yönünde yaptıkları uyarılara, bugün olduğu gibi ''merak etmeyin herşey kontrolümüz altında'' yanıtını aldıklarını dile getirdi. 
     Yıldırımçakar, ihracatçıların yaptıkları açıklamaların, bazı çevrelerce ''ihracat holiganlarının abartılı söylemleri'' diye nitelendirilmesinin de üzüntü verdiğini ifade ederek, '' ihracat seferberliği yapalım deniyor. Ama, neyin üzerinden yapalım. Kurda, 1 milyon 750 bin ile 1 milyon 450 bin lira arasında dalgalanma olursa, ihracatçı dış bağlantılarını nasıl yapar Allah rızası için bunu biri izah etsin'' diye konuştu. 
     Yurtdışındaki muhatapların en az 3 aylık bağlantı talep ederken, sanayicinin bir hafta sonrasını göremediğini anlatan Yıldırımçakar, dolar kuru gerilerken, vergi, enerji ve SSK primleri gibi girdi maliyetlerinin sürekli arttığını, bu durumda kar marjının iyice daraldığını vurguladı. 
     
     MALİYETİN ALTINDA İTHALAT 
     Yıldırımçakar, dolardaki düşüşün ithalatı tetiklediğini ve son dönemde uzakdoğudan ithalatın ivme kazandığını belirterek, ''Kilogram başına, bizim malettiğimiz fiyatın, 30-40 cent altında Viskon ipliği geliyor. Endonezya'dan, Hindistan'dan geliyor'' dedi. 
     Bu ürünlerin, Avrupa Birliği AB üzerinden kotaları delerek Türkiye'ye sokulduğunu anlatan Yıldırımçakar, maliyetlerin altında ithalat olduğunda, aradaki farkın vergisinin alınması gerektiğini belirtti. 
     Yıldırımçakar, son dönemdeki iyimser havanın etkisiyle halen yüzde 90 kapasiteyle üretim yaptıklarını, ancak olumsuzlukların devamı halinde üretimi kısmaktan başka çare kalmayacağını ifade ederek, bunun istihdamda da daralmaya neden olacağını bildirdi. 
     Orhan Yıldırımçakar, ''ben yaptım oldu'' zihniyetinin hiçbir şeyi çözmeyeceğini belirterek, bahar ve yaz aylarındaki olumlu göstergelerin, önlem alınmazsa yıl sonuna doğru tersine dönebileceğini sözlerine ekledi. 
     
</TEXT>
</DOC>
