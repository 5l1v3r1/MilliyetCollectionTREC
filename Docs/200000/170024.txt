<DOC>
<DOCNO> 170024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sonspo02.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Doğan'ı Köln'deki ilk maçında Türkler yalnız bırakmadı 
</HEADLINE>
<TEXT>

     Bu sezon Fenerbahçe'den Almanya'nın 1. FC Köln takımına transfer olan Mustafa Doğan'ı, Köln'deki ilk maçında eşi ve Türk taraftarları yalnız bırakmadı. 
     İngiltere'nin FC Liverpool takımıyla bu akşam yapılan hazırlık maçında, Türk bayrağıyla birlikte ''sen bizim gururumuzsun'' yazılı pankart açan Türk taraftarlar, maç boyunca Mustafa Doğan lehine tezahürat yaptı. 
     Almanya'da 2006'da düzenlenecek Dünya Kupası'na ev sahipliği yapacak olan şehirlerden biri olan Köln'ün inşa halindeki Rhein Energie Stadı'nda yapılan karşılaşmayı, aralarında Liverpoollu taraftarların da bulunduğu 27 bin kişi izledi. 
     Çok sayıda oyuncu değişikliğinin olduğu karşılaşmaya ilk 11'de çıkan Mustafa Doğan, 56. dakikada yerini Andrew Sinkala'ya bıraktı. 
     Almanya Birinci Futbol Ligi'ne bu sezon yeniden çıkan ve 6 kez 1. lig şampiyonu olan 1. FC Köln, karşılaşmayı 3-1 kaybetti. 
     
</TEXT>
</DOC>
