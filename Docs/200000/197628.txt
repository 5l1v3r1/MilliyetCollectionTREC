<DOC>
<DOCNO> 197628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sonspo08.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli Yenilgi şampiyonluktan etmez ama üzdü... 
</HEADLINE>
<TEXT>

     İkinci Futbol Ligi A Kategorisi takımlarından Vestel Manisaspor'da, teknik direktör Mustafa Denizli, Adana Demirspor yenilgisinin kendilerini şampiyonluktan etmediğini sadece Ramazan Bayramı öncesinde üzüntü yarattığını söyledi. 
     Denizli, AA muhabirine yaptığı açıklamada, 2-1 yenildikleri karşılaşmayla ilgili söylenebilecek pek fazla bir şeyin bulunmadığını ancak alınacak önemli derslerin olduğunu söyledi. 
     Denizli, şöyle konuştu 
     ''Hücum gücü olmayan bir takım, bu kadarını yapabilir. Gol atamazsan yersin. Kalan 3 maçımızı tamamlayıp, devre arasında durumu daha net göreceğiz. Uğradığımız yenilgi bizi şampiyonluktan etmedi ama bayram öncesinde üzdü.'' Kulüp başkanı Cengiz Ergün ise Vestel Manisaspor'un sahada kötü bir oyun sergilediğini belirterek, ''Kalecimizin 2 bariz hatası bize mağlubiyeti getirdi. Kalecimiz Bülent'in her zaman arkasındayım. Oyunculara ceza verilip verilmemesi konusunu, yönetim kurulunda kararlaştıracağız'' diye konuştu. 
     
</TEXT>
</DOC>
