<DOC>
<DOCNO> 176827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sontur32.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçükçekmece'deki kurye cinayeti... 
</HEADLINE>
<TEXT>

     Küçükçekmece'de yaklaşık 1.5 ay önce taşıdığı 250 milyar lirası gasp edilen kuryenin tabancayla öldürüldüğü olayda kullanılan otomobili çalan 1 kişi, polislerce yakalanarak tutuklandı. 
     Asayiş Şube Müdürlüğü'nden alınan bilgiye göre, kurye Yusuf Siyon'un 21 , Eminönü'ndeki bir banka şubesinden çektiği 250 milyar lirayı Küçükçekmece'de faaliyet gösteren factoring şirketine götürmek üzere 34 YK 7224 plakalı aracıyla seyir halindeyken Sefaköy 20 Temmuz Caddesi üzerinde başka bir otomobille sıkıştırılarak, para dolu çantasının alınması, ardından tabancayla vurulması ve 5 gün sonra hastanede ölümüyle sonuçlanan olaya ilişkin başlatılan çalışmalar sürüyor. 
     Olayda kullanılan otomobili 34 KA 643 plakasıyla İkitelli'de terk edilmiş halde bulan polis, bu aracın aslında Kadıköy'den çalınan 34 NK 0406 plakalı otomobil olduğunu belirledi. 
     Araçta, otomobil hırsızlığı suçundan daha önceden sabıkası olan Evren Yamaç'ın parmak izini tespit eden polis, bu kişiyi Haznedar'da yakalayarak gözaltına aldı. 
     Sorgusunda, otomobili Kadıköy'den çaldığını kabul eden Yamaç, bu aracı Yener Elbaş ve Veli Genç adlı arkadaşlarına verdiğini, ancak kuryenin gasp edilmesi ve öldürülmesi olayından haberi bulunmadığını ve olaya katılmadığını bildirdi. 
     Yamaç, sevk edildiği mahkemece ''otomobil hırsızlığı yapmak'' suçundan tutuklanarak cezaevine konulurken, kurye Yusuf Siyon'u öldürdükleri öne sürülen Elbaş ve Genç'in yakalanması amacıyla çalışmalara devam ediliyor. 
     
</TEXT>
</DOC>
