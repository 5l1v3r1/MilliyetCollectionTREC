<DOC>
<DOCNO> 159546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sontur04.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da, seyyar satıcıların depolarına gece baskını 
</HEADLINE>
<TEXT>

     İstanbul'da, 200 zabıta ve çok sayıda polis tarafından, seyyar satıcıların Fatih'teki depolarına baskın yapıldı. 
     Kentte turizmi geliştirmek ve seyyar satıcıların oluşturduğu kötü görüntüyü ortadan kaldırmak amacıyla, 200 zabıta memuru, Fatih Kaymakamlığı'ndan alınan izin doğrultusunda ilçedeki seyyar satıcılara ait depolara baskın düzenlemek için, saat 01.30 sıralarında Edirnekapı'daki Zabıta Müdürlüğü önünde toplandı. 
     Araçlarıyla Vatan Caddesi'ne gelerek kendilerine destek verecek polis ekipleriyle buluşan zabıtalar, daha sonra Aksaray Horhor'daki 3 ayrı depoya baskın gerçekleştirdi. 
     Baskın sırasında levye, balyoz ve demir kesecekleri ile depoların kapılarını açan ekipler, buradaki 60 tezgah, kantar ve çeşitli meyvelere el koydular. 
     Bu sırada tezgahının alınmaması için görevlilere karşı çıkarak ''Neden tezgahlarımızı alıyorsunuz Bu millet ne yiyecek İş verin çalışalım'' diye tepki gösteren bir kişi, gözaltına alındı. 
     Cibali Salihpaşa Caddesi'ne giderek 2 ayrı depoyu daha basan ekipler, içerideki çok sayıda tezgaha el koydu. Burada da bazı seyyar satıcılar, tezgahlarının alınmasını tepkiyle karşıladılar. 
     El konulan malzemeler, kamyonlara yüklenerek zabıtanın Edirnekapı'daki deposuna götürüldü. 
     
     ''BU TÜR UYGULAMALARIMIZ SÜRECEK'' 
     İstanbul Büyükşehir Belediyesi Zabıta Müdür Yardımcısı ve A Bölgesi Müdürü Eyüp Hasanoğlu, yaptığı açıklamada, baskınlarda yaklaşık 180 tezgah, çok miktarda meyve ve çeşitli malzemeye el koyduklarını söyledi. 
     Hasanoğlu, bu tür uygulamalarda genellikle meyve ve benzeri ürünleri almadıklarını belirterek, bu geceki baskınlarda el koydukları meyveleri ise bir hayır kurumuna vermeyi düşündüklerini bildirdi. 
     Turizm mevsiminde bulunulduğuna işaret eden Hasanoğlu, gündüz saatlerinde araç ve yaya trafiğinin yoğun olması nedeniyle baskınları gece yapmayı tercih ettiklerini anlattı. 
     Hasanoğlu, ''İstanbul Valiliği'nin desteğinde ve Emniyet Müdürlüğü ile ortaklaşa gerçekleştirdiğimiz bu operasyonları, özellikle il turizmini geliştirmek amacıyla yapıyoruz. Bu tür uygulamalarımız sürecek'' dedi. 
     
</TEXT>
</DOC>
