<DOC>
<DOCNO> 165353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sondun28.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gölgeyi Meryem Ana'ya benzetince binlerce kişi bölgeye hücum etti 
</HEADLINE>
<TEXT>

     ABD'nin Massachussetts eyaletinin Milton kasabasındaki hastanenin penceresinde kimyasal çözeltilerin oluşturduğu şekli ''Meryem Ana'nın görüntüsüne'' benzeten onbinlerce kişi, bölgeye akın etti. 
     Boston yakınlarındaki kasabada oluşan görüntüyü ''Meryem Ana Mucizesi'' olarak kabul eden Hıristiyanlar, buraya akın ederek, hastanenin önünü adeta bir hac yerine çevirdi. 
     Her gün binlerce kişinin hastanenin çevresini doldurmasını önleyemeyen hastane yetkilileri, çareyi akşamları 17.30-20.30 saatleri arasında pencereyi bir tenteyle örtmekte buldular. 
     Hastane görevlileri, bu sayede kalabalığın biraz azaldığını belirtirken, penceredeki ''Meryem Ana'' görüntüsünü ziyaret ve burada dua etmeye gelenler, bunu haksızlık olarak niteledi. 
     New York yakınlarından gelen 36 yaşındaki Martin Miguel Joseph, bu görüntünün bazıları için bir mucize anlamına geldiğini, uzaklardan gelen insanların rahat bırakılmasını istedi. 
     Bütün günlerini hastane önünde geçiren dini bütün Hıristiyanlardan bazıları, hastanenin bacasında başka görüntülerin de oluştuğunu söylemeye başladılar. Pencereye odaklanan dikkatlerini hastanenin bacasına yönelten insanlar, bacada ikinci bir Meryem Ana görüntüsü ve bir hac oluştuğunu öne sürüyor. 
     
</TEXT>
</DOC>
