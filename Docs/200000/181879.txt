<DOC>
<DOCNO> 181879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sondun13.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat'ın sürgüne gönderilme kararına dünyadan tepki yağıyor.. 
</HEADLINE>
<TEXT>

     Malezya, ABD ve diğer dünya güçlerinden, İsrail'in Filistin lideri Yaser Arafat'ı sınır dışı etmesini engellemesini istedi. 
     Dışişleri Bakanı Seyid Hamid Albar, Washington yönetiminin, Rusya, Avrupa Birliği ülkeleri ve diğer nüfuzlu ülkelerle BM'de toplanarak, Arafat'ın Batı Şeria'dan sınır dışı edilmesine karşı çıkması gerektiğini söyledi. 
     Resmi Bernama ajansına konuşan Seyid Hamid, Arafat'ın sınır dışı edilmesinin barışa yardımcı olmayacağını belirterek, ''İsrail giderek daha da küstahlaşıyor'' dedi. 
     
     ENDONEZYA 

     Dünyanın Müslüman nüfusun en kalabalık olduğu ülkesi Endonezya da, Filistin lideri Yaser Arafat'ı saf dışı bırakma çabalarının, bölgenin istikrarına yardımcı olmayacağını bildirdi. 
     Dışişleri Bakanlığı sözcüsü Marty Natalegawa, basın toplantısında, ''Bu konuda benzer tutumda olan diğer ülkelerle, İsrail'in kararına karşı destek için seferber olacaklarını'' söyledi. 
     Sözcü, İsrail kabinesinin Arafat'ı sürgün etme kararını kınadıklarını da belirtti. 
     İsrail güvenlik kabinesi, İsrail'de Salı günü düzenlenen, 15 kişinin öldüğü intihar saldırılarına karşılık olarak, barışın önünde ciddi bir engel olarak nitelediği Arafat'ı sınır dışı etme kararı almıştı. Ancak kararın uygulanması, ABD'nin güçlü bir şekilde karşı çıkmasının ardından ertelenmişti. 
     
     RUSYA 

     Rusya, Filistin lideri Yaser Arafat'ın sürgüne gönderilmesinin ''ciddi bir siyasi hata '' olacağını belirtti. 
     Dışişleri Bakanlığı bildirisinde, İsrail hükümetinin bu konuda aldığı prensip kararının ''Moskova'da kaygıyla karşılandığını'' ve bu kararın uygulamaya geçirilmesinin, ''durumun zaten çok karışık olduğu bölgede son derece olumsuz sonuçlar doğurabileceği'' kaydedildi. 
     Bildiride, Arafat'ın sürgüne gönderilmesinin ''Filistin-İsrail krizinin barışçı yollardan çözümüne son noktayı koyacağı ve bölgede kontrol edilemez gelişmelere yol açabileceği'' uyarısında bulunuldu. 
     İsrail güvenlik kabinesi, Arafat'ın sürgüne gönderilmesi kararı almıştı. Ancak kararın uygulanması, ABD'nin güçlü bir şekilde karşı çıkmasının ardından ertelenmişti. 
     
     JAPONYA 

     Japonya hükümet sözcüsü, böyle bir girişimin Ortadoğu'da gerginliği artıracağını söyledi ve ''Arafat seçilmiş bir lider. Böyle bir girişim Filistinlilerin İsrail'e nefretini körüklemekten başka şeye yaramaz'' dedi. 
     Sözcü, hükümet olarak sürgüne karşı tavır benimsediklerini belirtti. 
     
     EL AKSA ŞEHİTLERİ TUGAYI 

     Arafat'ın El Fetih örgütüne bağlı El Aksa Şehirleri Tugayı ise Arafat'ın sürgüne gitmesi halinde İsrail'i vurma tehdidinde bulundu. 
     Örgütten yapılan yazılı açıklamada, ''Yüksek sesle duyuruyoruz ki, bu karar uygulamaya koyulursa İsrail'de, istisnasız, her yeri vururuz. O zaman kırmızı hat falan olmaz, büyük küçük ayrımı yapmayız. Suçlu Ariel Şaron'a diyoruz ki Halkın bunu pahalı öder çünkü bir intihar komandosu dalgası İsrail'de canlı her şeyi havaya uçurur'' ifadesi kullanıldı. 
     
     ÜRDÜN 

     Ürdün de, Arafat'ın sürgüne gönderilmesinin büyük bir hata olacağını açıkladı. 
     Enformasyon Bakanı Nebil Şerif, Arafat'ın sürgün edilmesinin bölgeyi belirsiz bir geleceğin eşiğine atacağını ve kararın barış sürecini ciddi şekilde tehdit ettiğini kaydetti. 
     Dışişleri Bakanı Marvan Muaşer de, İsrail'in bu kararının barış sürecine yardım etmeyeceğini belirtti ve ''İsraillilerle Filistinliler arasındaki diyalog ve yol haritasının uygulanması adil ve kapsamlı barışa ulaşmak için tek yoldur'' dedi. 
     Ürdün, Mısır ile birlikte İsrail ile barış anlaşması imzalayan tek ülke. 
     
</TEXT>
</DOC>
