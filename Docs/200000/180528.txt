<DOC>
<DOCNO> 180528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sonspo01.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin saha kapatma cezası kaldırıldı.. 
</HEADLINE>
<TEXT>

     Futbol Federasyonu Tahkim Kurulu, Profesyonel Futbol Disiplin Kurulu'nun PFDK Fenerbahçe'ye verdiği 1 maç saha kapama cezasını kaldırdı. 
     Federasyonun Levent'teki bürosunda gerçekleştirilen ve yaklaşık 5 saat süren toplantıdan sonra bir açıklama yapan Tahkim Kurulu Başkanı Türker Arslan, uzun süren tartışmalar sonunda sarı-lacivertli kulübe verilen 1 maç saha kapatma cezasını oy çokluğuyla kaldırdıklarını ve 1 milyar liralık para cezasının 2.5 milyar liraya çıkarıldığını söyledi. 
     Toplantıda Fenerbahçe'nin cezaya itirazını görüştüklerini ifade eden Arslan, şöyle konuştu 
     ''Fenerbahçe'nin cezaya yaptığı itirazını, uzun süren tartışmalar sonrasında gerekli dosyalar ve video kasetleri de inceleyerek nihayet sonuçlandırdık. Saha kapama cezası kalktı. 1 milyar lira olan para cezasının 2.5 milyar liraya çıkarılması oy çokluğuyla kabul edildi. Karara bir arkadaşımız muhalefet etti.'' Tahkim Kurulu toplantısında saha kapama cezasının kaldırılmasına Başkan Türker Arslan, Başkanvekili Erkan Vardar, Raportör Sabri Ersavaş, üyeler Gürol Kaymak, Suat Vulaş, Yılmaz Savaşer ve İbrahim Kadirbeyoğlu'nun kabul oyu verdiği, üye Celil Demircioğlu'nun ise muhalif kaldığı bildirildi. Toplantıya Fenerbahçe Kulübü adına Avukat Metin Özer katıldı. 
     PFDK, Fenerbahçe Kulübü'ne Trabzonspor-Fenerbahçe maçında çıkan olaylar nedeniyle 1 maç saha kapama ve 1 milyar lira para cezası vermişti. 
     Tahkim Kurulu'nun saha kapama cezasını kaldırmasının ardından Fenerbahçe, ligin 5. haftasında Gaziantepspor ile kendi sahasında karşılaşacak. 
     Öte yandan, Gaziantepspor maçında Galatasaray taraftarlarının Futbol Müsakaba Talimatı'nın 29 1 hükmü gereğince çirkin ve edebe aykırı tezahüratları üzerine ve çıkan olaylar nedeniyle PFDK'nın sarı kırmızılı kulübe verdiği 1 milyar para cezasına, Galatasaray'ın yaptığı itirazın reddedildiği bildirildi. 
     
</TEXT>
</DOC>
