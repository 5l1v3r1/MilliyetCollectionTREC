<DOC>
<DOCNO> 194336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/yasam/yas01.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis 'köstebek' çıktı 
</HEADLINE>
<TEXT>

   5 aydır takip ettiği eroin çetesinin izini kaybeden polis, sırrı çözdü içeride 'köstebek' vardı. 'Köstebek polis' etkisiz hale getirilince Urfi Çetinkaya'nın eroin çetesi çökertildi 
      
   Son Tango adı verilen operasyonla ele geçirilen 507 kilo eroinle ilgili olarak yakalanan Urfi Çetinkaya ve 16 kişilik çetesinin yanı sıra, 'köstebek' olduğu iddia edilen Narkotik Şube'de görevli bir polis memuru da gözaltına alındı. 
   Operasyonun başlangıcı, Narkotik Şube'ye gelen bir ihbar oldu. İhbarda, Çetinkaya'nın, cezaevinde planladığı bir kaçakçılık organizasyonu için düğmeye bastığı ve yurtdışına eroin gönderme hazırlığı yaptığı bildiriliyordu. Bu gelişme üzerine polis, hemen DGM'den gerekli izni aldı. 
   
   Adım adım takip 
   Çetinkaya'nın, Çatalca Durusu'daki yazlık evi 24 saat takibe alınmıştı ve ziyaretçileri kamera ve fotoğrafla tespit ediliyordu. 
   Kaçakçılığın organizasyonunu Çetinkaya'nın bacanağı Talip Doğan ile Enver Sarı'nın yaptığı tespit edildi. Bu arada Doğan'ın, Çetinkaya'nın sağ kolu olarak bilinen Cemal Nayır'ın yerini aldığı da öğrenilmişti. 
   3.5 ay süren takip, polisi Rize ve Silivri'deki iki ayrı laboratuvara götürdü. Önce Çayeli'ndeki bir çiftlik evinde, Sarı'nın kurduğu eroin laboratuvarı tespit edildi. Diğer laboratuvar ise Silivri'de, yeraltı dehlizleri ve uyuşturucu imali için yerden ısıtma sistemi bulunan çiftlik eviydi. 
   Rize'de hazırlanan eroin, Gaziantep'te iki ton zulası bulunan hurma yüklü bir kamyona yüklenerek 2000'de yapılan Matador operasyonunda belirlenen Silivri'nin Danamandıra köyündeki çiftlik evine getirildi. Burada paketlenerek sevkıyata hazır hale getirilmişti ki, iki ilde aynı anda operasyon başladı ve Türkiye'de bugüne kadar yakalanan en büyük miktardaki eroin ele geçirildi. Oysa bu operasyon iki ay önce yapılacaktı. Fakat kaçakçılar bir anda izlerini kaybettirdiler. Bunun üzerine polis, "Aramızda bir köstebek mi var " şüphesine kapıldı. 
   İddiaya göre, yapılan araştırma sonunda bu kişinin teknik takip bölümünde görevli 11 yıllık polis memuru Hasan Cunter olduğu saptandı. Cunter, kimlerin ve hangi numaraların dinlendiğine dair bilgiyi çeteye bildiriyor ve saklanmalarına yardımcı oluyordu. 
   Bunun üzerine bir ay boyunca Atatürk Havalimanı'nda görevlendirilen Cunter, yakalanacağı ana kadar takip edildiğini fark edemedi. Gizli yürütülen çalışmalarda izine yeniden ulaşılan çete böylece çökertildi. Cunter ilk sorgusunda, arkadaş kurbanı olduğunu, menfaat temin etmediğini iddia etti. Operasyon, eroin imalatında kullanılan asitanhidrit maddesinin ülkemizde üretildiğini de ortaya çıkardı. Bu maddeyi, CHP Hakk ri Milletvekili Esat Canan'ın kardeşi olduğu iddia edilen Veysel Canan'ın sağladığı kaydedildi. Esat Canan ise, "Geniş bir aileyiz. Bu kişiyi tanıyorum ama kan bağımız yok" dedi. 
   
   Erdoğan 700 polis açığa alındı    KAHRAMANMARAŞ'ta çeşitli açılışlara katılan Başbakan Recep Tayyip Erdoğan, Türkiye'de eroin, esrar ve akaryakıt kaçakçılığının yıllık maliyetinin 5 milyar dolar olduğunu belirterek, bu sorunların ancak "sütünde karışık olmayan bir anlayışla" çözülebileceğini söyledi. İstanbul Emniyet Müdürü'nün yasadışı iş yapan kişilerle ortak çalışan 700 polisi açığa aldığını belirten Erdoğan, bu olayların çözüme kavuşturulması gerektiğini kaydetti. 
   
   
</TEXT>
</DOC>
