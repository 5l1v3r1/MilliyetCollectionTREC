<DOC>
<DOCNO> 174357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/ekonomi/eko02.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Önceki gün araba alana da ek vergi var 
</HEADLINE>
<TEXT>

   Dün yasalaşan Ek Taşıt Vergisi'ni önceki gün araba alan da ödeyecek 
      ANKARA Milliyet 
   
   Gelirler Genel Müdürü Osman Arıoğlu, Ek Motorlu Taşıt Vergisi mükellefiyetinin araba sahibi olmaya bağlı olduğunu hatırlatıp "Dün önceki gün araba alan da bugün dün yasalaşan Ek Taşıt Vergisi'nin mükellefi oldu. Eylül sonuna kadar bu vergiyi ödeyecek, 31 Aralık'ta alan da ocak sonuna kadar bu verginin tamamını ödeyecek" dedi. 
   
   Mahsup da olacak 
   Arıoğlu, Anayasa Mahkemesi'nin iptal ettiği ilk Ek Taşıt Vergisi Yasası'nın yürürlüğe girdiği nisandan önce arabasını satan, ancak vergisini ödeyenlere müracaatları halinde paralarının iade edileceğini bildirdi. 
   Ek Taşıt Vergisi'nden sağlanacak gelir tahminin 1.1 katrilyon olduğunu, ama bunun üzerine çıkılabileceğini belirten Arıoğlu şunları söyledi "Bunun 400 trilyonu gelmişti. O 400 trilyondan mahsubu ve iade edilecek kısımlar vardır. Arabası olmayanlara iade edeceğiz. Arabası olana yeni vergisini otomatik mahsup edeceğiz. Aynı araba için yeniden tümünü daha önce ödemiş olan mükellefin vergi dairesine müracatına gerek yok, otomatik olarak mahsup edilecek. Farklı araba için vergi ödemiş ise yani bir başka arabası varsa vergi dairesine başvuracak. Ödediğinin fazlası varsa iade edilecek, eksiği varsa tamamlatılacak." 
   
   
</TEXT>
</DOC>
