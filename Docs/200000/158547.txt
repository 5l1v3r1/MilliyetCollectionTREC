<DOC>
<DOCNO> 158547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sontur12.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Af yasasına karşıyız 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, şehit ailelerini kabul etti. 
     Dışişleri Konutu'ndaki kabulde konuşan Gül, şehit yakınlarına sahip çıkmanın herkesin vazifesi olduğunu belirterek, ''Onlar hepimizin huzuru için canlarını feda etmiştir'' diye konuştu. 
     Ziyaretine gelen temsilcilerin çeşitli konulardaki görüş ve isteklerini kendisine ileteceklerini ifade eden Gül, Türkiye'nin yalnızca yurtiçindeki değil, yurtdışındaki terörle de mücadele ettiğini, Dışişleri Bakanlığı'nın şehitler verdiğini hatırlattı ve ''Dökülen kanların boşa olmadığını kendilerine göstereceğiz'' dedi. 
     
     PİŞMANIK YASASI 
     Kabulde konuşan Şehit Aileleri İnsan Hakları Federasyonu Başkanı Uğur Uzun, bazı isteklerini Bakan Gül'e ileteceklerini kaydetti ve Gül'ün kendilerinin her zaman yanında olduğunu bilmekten mutlu olduklarını söyledi. 
     Şehit ailelerinin af konusunda kuşkular duyduklarını, pişmanlık yasası gündeme gelince de tedirgin olduklarını belirten Uzun, görüşmede Gül'den aldıkları yanıtların kendilerini mutlu ettiğini belirtti. 
     Bir gazetecinin pişmanlık yasasına ilişkin sorusu üzerine Gül, bu konuda yorum yapmak için erken olduğunu belirtti ve ''Biz af yasasına karşıyız'' diye konuştu. 
     Her ülkenin terörizmle mücadelede farklı yöntem ve stratejileri olduğunu dile getiren Gül, devletin ilgili tüm birimlerinin verdiği bilgiler ışığında konunun netlik kazanacağını kaydetti. 
     Kabule Gül'ün eşi Hayrünisa Gül ve kamuoyunun Abdullah Öcalan yargılandığı dönemde yakından tanıdığı Yıldız hemşire de katıldı. 
     
</TEXT>
</DOC>
