<DOC>
<DOCNO> 167894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/dunya/adun.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Baş yağmacı Coni 
</HEADLINE>
<TEXT>

Time, Bağdat Uluslararası Havaalanı’nın Amerikan birlikleri tarafından 2 hafta yağmalandığını ve hasarın 100 milyon dolar olduğunu yazdı 
     DIŞ HABERLER SERVİSİ 

     Irak operasyonuna katılan Amerikan askerlerinin ülkedeki bazı bölgelerde yaşanan yağma olaylarında başı çektiği ortaya çıktı. 
     Time dergisi, Irak’ın başkenti Bağdat’taki Uluslararası Saddam Havaalanı’nın, Amerikan birliklerince yağmalandığını ve 100 milyon dolarlık zarar verildiğini bildirdi. 
     Derginin havaalanının restorasyonundan sorumlu Teğmen John Welsh’e dayandırarak verdiği habere göre, Amerikan askerleri 2 Nisan’da işgal ettikleri havaalanını iki hafta süreyle yıkıp döktü, nedensiz yere havaalanını makineli tüfeklerle taradı ve hizmetteki beş Boeing yolcu uçağını kullanılmaz hale getirdi. 
     Havaalanında yatıp kalkan ABD askerleri gümrüksüz satış mağazalarındaki içki, parfüm, sigara, kaset ve pahalı saatleri yağmaladı. Terminalin bütün camlarını kırdı, demirbaş eşyaları parçaladı. Vandalizm öylesine kontrolden çıktı ki, havaalanında sağlam tek bir kapı dahi kalmadı. Her yeri cam kırıkları, metal ve tahta parçaları kapladı. 
     Irak Havayolları’nın park halindeki Boeing 727, 747 ve 737 yolcu uçakları, yaşanan vandalizmden en büyük zararı gördü. Oturmak ve yatmak için rahat yerler arayan Amerikan askerleri, uçaklardaki tüm koltukları söktü, sökemediğini bıçaklarla kesti, kokpitteki cihazları parçaladı ve camları patlattı. Sonuçta uçakların yeniden hizmete girmesi imk nsız hale geldi. 
     Yağmaya ABD güçlerine eşlik eden az sayıdaki Iraklı sürgün de katıldı. 
     ABD Savunma Bakanlığı’ndan bir yetkili dergiye yaptığı açıklamada, "Bunun Iraklılar tarafından yapılmasına olanak yok, çünkü bütün bunlar olup biterken havaalanı güvenli hale getirilmişti" dedi. Yetkili, yağmayı yapanların havaalanını ele geçiren 3. piyade tümeni askerleri olduğunu söyledi. 
     Teğmen John Welsh, yağmanın ancak bu tür olaylara karışanların askeri mahkemeye verileceğinin açıklanması üzerine durduğunu belirtti. 
     

</TEXT>
</DOC>
