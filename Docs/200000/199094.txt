<DOC>
<DOCNO> 199094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sontur14.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bardaki silahlı kavgada ölü sayısı 3'e yükseldi... 
</HEADLINE>
<TEXT>

     Beşiktaş'taki bir barda gece meydana gelen silahlı kavgada ölenlerin sayısı 3'e yükseldi. 
     Yıldızposta Caddesi üzerindeki Zeus Bar'a alınmadıklarını bahane eden 3 kişinin açtığı ateş sonucu yaralanarak çeşitli hastanelere kaldırılan Bülent Arslan ve Tayfun Karamanoğlu'ndan sonra Fuat Başaran da hayatını kaybetti. 
     Aynı olayda yaralanan Hasan Fil, Muharrem Güneş, Ahmet Devrim ve Nazlı Aytan'ın tedavileri ise sürüyor. 
     Olayda hayatını kaybeden Bülent Arslan ve Fuat Başaran'ın güvenlik görevlisi olduğu, Tayfun Karamanoğlu'nun da askerden izinli olarak geldiği öğrenildi. 
     Yaralılardan Hasan Fil ve Muharrem Güneş'in de güvenlik görevlisi, Ahmet Devrim'in personel şefi olduğu, Nazlı Aytan'ın ise barda müşteri olarak bulunduğu kaydedildi. 
     Silahlı kavgada 1 adet pompalı tüfek ile 2 adet tabanca kullanıldığını belirleyen polis, 3 saldırgandan birinin adının ''Levent'' olduğunu tespit etti. 
     Polisin, bu kişilerin yakalanması amacıyla başlattığı çalışmalar sürüyor. 
     
</TEXT>
</DOC>
