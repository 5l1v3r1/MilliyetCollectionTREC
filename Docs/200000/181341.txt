<DOC>
<DOCNO> 181341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sontur18.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencisiyle ilişkiye giren öğretmen yargılanıyor... 
</HEADLINE>
<TEXT>

     Kayseri'de, 16 yaşındaki öğrencisiyle cinsel ilişkiye girdiği gerekçesiyle yargılanan Hürriyet Endüstri Meslek Lisesi Din Kültürü ve Ahlak Bilgisi öğretmeni Miktat Öccü'nün, yargılanmasına devam edildi. 
     Kayseri 2. Ağır Ceza Mahkemesi'nde yapılan duruşmada, tutuklu sanık Miktat Öccü ve avukatı Mustafa Sedat Dezgahçı hazır bulunurken, mağdur H.S. 16 , duruşmaya gelmedi. 
     Avukat Dezgahçı, H.S'nin suç tarihinde 15 yaşından büyük olduğu yönünde Kayseri Devlet Hastanesi'nin rapor verdiği anımsatarak, ''Mağdurenin yaşı raporla sabit. Suçun vasfı büyük olasılıkla değişecektir. 8 aydır tutuklu olan müvekkilimin tahliyesini talep ediyorum'' dedi. 
     Mahkeme heyeti, H.S'nin yaşıyla ilgili İstanbul Adli Tıp Kurumu'nca incelenen Kayseri Devlet Hastanesi ve SSK Bölge Hastanesi raporlarının sonucunun beklenmesine, tahliye talebinin reddine karar verdi. 
     Mahkeme heyeti, H.S'nin 18 yaşından küçük olduğu için Sosyal Hizmetler Çocuk Esirgeme Kurumu SHÇEK Genel Müdürlüğü'nden bir avukatın davaya müdahil olarak katılması yönünde sunulan dilekçeyi de değerlendirerek, mağdurenin herhangi bir başvuruda bulunup, bulunmadığının tespiti için bu kuruma talimat yazılmasına karar vererek duruşmayı erteledi. 
     Miktat Öccü, daha önceki ifadelerinde, dini inanışına göre doğru olanı yaptığını belirterek, ''Öğretmen de öğrencisine aşık olabilir, bu çok normal. Ancak, benim hatam 18 yaşından küçük kıza imam nikahı kıymaktı. Bu hatamın cezasını çekeceğim, daha sonra da ailesinin iznini alıp onu 3. eşim yapacağım'' demişti. 
     Resmi nikahlı eşi Asiye Öccü için açtığı boşanma davası reddedilen Miktat Öccü, yine eski öğrencilerinden Sevim S. ile resmi nikahsız yaşamaya başlamıştı. 
     Sanık, ''18 yaşından küçük, 15 yaşından büyük kızla rızasıyla cinsel ilişkiye girmek'' suçundan, 6 aydan 3 yıla kadar hapis cezası istemiyle yargılanıyor. 
     
</TEXT>
</DOC>
