<DOC>
<DOCNO> 162608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/spor/ydilmen.html </URL>
<DATE> 2003/06/12/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Konsantrasyon ve pres 
</HEADLINE>
<TEXT>

     Ekibimiz zaten topa sahip olduğumuz zaman çok etkili oyunculardan kurulu. Ama topu ele geçirmek için öncelikle rakipten fazla topla buluşmanız gerek. Bu da presle olur. Makedonya karşısında ilk yarıda hiç PRES yapmadık. Rakip rahat rahat hücuma çıktı. Topa sahip olma oranlarına baktığımızda, hemen hemen eşit olduğunu gördük. Top rakipteyken, pres yapamayınca kalemizde dört pozisyon yaşadık, ikisi de gol oldu. 
     İkinci yarıda ise rakip topla oynarken de, futbolun önemli olduğunu anladık ve koşarak, mücadele ederek Makedonya'nın çabuk hücum yapmasını engelledik. Bunu sağlayınca da, kalite farkı hemen ortaya çıktı. Maçın ilk yarısındaki görüntüyle, ikinci yarıdaki çok farklıydı. Burada ikinci yarıda oyuna sürülen başarıya aç oyuncuların da etkisi oldu. Hakan'ın etrafına serpiştirildiler. Okan, Gökdeniz, Nihat, 4 x 100 bayrak takımı gibi çabuk ve süratli oyunculardı. Geriye dönüşleri de çabuk oldu. Özellikle Gökdeniz, Fatih'in önündeki kulvarı çok iyi kullandı. Nihat, tecrübe kazanmış, daha diri kalıyor, daha ekonomik, dolayısıyla da daha etkili oynuyor. Yani bedava benzin yakmıyor. Üçüncü golümüzü Hakan Şükür attığında, inanın ben atmış kadar sevindim. Günlerdir gazetelerde, Türk futbol tarihinin en büyük santrforlarından birine yöneltilen suçlamaların da cevabını vermiş oldu. Üstelik uzun süredir maç kondisyonu olmamasına rağmen... 
     Maçın son bölümünde direnci kırılmış Makedonya, oyunu da riske etti. Son 3 - 4 dakika içinde 3'e, 4'e 1 yakaladığımız pozisyonlarda daha dikkatli olsak fark büyürdü. 
     Önemli bir ders kayıpsız geçti. Futbolda küçük - büyük yok ve futbol oyunu, top rakipteyken de var. 
     
     
     

</TEXT>
</DOC>
