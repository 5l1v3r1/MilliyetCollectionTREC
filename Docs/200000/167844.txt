<DOC>
<DOCNO> 167844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sonspo08.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayanlar da cirit oynayacak... 
</HEADLINE>
<TEXT>

     Geleneksel Sporlar Federasyonu Başkanı ve Erzurum Gençlik Spor İl Müdürü Nihat Gezder, ''ata sporu'' ciritte, Türkiye'nin ilk bayan takımını kurmak için çalışma başlattı. 
     Gezder, Orta Asya'da Türkler'in özellikle savaş olmadığı esnada, boş vakitlerini geçirmek ve savaşa hazırlık yapmak için ortaya çıkardıkları cirit oyununu yaşatmak için çaba gösterdiklerini bildirdi. 
     Erzurum'da 19, Türkiye'de ise toplam 33 cirit takımının bulunduğunu belirten Gezder, söz konusu takımlar arasında bayan takımı bulunmadığını ifade etti. 
     Gezder, Türkiye'de güreş, boks gibi sporun hemen hemen bütün dallarında bayan takımlarının bulunduğuna dikkat çekerek, ciritte de böyle bir takımın kurulması için çalışma başlattıklarını dile getirdi. 
     Türkiye'nin ilk bayan cirit takımını kurmak için başlattıkları çalışma çerçevesinde, söz konusu takımda yer almak isteyen bayanların başvurularını beklediklerini anlatan Gezder, şunları kaydetti 
     ''Bayanlar birçok spor dalında olduğu gibi son yıllarda boks ve güreş gibi ferdi sporlarda da yerlerini alarak, başarılara imza attılar. Bayanların ciritte başarılı olmamaları için bir neden yok. Şu an bize müracaatları bulunan bazı bayanlar oldu, ancak takım oluşturmak için istediğimiz seviyeye ulaşamadık. Bu yönde özellikle üniversitelerin beden eğitimi bölümlerinde okuyan bayan öğrencilerle görüşüyoruz. İstediğimiz sayıya ulaştığımız taktirde Türkiye'nin ilk bayan cirit takımını kurmuş olacağız.'' Köylü kızların ata binmeyi iyi bildiklerini, ancak utandıkları için söz konusu takımda yer almak istemediklerini belirten Gezder, cirit takımında yer alacak bayanlara ''ata binmek'' başta olmak üzere söz konusu sporun bütün özelliklerinin de öğretileceğini kaydetti. 
     
     CİRİTİN OYNANIŞI 
     Türkler'in Orta Asya'da oynadıkları ve Anadolu'da halen yaşatılan Cirit, 5, 7, 10, 12 nadiren de olsa 24 kişilik takımlar halinde oynanıyor. Sahanın iki tarafına karşılıklı dizilerek at sırtında yapılan müsabakalar, 30, 45 ve 60 dakikalık iki devre halinde gerçekleşiyor. Amaç, kavak, karaağaç ve gergenden yapılan ucu sivri cirit sopasını rakip takımın oyuncusuna isabet ettirmek ve bundan puan kazanmak. Sırayla bir oyuncu rakip sahaya gelerek genelde ismini söylediği kişiye sopayı fırlatıyor ve hızla rakip sahadan uzaklaşıyor, ardından karşı taraftan çıkan atlı bu kişiyi kovalıyor. At sırtında kovaladığı rakibine, cirit sopasını 5 metre uzaktan isabet ettirmek, puan kazandırıyor. Kendisine atılan sopayı havada yakalayan sporcu ise kendi takımına puan sağlıyor. Rakibini yakalayan ve cirit sopasını ona vurmayıp affeden kişi de takımına puan kazandırıyor. 
     Genelde centilmenliğe dayanan ve Türklerin at kullanma maharetlerinin en iyi göstergesi olan cirit, özellikle kırsal kesimlerde düğünlerde köyler arasında amatörce de oynanıyor. 
     
</TEXT>
</DOC>
