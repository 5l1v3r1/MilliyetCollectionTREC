<DOC>
<DOCNO> 184601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sonspo15.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Oliver Kahn'dan futbola veda sinyali... 
</HEADLINE>
<TEXT>

     FC Bayern Münih ve Almanya Milli Takımı'nın kaptanı Oliver Kahn, kaleciliğiyle ilgili yapılan eleştiriler sonrasında sporu bırakabileceğini söyledi. 
     Oliver Kahn, kendisine yapılan eleştirilerin ancak yüzde 1'ini kabul ettiğini, çünkü bu eleştirileri yapanların kalecilik hakkında bilgilerinin olmadığını bildirdi. 
     Almanya'nın geçen yıl Dünya Kupası'nda Brezilya ile final oynamasında büyük payı olan Oliver Kahn, bu sezon FC Bayern Münih'in ligdeki 6 maçında yediği 10 golde basit hatalar yaptığı için eleştiriliyor. 
     En iyi performansı gösterebildiği sürece oynayacağını belirten Kahn, eğer durum böyle olmazsa futbolu bırakabileceğini söyledi. 
     FC Bayern Münih, Bundesliga'da lider VFB Stuttgart'ın 3 puan gerisinde 5. sırada yer alıyor. 
     17. Dünya Kupası'nda en iyi kaleci seçilen Kahn, özel yaşamıyla ilgili şeyler halk tarafından bilinmeye başlandığından beri performansıyla ilgili yargıların nesnellikten uzaklaştığını kaydetti. 
     Alman medyasında, Kahn'ın, eşi hamileyken barda çalışan bir kadınla ilişkisi olduğuna dair iddialar çıkmıştı. 
     33 yaşındaki oyuncu, geçen hafta gözünden sorunu olduğu için görüşünde kimi zaman bulanıklaşma görüldüğünü, ancak durumunun iyiye gittiğini söylemişti. 
     
</TEXT>
</DOC>
