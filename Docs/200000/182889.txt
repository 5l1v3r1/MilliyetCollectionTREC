<DOC>
<DOCNO> 182889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sondun37.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'nın en önemli muhabbet tellalının duruşması başladı 
</HEADLINE>
<TEXT>

     Avrupa'nın en önemli muhabbet tellalı olarak nitelendirilen İngiliz Margaret McDonald'ın duruşması bugün Paris'te başladı. 
     Mcdonald, erkek müşterileri dışında, zengin bayanlar için de jigolo bulmakla suçlanıyor. 
     İngiliz kadın, ifadesinde, fuhuş çetesi oluşturduğu yolundaki suçlamaları reddetti ve ''Ben sadece, erkek ve bayan müşterilerin sıkılmamaları için kendilerine arkadaş buluyordum'' diye konuştu. 
     Fransız basınında çıkan haberlere göre, farklı milletlerden yaklaşık 450 genç kız ve erkek çalıştıran 44 yaşındaki İngiliz kadının, şu ana kadar Avrupa'nın en büyük fuhuş çetesini oluşturduğu tahmin ediliyor. 
     Margaret McDonald'ın, gazetelere rumuzlu ilanlar vererek, genç kız ve erkekleri, zengin müşterilere pazarladığı ve bu işten şu ana kadar büyük bir servet kazandığı bildirildi. 
     Paris polisi, 2001 yılında düzenlediği operasyonlarda lüks fuhuş çetesini dağıtmış ve McDonald'ı tutuklamıştı. 
     Margaret McDonald'ın duruşmasına, Paris Mahkemesi'nde yarın da devam edilecek. 
     
</TEXT>
</DOC>
