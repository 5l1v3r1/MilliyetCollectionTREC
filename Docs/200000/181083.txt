<DOC>
<DOCNO> 181083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sonspo26.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sırbistan maçına da ''skandal hakem'' Stokes verildi... 
</HEADLINE>
<TEXT>

     33. Avrupa Basketbol Şampiyonası'nda, Türkiye'nin, Hırvatistan'ı 75-72 yenerek eleme oynamaya hak kazandığı maçta verdiği hatalı kararlarla başta Milli takım olmak üzere tüm taraftarları çileden çıkaran İngiliz hakem Stokes, Sırbistan karadağ maçında da görevlendirildi. 
     FİBA'nın bu ataması tedirginlikle karşılanırken, İngiliz hakemin yardımcılığını ise Rus Okhnimenko yapacak. 
     Milli takım bugün yaptığı antrenmanda şut çalışmasının yanısıra, Sırbistan Karadağ maçının taktikleri üzerinde de durdu. Milliler, baş antrenör Aydın Örs yönetiminde özellikle savunma setlerini tekrar tekrar denerken, ayağındaki problem nedeniyle dünkü Hırvatistan maçında sahaya çıkamayan Kerem Tunçeri de takımla birlikte çalıştı. Hüseyin Beşok ve Rasim Başak ise yardımcı antrenör Çetin Yılmaz yönetiminde kondisyon ağırlıklı bir idman yaptılar. 
     
     MİRSAD OLAYLARI DEĞERLENDİRDİ 

     Hırvatistan maçı sonrası sahada yaşanan olayları değerlendiren Mirsad Türkcan, ''Türk bayrağına hakaret ettiler'' dedi. 
     Maç boyunca başta Hırvat oyuncu Bagariç olmak üzere tüm oyuncuların kendisine küfür ettiğini vurgulayan Türkcan, şöyle devam etti 
     ''Salondaki olaylardan sonra otelde yemek yemek için restoranta indim, ancak aynı yerde yemek yiyen Hırvat oyuncular beni yalnız görünce yine küfür ederek üstüme yürüdüler. Ancak araya girenler yeni bir olayın çıkmasını engelledi. Hırvatlar bunu hep yapıyor.'' Milli Takımlar Baş Antrenörü Aydın Örs ise karşılaşmanın başında Hırvat taraftarların üzerinde Mirsad Türkcan'a küfürlerin yazılı olduğu bir pankart açtıklarını belirterek, ''Mirsad maçtan önce bunu bana gösterdi. Bizi provake etmek için her yolu denediler. Ancak olayları onaylamıyorum'' diye konuştu. 

     
</TEXT>
</DOC>
