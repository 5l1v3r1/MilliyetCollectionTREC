<DOC>
<DOCNO> 178927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sondun23.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'in danışmanı Campbell istifa etti 
</HEADLINE>
<TEXT>

     İngiltere Başbakanı Tony Blair'in basın danışmanı Alastair Campbell istifa etti. 
     Başbakanlık makamının bulunduğu Downing Street'ten yapılan açıklamada, Campbell'ın istifa etme kararı aldığını bildirdiği belirtildi. 
     Campbell, İngiltere'nin Irak savaşına katılmasının nedenlerinden biri olan istihbarat raporunu abartmakla suçlanıyordu. 
     Campbell, görevinden ayrılmaya 7 Nisan'da karar verdiğini bildirdi. 
     Campbell, yazılı açıklamasında, istifaya 7 Nisan'da karar verdiğini ve o tarihte bu yaz kesinlikle istifasını sunmayı planladığını belirterek, istifasını sözlü olarak bildirdiğini, görevden ayrılmasıyla ilgili dilekçesini resmen vermediğini kaydetti. 
     Campbell, açıklamasında istifa kararını ailevi nedenlerle aldığını, birkaç hafta içinde görevinden tamamen ayrılacağını kaydetti. 
     Savunma Bakanlığı uzmanı David Kelly'nin intihar etmesinden sonra kurulan soruşturma kurulunda geçen hafta ifade veren Campbell, açıklamasında ayrıca, görevden ayrılmasıyla Kelly soruşturması arasında bağlantı olmadığını bildirdi. 
     Bu arada, Blair'in sözcülerinden biri, Campbell'ın hemen görevinden ayrılmayacağını söyledi. 
     
</TEXT>
</DOC>
