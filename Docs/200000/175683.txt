<DOC>
<DOCNO> 175683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sondun30.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Şiiler, ABD askerlerinin 24 saat içinde çekilmesini istedi.. 
</HEADLINE>
<TEXT>

     Irak'ta, Amerikan askerlerinin Şii yerleşim bölgesinde yüzlerce protestocuya ateş açmasının ardından bir grup Şii, Amerikan askerlerinin 24 saat içinde geri çekilmesini istedi. 
     ABD ise protestoya neden olduğu için özür diledi. 
     Irak'ın başkenti Bağdat'ın, Şiilerin çoğunlukta olduğu Sadr Kenti semtinde, Amerikan helikopterinin bir kulede asılı, dini sembol olan bayrağa değmesi üzerine çıkan olaylarda 1 Iraklının Amerikan ateşinde ölmesinin ardından binlerce Iraklı sokaklara döküldü. 
     Şii grubu temsil eden Kais El Hazali, helikopter uçuşlarının durdurulması, kurbanlara tazminat ödenmesi talebinde bulunduklarını kaydetti. El Hazali, Amerikan birliklerine 1 gün süre tanıdıklarını, aksi takdirde şehre girmeleri halinde askerlerin karşılaşacakları eylemlerden sorumlu olmadıklarını belirtti. 
     
     AMERİKALI YARBAYIN BASIN TOPLANTISI 
     Irak'taki koalisyon güçlerinin komutanı Yarbay Ricardo Sanchez, düzenlediği basın toplantısında, olayı bir hata olarak tanımlayarak, Amerikan birliklerinin olaylardan derin üzüntü duyduğunu ifade etti. 
     Bölge komutanın halktan özür dilediğini belirten Sanchez, Amerikan askerlerinin, saldırıya maruz kalmasından sonra kalabalığa ateş açtığını vurguladı. 
     Helikopterin bayrağı uçurduğunu ya da bir şekilde bayrağın yere indiğini belirten Sanchez, ''Bunun bir daha olmaması için gereken önlemleri alıyoruz'' dedi. 
     Basın toplantısında soru yağmuruna tutulan Sanchez, askerlerin Sadr Kenti'nden çekilmesi talebi ile ilgili olarak, ''Bu ülkede başarıyla sonuçlandırmamız gereken bir görevimiz var. Dünkü olayları araştıracağız'' diye konuştu. 
     Hazali ise özrün yeterli olmadığını, halkın, askerlerin bölgeden ayrılmasını istediğini belirterek, ''Bir soruşturma açılmalı. Durumu kontrol edemeyiz. Çok gergin'' dedi. 
     
</TEXT>
</DOC>
