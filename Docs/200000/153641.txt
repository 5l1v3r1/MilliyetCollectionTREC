<DOC>
<DOCNO> 153641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/siyaset/asiy.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Laikliğin korunması birinci öncelik 
</HEADLINE>
<TEXT>

MGK'nın 7.5 saatlik toplantısında laiklik ilkesinin önemi ve titizlikle korunması vurgulandı. Hükümet, Milli Görüş ve Gülen okullarının desteklenmesiyle ilgili genelgeler ve kadrolaşma konusunda da uyarıldı 
     ANKARA Milliyet 

     Milli Görüş Teşkilatı ile Fethullah Gülen okullarının desteklenmesine ilişkin Dışişleri genelgesi ve hükümetin kadrolaşma harekatıyla başlayan, Cumhurbaşkanı ile komutanların 23 Nisan resepsiyonunu protesto etmesiyle doruğa çıkan gerginlik, dün Milli Güvenlik Kurulu'nun MGK tarihi toplantılarından birine damgasını vurdu. MGK bildirisinde, gelenekselleşen "irticayla mücadelede gelinen nokta değerlendirildi" ifadesi yerine "Devletin temel niteliklerinden laiklik ilkesinin önemi ve titizlikle korunması vurgulanmıştır" denildi. Hükümetle askeri kanat arasında sert tartışmalara sahne olacağına kesin gözüyle bakılan MGK 7.5 saat sürdü. 
     
     Liyakat sorunu var 
     Toplantıda Sezer ve askeri kanat, kadrolaşma operasyonu, Milli Görüş Teşkilatı ile Gülen cemaatine yakın okulların desteklenmesine ilişkin genelgeler konusunda hükümeti uyardı. Özellikle Sezer, kritik atamalardaki oldubitticiliği eleştirerek, "Getirilen makamın ağırlığını taşıyamayacak, liyakat sorunu olan isimlere onay vermesinin beklenmemesi gerektiğini" söyledi. 
     Erdoğan ise, 1994'den beri gelen hükümetlerin ilk 5 ay 10 günlük atama listelerini üyelere sunarak "Herkes kendi kadrolarıyla çalıştı. Bizim de çalışmak istememiz demokrasinin doğal sonucudur. AKP'ye karşı önyargılı olunmasın" dedi. 
     Askeri kanat, Dışişleri Bakanı Abdullah Gül'ün büyükelçiliklere gönderdiği genelgenin geri çekilerek gözden geçirilmesini istedi. Gül ise, genelgenin yurtdışı temsilciliklerinin kendilerine gönderdiği sorular çerçevesinde gönderildiğini açıkladı. Ancak komutanlar, devlet kurumlarınca hazırlanan raporlarda, desteklenmesi istenen grupların "köktendinci" akımlar içinde yer aldığını belirterek, Milli Güvenlik Siyaset Belgesi'ni anımsattı. 
     Gül'ün genelgesine değinen komutanların, "Milli Görüş teşkilatına bir tür cazibe kazandırılma mı isteniyor" sorusu üzerine de hükümet şu yanıtı verdi "Bu kuruluşlarla temas kuracak olanlar büyükelçilerimizdir. Büyükelçilerin demokrasiye ve laik cumhuriyete sadakatinden şüphe mi ediliyor Onlara birçok devlet sırrını emanet ediyoruz." 
     
     Ben de imam hatipliydim 
     Toplantıda Sezer ve komutanlar, özellikle imam hatip kökenli bazı isimlere ilişkin atama kararnamelerinden duydukları rahatsızlığı da dile getirdi. Buna karşılık Erdoğan isimler üzerinde tek tek açıklama yaparak, "Bu isimler, lise fark imtihanını verip üniversite bitirmiş kişiler. Ben de imam hatipliydim, üniversite bitirdim. Uzun süredir devlet memuru olan kişiler, yıllar önce imam hatip mezunu olmaları, atanmalarına niye engel oluyor " yanıtını verdi. 
     Laiklik konusunda Sezer'in komutanlara göre daha radikal ve sert bir üslup kullandığı, Erdoğan'ın da, ekonominin hassas dengeleri konusunda açıklamalar yaptığı belirtildi. 
     
     Türban hassasiyeti 
     Toplantı, gerginliğin önemli nedenlerinden türban konusunda da uzun konuşmalara sahne oldu. Hükümet, türban hassasiyetinin farkında olduğunu ifade etti, ancak "Türkiye'nin gerçeği olduğu" tezi üzerinde durdu. Sezer'le askeri kanatsa, türbanın kamusal alanda kullanılamayacağına ilişkin Anayasa Mahkemesi kararlarını bir daha anımsatırken, siyasi sembol olarak kullanılmasının ülkeyi "hiç arzu edilmeyen kamplaşmalara sokabileceği" uyarısında bulundu. 
     Toplantı sonrası yayımlanan bildiride, her zamankilerden farklı olarak, "İrticayla mücadelede gelinen nokta değerlendirilmiş ve alınan önlemler görüşülmüştür" ifadesi yerine "laiklik" vurgusu yapılarak, hükümetin rejimin temel ilkeleri konusunda uyarıldığı mesajı verildi. 
     28 Şubat 1997'de yapılan toplantıda "birinci öncelikli tehdit" olarak belirlenmesinin ardından daha sonra ağırlığı azalan irtica, dün yine en öncelikli yerini aldı. Hükümet üyeleri, laikliğin hassasiyetle korunması kararının altına imza atarak, MGK zemininde de taahhütte bulunmuş oldu. Bildiride "irtica" veya "laiklik" kelimelerinden hangisinin kullanılacağı, askeri ve sivil kanat arasında uzun süre tartışıldı. 
     Kaynaklar, MGK'da, bildiriye onay veren AKP hükümetinin laiklik konusunda bundan sonra atacağı adımların izleneceği "yeni bir sürec"in başladığına işaret edildiğini kaydetti. 
     Başbakan Yardımcısı Mehmet Ali Şahin de, "Önemli konuları medeni biçimde konuştuk, tartıştık. Endişe edilecek bir şey yok. Devlet işleri yürüyor. Gündemin yoğunluğundan dolayı biraz uzadı. Bu nedenle bir maddeyi sonraya bıraktık" dedi. 
     
     Gül Her şey normal 
     Dışişleri Bakanı Abdullah Gül, MGK toplantısı sonrası Milliyet'in sorularını yanıtlarken şu değerlendirmeyi yaptı 
     "Olağan bir toplantıydı. Her zaman olduğu gibi, karşılıklı görüşler ortaya konuldu. Hiçbir anormallik yaşanmadı. Toplantının uzun sürmesi, Irak ve Kıbrıs konusunda detaylı değerlendirmeler yapılmasından kaynaklandı. Herhangi bir gerginlik yaşanmadı. Daha öncekilerde olduğu gibi, demokratik bir ortamda, gayet yararlı bir görüşme oldu." 
     Gül, "Bildiride laiklik vurgusu yapılmasını nasıl değerlendiriyorsunuz" sorusu üzerine de, "Gayet normal, demokratik bir ülkedeyiz. Laiklik konusunda hepimizin duyarlılığı var. Biz de her fırsatta bunu söylüyoruz. Bu herkesin görevidir" yanıtını verdi. 
     
     


SİYASET 













</TEXT>
</DOC>
