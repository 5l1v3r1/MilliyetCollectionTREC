<DOC>
<DOCNO> 183967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sontur15.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP Genel Başkanı gözaltına alındı... 
</HEADLINE>
<TEXT>

     DEHAP Genel Başkanı Tuncer Bakırhan, Ankara DGM'nin sürdürdüğü Almanya'daki ''Kürt Festivali'' soruşturması kapsamında gözaltına alındı. 
     DEHAP Genel Başkanı Bakırhan, Ankara DGM Başsavcılığı'nca yürütülen soruşturma çerçevesinde, ifadesi alınmak üzere Ankara Emniyet Müdürlüğü'ne çağrıldı. 
     Bakırhan, Emniyet Müdürlüğü'ne gitmeden önce partisinin genel merkezi önünde gazetecilere yaptığı açıklamada, Almanya'da katıldığı bir festival ile ilgili olarak emniyete davet edildiğini, bu çerçevede genel merkez yöneticisi ve avukat arkadaşlarıyla birlikte ifade vermek üzere emniyet müdürlüğüne gideceğini söyledi. 
     Aynı soruşturma çerçevesinde Özgür Parti Genel Başkanı Ahmet Turan Demir'in dün gece gözaltına alınmasını kınadığını belirten Bakırhan, ''Eğer talep edilirse, hiçbir sorun çıkarmadan ifade vermeye gidebileceğimizi de bu vesile ile kanıtlamış olduk. Biz, yurtdışında da olsa, yurtiçinde de olsa, yapmış olduğumuz konuşmaların, söylediklerimizin arkasında duruyoruz'' dedi. 
     Her yerde barışçı ve demokratik bir Türkiye yaratılması için istemlerini dile getirmeye devam edeceklerini kaydeden Bakırhan, ''Bu, Alman Anayasası'na göre yasal olan kurumlar tarafından düzenlenen bir festival de olsa, Diyarbakır'da 1 Eylül barış mitingi de olsa, Hakkari'de bir açılış da olsa, her yerde benzer barışçıl, demokratik taleplerimizi dile getireceğiz'' diye konuştu. 
     Bakırhan, Almanya'da 11'incisi yapılan Kürt Festivali'nin yasadışı kabul edilmesini de kınayarak, önümüzdeki günlerde benzer festivallerin yurtiçinde de yapılabilmesi dileğinde bulundu. 
     Tuncer Bakırhan, bu festivale katıldığı gerekçesiyle bazı sanatçılar hakkında başlatılan ''yargısız infaz'' girişimlerini doğru bulmadıklarını söyledi. 
     
     ''BU TALEPLER ÜLKE İÇİNDE SORUN YARATMIYOR'' 
     Bakırhan, gazetecilerin soruları üzerine, festivalin tertip komitesinde, festivalin düzenlendiği kentin belediye başkanı, parlamenterler ve çeşitli kuruluşların temsilcilerinin bulunduğunu bildirdi. 
     DEHAP Genel Başkanı Bakırhan, ''Biz orada Hakkari'de, Van'da, Diyarbakır'da yapmış olduğumuz mitinglerde dile getirilen barışçıl ve demokratik taleplerle karşılaştık. Bu talepler ülke içinde sorun yaratmıyor da, yurtdışında dile getirildiği zaman niye tepkiyle karşılanıyor, bunu anlamış değilim. Biz oraya KADEK'in propagandasını yapmak için gitmedik'' diye konuştu. 
     Bir başka soru üzerine savcılığın soruşturmayı hangi çerçevede yürüttüğünü bilmediğini belirten Bakırhan, bu soruşturmanın DEHAP hakkındaki kapatma davasını olumsuz etkilememesi gerektiğini kaydetti. 
     Bakırhan, bu türden soruşturmaların, çıkarılan uyum yasalarının ne kadar ''göstermelik'' olduğunu kanıtladığını ifade etti. 
     
     BAKIRHAN GÖZALTINDA 
     Tuncer Bakırhan, basın açıklamasının ardından gittiği Ankara Emniyet Müdürlüğü'nde, ifadesi alınmak üzere gözaltına alındı. Bakırhan, gözaltına alınmasının hemen ardından, sağlık kontrolü için adli tabipliğe götürüldü. 
     Bakırhan, emniyette ifadesi alındıktan sonra adliyeye sevk edilecek. 
     
</TEXT>
</DOC>
