<DOC>
<DOCNO> 154495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/guncel/agun.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem, onu adım adım takip ediyor 
</HEADLINE>
<TEXT>

17 Ağustos depremine Yalova'da yakalandı Figen Öğretmen. Şanslıydı, enkazdan sağ çıktı. Bingöl'e tayin oldu. 

Bu kez oğlunun ameliyatı için Ankara'daydı. Ama evi ve okulundan geriye enkaz kalmıştı... 
     SERHAT OĞUZ, ERCAN ARSLAN 

     Her deprem, felaketlerden ders almadığımızın göstergesidir. Malzemeden çalan müteahhitler, yıkılan evler, kamu binaları, enkaz altında kalanlar, ölenler... İster batıda, ister doğuda olsun standartlara uygun binalar inşa edilmedikçe, bu sahneler yaşanacak, fatura daima ağır olacaktır. 17 Ağustos depremine Yalova'da yakalanan, 4.5 saat enkaz altında kaldıktan sonra kurtarılan, Bingöl'de ise evi yıkılan Figen öğretmenin yaşadıkları, Türkiye'de deprem gerçeğinden kaçışın mümkün olmadığını da anlatıyor. 
     
     ÖLÜMDEN DÖNDÜLER 
     Bingöl'deki Çeltiksuyu İlköğretim Okulu'nda görev yapan 30 yaşındaki Figen Dağdemir, dört yıl önce Ankara'da görev yaparken, eşi ve üç aylık kızı Nisan'la birlikte Yalova'daki ailesinin yanına geldi. Ancak 17 Ağustos'ta yaşanan deprem faciasıyla evleri yerle bir oldu. Hem kendisi hem eşi ve bebeği enkaz altında kaldılar. Beton yığınlarının arasında geçirdikleri 4.5 saat hepsine yıllar gibi geldi. 
     
     ANKARA'DA ÖĞRENDİ 
     Küçük bir delikten ambulans sirenlerini duyuyor, yardım etmek isteyenleri duyabiliyordu. Eşi ve bebeğiyle yıkıntılar içinden yara bile almadan kurtuldu. Ancak kız kardeşi ve yeğenini kaybetti. Aynı apartmanda oturan 28 kişi de kurtarılamadı. Bir ay sonra, deprem bölgesi olduğunu bildiği Bingöl'e tayini çıktığında "Eyvah yine tehlikeye gidiyoruz" diyerek haklı bir endişeye kapıldı. 
     Dört yaşındaki Nisan, birkaç ay önce kalçasından ciddi bir ameliyat geçirdi. Hamile olan Figen öğretmen erken doğum yaptı. Bu kez üç aylık Taha Umut'un sağ ayağında rahatsızlık oluşunca ameliyat kararı verildi. Ayağı alçıya alındı. Oğlunun ameliyatı için Ankara'ya gitti. 
     
     'ÖLENLER ÇOCUKLARIMDI' 
     Ankara'da deprem haberini alır almaz Bingöl'e döndü. İlk şoku çöken evini görünce yaşadı. Ardından okulunun enkazıyla karşılaşınca yıkıldı. Figen öğretmen üzüntüsünü şu sözlerle dile getirdi "Çocukların enkaz altında kaldığını duyunca Yalova'da yaşadıklarım aklıma geldi. Üzüntüm ve endişem bir kat daha arttı. Birçoğu benim kadar şanslı değildi. Depremde kurtulduğuma sevinemiyorum. Hem çocuklarımı, hem arkadaşlarımı, hem de okulumu kaybettim. Habib, Metin, Yaşar hepsi benim oğlum. Öldüklerini haber aldıktan sonra eve koşarak, onlarla çektirdiğim fotoğrafları aradım. Ancak eve giremediğim için fotoğrafları bulamadım." Depremden ikinci kez kurtulan Figen öğretmen, şimdi yeni tayin hakkında Yalova'ya gitmek istiyor. 
     
     APARTMAN İSTEMEM 
     Bu kez çok katlı bir apartmanda değil, geniş bir arazide yapacağı tek katlı evde oturmayı planladığını söyleyen Dağdemir, "İki kez kurtuldum. Üçüncüsünde o kadar şanslı olmayabilirim" diye konuştu. 
     

</TEXT>
</DOC>
