<DOC>
<DOCNO> 198051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sontur27.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli UEFA'nın kararı, siyasi bir karardır 
</HEADLINE>
<TEXT>

     MHP Genel Başkanı Devlet Bahçeli, UEFA'nın, Avrupa Şampiyonlar Ligi'nde mücadele eden Beşiktaş ve Galatasaray'ın Chelsea ve Juventus maçlarının tarafsız sahada oynamasına ilişkin kararının siyasi olduğunu belirterek, ''Türkiye'nin bu konuda taviz vermemesi gerektiğini'' söyledi. 
     MHP İstanbul İl Teşkilatı'nın düzenlediği bayramlaşma törenine katılan Bahçeli, İstanbul'daki terörist saldırılarda hayatını kaybedenlere ''rahmet'', yaralananlara ''acil şifalar'' diledi. 
     İstanbul'da 5 gün içinde 4 saldırı yapıldığını, 55 kişinin öldüğünü ve 700'ün üzerinde vatandaşın yaralandığını dile getiren Bahçeli, ''terörün sonuçları üzerinde tartışıp halkın zihninin bulandırılması yerine, önlemler alınması gerektiğini'' kaydetti. 
     Türkiye'nin terörle mücadelede yüksek birikimi ve deneyimi olduğunu anlatan Bahçeli, ''Paniğe kapılmak, yılgınlığa düşmek, devletimize ve milletimize yakışmaz'' dedi. 
     Bahçeli, ''Ayrıca bu işlerde kabadayılık, gelişigüzel konuşmak olmaz. 'Mesajı aldım, elimin tersiyle ittim, ayağımın altına aldım' sözleri geçerli değildir. Ne mesajı aldın, nasıl ayağının altına aldın Onu millete de anlat'' diye konuştu. 
     Devlet Bahçeli, UEFA'nın, Beşiktaş ve Galatasaray'ın Chelsea ve Juventus maçlarını tarafsız sahada oynamalarına ilişkin kararıyla ilgili olarak da, ''UEFA'nın kararı siyasi bir karardır. Türkiye bu konuda taviz vermemelidir'' görüşünü dile getirdi. 
     MHP Genel Başkanı Bahçeli, Türkiye'nin huzur içinde ve güvenli bir ülke olduğunun dünyaya gösterilmesi gerektiğini de sözlerine ekledi. 
     
</TEXT>
</DOC>
