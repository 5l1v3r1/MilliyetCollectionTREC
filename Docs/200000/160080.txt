<DOC>
<DOCNO> 160080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/guncel/gun03.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıya karşı yürütme 
</HEADLINE>
<TEXT>

Mahkeme kararıyla başkanlığı durdurulan AKP'li Gaziosmanpaşa Belediye Başkanı Ata'nın görevini sürdürebilmesi için Bakanlar Kurulu devreye girdi 
     ŞÜKRAN ÖZÇAKMAK İstanbul 

     İçişleri Bakanlığı, mahkeme kararı gereği görevinden alınması gereken Gaziosman-paşa'nın AKP'li Belediye Başkanı Sadullah Ata'nın görevini sürdürebilmesi için Bakanlar Kurulu'nda imza topladı. Bakanların imzaladığı teklif, Başbakan Erdoğan'ın onayını bekliyor. 
     Recep Koral'ın AKP'den milletvekili seçilmesi, yerine getirilen Mustafa Yeşil'in öldürülmesi sonrası yapılan seçimi bir oy farkla Ata kazandı. Ancak SP'li Meclis Üyesi Ömer Faruk Yıldız, İstanbul 5. Bölge İdare Mahkemesi'ne başvurarak, belediye meclisindeki seçimde oy kullanma hakkı olmayan üç üyenin oylarıyla kararın alındığını bildirdi. Mahkeme de, yürütmeyi durdurma kararı verdi. 
     Bu kararla, mahkeme sonuçlanana kadar, Ata'nın başkanlığı geçersiz sayılıyordu. Yine kanun gereği Ata istifa edecek, Valilikçe toplantıya çağrılacak olan Belediye Meclisi de, mahkeme kararı kesinleşinceye kadar vek leten başkan seçecekti. Ata, yetkisiz bir şekilde başkanlık görevini yürütürken, valilik durumu İçişleri'ne havale etti. Bakanlık da 2 Mayıs'ta valiliğe "gereğini yapın" talimatı verdi. Ancak İçişleri, 20 gün sonra Ata'nın mahsup ataması için Bakanlar Kurulu'na teklif verdi. Bakanların imzaladı teklif Erdoğan'a gönderildi. Erdoğan kararı imzaladığında Ata yasaya rağmen istifa etmeden başkanlığını sürdürecek. 
     
     'Hukuka ayktırı' 
     Yeditepe Üniversitesi İdare Hukuku Öğretim Üyesi Prof. Dr. Ali Ülkü Azrak, yargıya müdahale olarak nitelediği bu durumla ilgili şöyle dedi "Belediye Yasası'nda 'atanabilir' diye hüküm var ama Bakanlar Kurulu o yetkiyi, mahkemelik olmuş başkan için kullanamaz. Ortada mahkeme kararı var. Valinin, belediye meclisini göreve çağırması ve vek leten meclis içerisinden başkan seçmesini sağlaması lazım. İşlem hukuka aykırı." 
     

</TEXT>
</DOC>
