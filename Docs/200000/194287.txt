<DOC>
<DOCNO> 194287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/ekonomi/eko06.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi üretimi doludizgin 
</HEADLINE>
<TEXT>

   Sanayi üretimi geçen yılın eylül ayına göre yüzde 12.7 arttı. İmalat sanayi üretim endeksi rekor düzeyine ulaştı 
   EKONOMİ SERVİSİ 
   
   Sanayi üretiminde yaşanan hızlı büyüme eylülde de artarak sürdü. İmalat sanayi kapasite kullanım oranının yüzde 83.6'ya ihracatın ise 4.2 milyar olara kadar ulaştığı eylül ayında, toplam sanayi üretimi de geçen yılın aynı ayına göre yüzde 12.7 arttı. Yılın ilk dokuz ayındaki ortalama üretim artışı ise yüzde 8.4 ile geçen yılla aynı düzeyde gerçekleşti. Bu gelişme aynı dönemdeki GSMH artışına 3 puana yakın bir katkı sağlayacak. 
   
   Yılın ikinci büyük artışı 
   Devlet İstatistik Enstitüsü DİE , 1997'deki üretim düzeyini 100 kabul ederek hazırladığı sanayi üretim endeksinin eylül ayı sonuçlarını açıkladı. Buna göre sanayi üretim endeksi, bu yıl ağustos ayına göre de yüzde 8.3 artarak 118.9 ile rekor bir düzeye ulaştı. 
   Eylül ayındaki üretim artış hızı ocak ayındaki yüzde 14.6'dan sonra bu yılın en yüksek ikinci aylık artış hızı oldu. 
   İktisadi faaliyet kollarına göre, imalat sanayiinde, eylülde en yüksek üretim artışları yüzde 220.7 ile büro, muhasebe ve bilgi işlem makinaları, yüzde 96.2 ile diğer ulaşım araçlarında oldu. 
   
   
</TEXT>
</DOC>
