<DOC>
<DOCNO> 154808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sondun39.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC polisinden uyarı Rumların tacizi halinde hemen 155'i arayın 
</HEADLINE>
<TEXT>

     KKTC Polis Genel Müdürlüğü, halka çağrıda bulunarak, Kuzey Kıbrıs Türk Cumhuriyeti'ne geçen Rumların, kendilerini taciz etmeleri durumunda soğukkanlılıklarını koruyarak, süratle ''155 Polis İmdat'' hattını aramalarını istedi. 
     Polis, bunun KKTC'nin ulusal güvenliği ve huzurunun bozulmaması açısından önemli olduğunu bildirdi. 
     Polis Genel Müdürlüğü'nden yapılan yazılı açıklamada, Rum yönetimi vatandaşları için, KKTC'de bulundukları süreler içerisinde uygulanan prosedürün, yasalar çerçevesinde KKTC sınırları içerisinde herkese uygulanan prosedür olduğuna dikkat çekilerek, polis teşkilatının, vatandaşların huzur ve güvenliği için 24 saat görev başında hazır olduğu kaydedildi. 
     KKTC Bakanlar Kurulu'nun aldığı karar çerçevesinde Rum vatandaşlarının 23 Nisan'dan itibaren KKTC'yi ziyaret etmeye başladıkları anımsatılan Polis Genel Müdürlüğü açıklamasında, şöyle denildi 
     ''Bu ziyaretler sırasında gelen bazı Rumların, ev sahiplerinin evde bulunmadığı zamanlarda evlerin kapılarını kırarak veya zorla açarak, içeriye girdikleri ve bazı eşyaları çaldıkları, izinsiz olarak evlerin avlusuna girerek özel mülke tecavüz ettikleri ve ev sahiplerine sözde kendi evlerini görmek için geldiklerini söyleyerek, vatandaşlarımızı taciz ettikleri gözlemlenmektedir. 
     Polis Genel Müdürlüğü, bir hukuk devletinin gereği olarak KKTC sınırları içerisinde suç işleyen herkese yasalar çerçevesinde eşit işlem yapmaktadır. Güney Kıbrıs Rum yönetimi vatandaşları için de, KKTC'de bulundukları süreler içerisinde aynı prosedür uygulanmaktadır. 
     Vatandaşlarımızın bu tür olaylarla karşılaşmaları halinde soğukkanlılıklarını korumaları ve süratle '155 Polis İmdat' telefonunu arayarak polisten yardım istemeleri, ulusal güvenliğimizin ve huzurumuzun bozulmaması açısından önemlidir. Polis teşkilatı olarak vatandaşlarımızın huzur ve güvenliği için 24 saat görevimizin başında hazır olduğumuzu halkımızın bilgisine sunarız.'' 
     
     50 EURO'LUK MAL VERGİDEN MUAF 
     KKTC Bakanlar Kurulu kararıyla 23 Nisan'dan bu yana devam eden KKTC ile Rum kesimi arasındaki serbest geçişlerde, 50 Euro'luk mal vergiye tabi olmadan taşınabilecek. 
     KKTC Resmi Gazetesi'nde yayımlanarak yürürlüğe giren, ''Gümrük Vergileri Tüzüğü''ne göre, 50 Euro'nun üzerinde olan mallar takdir edilecek kıymet üzerinden vergilendirilecek. 
     Vergilendirmede gümrük memurlarının takdiri esas olacak, ancak fatura veya fiş gösterilerek malın fiyatının ispatı da istenecek. 
     Vergilendirilecek eşyadan yüzde 4 oranında Güvenlik Kuvvetleri katkı payı da alınacak. 
     
</TEXT>
</DOC>
