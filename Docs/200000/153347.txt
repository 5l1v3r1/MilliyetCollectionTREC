<DOC>
<DOCNO> 153347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sontur32.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin eski yöneticisi Erol User tutuklandı... 
</HEADLINE>
<TEXT>

     İşadamı Erol User, ''dolandırıcılık'' ve ''Bankalar Kanunu'na muhalefet etmek'' suçlarından yargılandığı dava kapsamında hakkındaki gıyabi tutuklama kararı vicahiye çevrilerek cezaevine konuldu. 
     İstanbul 3. Ağır Ceza Mahkemesi'ndeki duruşmaya, gıyabi tutuklu sanık Erol User katıldı. Davanın diğer gıyabi tutuklu sanığı Tahir Mete Alemdar ise duruşmaya gelmedi. 
     Kimlik tespitinin ardından sorgusu yapılan User, hakkındaki iddiaları kabul etmediğini belirterek, hazırlık aşamasındaki savunmalarını tekrar ettiğini söyledi. 
     User'in avukatı Hüsamettin Nişancı da, müvekkilinin duruşmaya kendi isteğiyle katıldığını belirterek, User hakkındaki gıyabi tutuklama kararının, delilleri karartma ihtimalinin bulunmaması ve sabit ikametgah sahibi olması dikkate alınarak kaldırılmasını istedi. 
     Tahir Mete Alemdar'ın avukatı Dilek Helvacı da, müvekkili hakkındaki gıyabi tutuklama kararının kaldırılmasını talep etti. 
     Şişli 1. Sulh Ceza Mahkemesi'nce User hakkında verilen gıyabi tutuklama kararını vicahiye çevirerek cezaevine konulmasını kararlaştıran mahkeme heyeti, Alemdar'ın gıyabi tutukluluk halinin devamını öngörerek, duruşmayı erteledi. 
     Duruşma salonundan 2 bayan polis memuru tarafından alınan User, Adliye Karakolu'nda işlemleri tamamlandıktan sonra cezaevine gönderildi. 
     
     İDDİANAMEDEN 
     İstanbul Cumhuriyet Başsavcılığı'nca hazırlanan iddianamede, Toprakbank'ın Güneşli Şubesi eski Müdürü Tahir Mete Alemdar ile Erol User'in arkadaş oldukları belirtiliyor. 
     User'in, Hans Klaus Smetane ve Rita Achammer adlı Alman vatandaşlarıyla iş yapacağını söyleyerek, bu kişilere ait pasaport ve imza örnekleriyle Toprakbank'ta hesap açtırdığı bildirilen iddianamede, Smetane ile Achammer adına açılan hesaplara yatan paraların Tahir Mete Alemdar tarafından imzalar taklit edilerek çekildiği ve Erol User'e verildiği anlatılıyor. 
     Mağdurların şikayetleri üzerine yapılan incelemede, paraların çekilmesi sırasında kullanılan dekontlardaki parafların sahte olduğunun belirlendiği kaydedilen iddianamede, Erol User ile Tahir Mete Alemdar'ın, ''dolandırıcılık'' ve ''Bankalar Kanunu'na muhalefet etmek'' suçlarından 2 ile 19'ar yıl arasında ağır hapis cezasına çarptırılmaları isteniyor. 
     Soruşturma aşamasında User ile Alemdar hakkında, 31 Ekim 2002 tarihinde gıyabi tutuklama kararı çıkarılmıştı. 
     




</TEXT>
</DOC>
