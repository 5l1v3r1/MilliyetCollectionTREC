<DOC>
<DOCNO> 154655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sontur01.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Bingöl depremi malzemeden çalan zihniyetin bedeli..'' 
</HEADLINE>
<TEXT>

     Başbakan Recep Tayyip Erdoğan, Bingöl depremiyle ilgili olarak, ''Maalesef malzemeden çalan zihniyetle, malzemeden çalınmasına müsaade eden zihniyetlerin bedelini ödüyoruz'' dedi. 
     Dikmen Vadisi 2. Etap'ın açılışı dolayısıyla vadide düzenlenen törende, Ankaralılara seslenen Erdoğan, sözlerine, ''Sizi böyle heyecan dolu, aşk dolu bir gecede Ankaramıza yeni bir güzelliğin ilave edildiği bir gecede en kalbi duygularla selamlıyorum. Geceniz kutlu olsun, geleceğimiz aydınlık olsun'' diyerek başladı. 
     ''Bu sevinci bir buruk sevinç olarak ilan ediyorum'' diyen Erdoğan, şöyle devam etti 
     ''Bingöl depremi ile örtüşen bir döneme rastlamış olması, gerçekten bu akşamki programımızı biraz buruk bir tablonun içerisine soktu. Ben Melih Gökçek'e dedim ki 'Bu gece biraz farklı oluyor bizim için, ama bir taraftan da hayat devam ediyor'. 
     Daha ilk andan itibaren devletin oradaki varlığını hissettirmesiyle, yaklaşık 72 saat içerisinde oradaki müdahale sürecinin neredeyse bitmiş olması ve bütün hissiyatı olan her kurum ve kuruluşun elinden geleni yaptığı Bingöl'de, maalesef 150 civarında yavrumuzu ve vatandaşımızı kaybettik. 450 yavrumuz ve vatandaşımız yaralı. Ölenlere Allah'tan rahmet, yaralılara acil şifalar diliyorum, ailelere sabırlar diliyorum. 
     Olay oldu bitti, ama şunu unutmayalım Bu olayda maalesef malzemeden çalan zihniyetle malzemeden çalınmasına müsaade eden zihniyetlerin bedelini ödüyoruz. İşte bu yolsuzluğun, bu yanlış zihniyetlerin ortada oluşudur bize bu bedelleri ödeten. Bu millet, bu bedelleri ödemeye mahkum olmamalı. O yavruların devlet yatılı okulunun altında kalmasına sebep olanlar şüphesiz ki bunun hesabını yargı önünde vereceklerdir.'' Depremin ardından hemen 500 ile 1000 kalıcı konutun yapılması gerektiğini belirttiklerini ve TOBB'un 500 konut yapma sözünü kendilerine verdiğini ifade eden Erdoğan, bölgede eğitime de ara vermeyeceklerini, 15 gün içerisinde eğitim-öğrenim çadırlarının kurulacağını bildirdi. 
     Ankara'nın ''Bir başka güzel olma dönemini'' yaşadığını da belirten Erdoğan, bunun başarılmasında Melih Gökçek'in ''özel heyecanı, gayreti, estetik anlayışının'' olduğunu ifade etti. 
     Gökçek ile aynı dönemde belediye başkanı seçildiklerini ve o dönemde İstanbul'da ve Ankara'da bir sürecin başladığı söyleyen Erdoğan, ''Ama 4.5 yıl sonra bizim sürecimiz kesildi. Biz malum yere yolculuk ettik, Melih Bey görevine devam etti. Şimdi ise kader bizi Türk milletinin teveccühü ile böyle bir makama getirdi. Bu makam hizmet, sorumluluk makamıdır'' dedi. 
     Türkiye'nin 81 ilinde kamunun yeniden yapılandırılması kanunu da çıkararak daha hızlı hizmeti verebilmek için yeni adımlar attıklarını belirten Erdoğan, ''Bu adımlarla Türkiye, medeniyet, çağdaşlık yarışında olması gereken yere muhakkak çıkacaktır, bundan endişeniz olmasın'' dedi. 
     Erdoğan, törene katılan Ankaralılara, Ankara-İstanbul arası raylı sistemin temelini bu ay atacakları müjdesini de verdi. Erdoğan, ''Böylece ciddi bir adımı gerçekleştirmiş olacağız. Artık bu lafla değil, uygulamada olacak. Bitiş tarihini de size temel attığımız gün ilan edeceğiz'' dedi. 
     
</TEXT>
</DOC>
