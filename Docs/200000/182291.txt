<DOC>
<DOCNO> 182291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sonspo07.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom'da yeni hedef Şampiyonlar Ligi... 
</HEADLINE>
<TEXT>

     Birinci Süper Lig'de Konyaspor karşısında ilk mağlubiyetini alan Galatasaray'da gözler, hafta içinde Şampiyonlar Ligi'nde İtalya'nın Juventus takımı ile yapılacak karşılaşmaya çevrildi. 
     Sarı-kırmızılılar, Juventus maçının hazırlıklarına teknik direktör Fatih Terim yönetiminde Florya Metin Oktay Tesisleri'nde yaptıkları antrenmanla ara vermeden başladı. Futbolcuların ve Terim'in antrenmanda moralsiz oldukları gözlendi. 
     Terim, antrenmanın ilk 15 dakikasının ardından çalışmayı medyaya kapattı. 
     Antrenmana sakatlıkları bulunan Sabri, Lukunku, Ümit Karan, Ömer ve Orhan katılmadı. 
     Konyaspor maçında sakatlanan ve geç saatlerde MR çektiren Sabri'nin ayak bileğinde ödem bulunduğu açıklandı. Bu oyuncunun yapılan tedaviye cevap verdiği ve yarınki antrenmana katılacağı ifade edildi. 
     
     SALI GÜNÜ GİDİYORLAR 
     Galatasaray, Juventus maçı için 16 Eylül Salı günü İtalya'ya gidecek. 
     Sarı-kırmızılılar, saat 10.45'de özel uçakla Torino'ya giderek karşılaşma için maç saatinde çalışacak. 
     Bu arada, teknik direktör Fatih Terim'in Juventus'un bu akşam Chievo ile yapacağı karşılaşmayı izlemek için İtalya'ya gitmeyeceği öğrenildi. 
     
</TEXT>
</DOC>
