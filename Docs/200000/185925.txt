<DOC>
<DOCNO> 185925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/spor/yguven.html </URL>
<DATE> 2003/10/02/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Sıradışı maç 
</HEADLINE>
<TEXT>

   
   Mersi Chelsea .. Öncelikle rakibini küçümsediğin, Sergen'i ciddiye almadığın, Lucescu'nun ne menem bir kurt olduğunu hatırlamadığın, gümrükte bile Beşiktaş'ı tahrik ettiğin için sana sonsuz teşekkürler. 
   Maç başlamış, yeni bloknotumun beyazlığına ilk notumu düşüyorum "narkoz" ... Evet sahada tipik bir Lucescu narkozu uygulanıyor ilk dakikalarda... Aralarına oturduğumuz Türk seyircilerin de yürekleri ağızlarda. Veron, Crespo kombineleri ve Lampard - Crespo organizasyonları Beşiktaş kalesini zorlamakta. Lakin karşılarında şiddetli bir alan savunması var. Lucescu ise "top dolaştırın" diyor yan tarafta. Chelsea penceresinden bakınca, gol an meselesi. O kadar ki, 24. dakikada Teknik Direktör Ranieri'ye atılamayan golün sorumlusu Babayaro gibi geliyor ve yerine Bridge'i takıma alıyor. Oysa, Lucescu'yu biraz okusa, defansını sağlamlaştırması gerekir, ama anlayamıyor. Aynı dakikada Sergen alıyor sazı eline... Daha kulübe ayak basarken 120 milyon poundu saçıp, savuran Abramovic de dahil, tüm Chelsealiler'in dudaklarını uçuklatacak bir gol. Ardından bir daha... Ranieri şaşkın. İkinci yarıya Mutu'nun yerine Hasselbaink'ı, Crespo'nun yerine Duff'u alarak, son 45 dakikaya değişiklik şansı kalmadan giriyor. Chelsea'nin maçı eksik tamamlama ihtimali var diye düşünürken, İlhan bence iki gol atıp, öne çıkan Sergen'i kıskanıp, dikkat çekme iç güdüsü sonucu aptalca, çılgınca, haince kırmızı kartı görüyor. Amacına ulaşmış olmalı İlhan. Kesinlikle Sergen'den daha çok gündemde olacak ilerleyen günlerde. Düdükten sonra iki kez topu kaleye atarak, kırmızı kart gören ilk futbolcu örneği İlhan, Chelsea'yi kendisine getirmekte kalmıyor, o sırada Tümer ve Ahmed Hassan'ı ısındıran hocasının tüm planlarını da alt üst ediyordu. Lucescu, Okan Koç'un yerine Kaan Dobra'yı almak zorunda kalıyordu bu kez. Bitkin Sergen, ilerde savunmayı oyalıyor mecburen. 
   Allah koruyor artık Beşiktaş'ı. Chelsea'nin forveti sakar ötesi. Bir devreyi on kişi oynayan Beşiktaş, inanılmazı başarıyor. Onlara göre bu karşılaşma Chelsea'nin averaj karşılaşması olacaktı. Lucescu, Sergen ve negatif İlhan maça imza attı. Mersi Chelsea. 
   
   
</TEXT>
</DOC>
