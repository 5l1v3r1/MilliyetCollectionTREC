<DOC>
<DOCNO> 191630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sonspo18.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor Ülker'le anlaşamadı 
</HEADLINE>
<TEXT>

     Birinci Süper Futbol Ligi'nde 5 hafta aradan sonra Bursaspor karşısında galibiyete ulaşan İstanbulspor'da sevinç yaşanıyor. 
     Kulüp başkanı Adnan Sezgin, Bursaspor karşısında çok güzel bir futbol oynadıklarını ifade ederek, ''5 hafta aradan sonra, tam ligdeki derecelerin şekillenmeye başladığı bir haftada galip gelmek sevindirici. Belki de ligin en iyi futbolunu oynadık'' dedi. 
     İstanbulspor'un kaybettikleri maçlarda da iyi futbol oynadığını vurgulayan Sezgin, şöyle konuştu 
     ''Ligde 2 maçımızı son dakikalarda yediğimiz gollerle kaybetmeseydik, 3-4 puan daha toplayabilirdik. Yine de 10 maçta 17 puan toplamaktan memnunuz. İlk yarıyı çok iyi bir yerde bitirmek için, bundan sonra daha dikkatli olacağız. Eğer ilk yarıyı iyi yerde bitirirsek, ikinci yarıda daha rahat oynayacağız. İyi futbol oynarsak, zaten puanlar gelir. Sezon sonunda Avrupa Kupaları'na katılacak derece neden olmasın. Ama şimdiden böyle bir şey de söylemiyoruz. Zaten takım oynadığı maçlarla o hedefi belirliyor.'' 
     
     ANLAŞMA SAĞLANAMADI 
     Adnan Sezgin, ekonomik sorunlar yaşayan ve 2 deplasmana otobüsle giden İstanbulspor'un maddi olarak biraz rahatladığını söyledi. 
     Sorunların tam anlamıyla sona ermediğini vurgulayan Sezgin, ''Biraz daha rahatız ama sorunlarımız tam anlamıyla bitmedi. Malatya deplasmanının masraflarını işadamı bir arkadaşım karşılamıştı. Sponsorluk konusunda çalışmalarımız sürüyor. Ülker'den sadece forma reklamı için teklif aldık. Ama ücrette anlaşamayınca olmadı. Başka teklifleri değerlendiriyoruz'' diye konuştu. 
     
     AYTEKİN KONTROLDEN GEÇECEK 
     Bursaspor maçında burnu kırılan Aytekin'in durumunun, kontrolden geçtikten sonra netlik kazanacağı bildirildi. 
     Menajer Sinan Dinler, kulüp doktoru Mehmet Ünal'ın bu futbolcuyu kontrolden geçireceğini belirterek, ''Kontrolden sonra ameliyat olup, olmayacağı belirlenecek'' dedi. 
     Sol ayak bileğinde sakatlığı bulunan Balili'nin de tedavisinin devam ettiğini vurgulayan Dinler, ''Balili tam iyileşmişken, son idmanda yeniden sakatlandı. Tedavisi sürüyor. Cezası biten Yordanov, hafta sonunda Trabzonspor maçında oynayabilecek. Bundan sonra sakatlık veya cezalı futbolcusu sıkıntısı yaşamak istemiyoruz. Trabzonspor maçında da iyi oynayıp, kazanmayı hedefliyoruz'' şeklinde konuştu. 
     
</TEXT>
</DOC>
