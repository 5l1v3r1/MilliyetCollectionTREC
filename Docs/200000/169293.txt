<DOC>
<DOCNO> 169293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sondun28.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'in Bush'a hediye ettiği Kuran depoda tozlanmaya terkedildi 
</HEADLINE>
<TEXT>

     ABD Başkanı George Bush'a, çeşitli devlet adamları tarafından verilen değerli hediyeler memnuniyetle kabul ediliyor, ancak en kısa zamanda depolara kaldırılarak tozlanmaya bırakılıyor. 
     Bu değerli hediyeler arasında, eski Başbakan Bülent Ecevit'in Bush'a hediye ettiği Kuranıkerim de bulunuyor. Ecevit'in geçen yıl Ocak ayında hediye ettiği, 16. yüzyıldan kalma el yazması Kuranıkerim'in deri kaplı reprodüksiyonuna, 990 dolar değer biçiliyor. 
     Ronald Reagan Başkanlık Kütüphanesi arşivcilerinden Jenny Sternaman, Başkan'a gelen binlerce hediyenin dikkatli şekilde depolandığını, bunlardan yalnızca çok az bir kısmının başkanlık kütüphanelerinde sergilenmesi olanağı bulunduğunu söyledi. 
     Beyaz Saray yetkililerinin, yabancı devlet adamlarının verdikleri hediyeleri kayıtlara aldıktan sonra, Ulusal Arşiv'e gönderdikleri, hediyelerin burada paketlendikten sonra, Bush'un ileride kurulacak başkanlık kütüphanesi için saklandığı belirtildi. 
     Amerikan anayasasına göre, başkan, Kongre'nin onayı olmadan yabancıların verdikleri hediyeleri kabul edemiyor. Kongre hediye kabul edilmesini, bunu reddetmek veren kişiye ya da ABD'yi sıkıntıya sokacaksa onaylıyor. Hediyelerin genellikle kabul edilmesinin nedenini de bu gerekçe oluşturuyor. 
     
     DİĞER HEDİYELER 
     Bush'a verilen hediyeler arasında, Fas'tan, 20 bin dolar değerinde, elmaslarla süslü 18 ayar altından bir hançer, İtalya'dan 30 bin dolar değerinde bir heykel ve 14 bin 500 dolar değerinde kol saati, Suudi Arabistan'dan 1 milyon dolar değerindeki bir tablo, Birleşik Arap Emirlikleri'nden 18 bin dolar değerindeki kalem bulunuyor. 
     Başkana verilen hediyelerin arasında ucuz ama anlamlı olanlar da var. Polonya Cumhurbaşkanı Aleksander Kwasniewski, Bush'a diğer hediyelerin yanı sıra terörizmle mücadeleyle ilgili, 30 dolarlık bir kitap hediye etmiş. 
     Mali Cumhurbaşkanı Alfa Ömer Konare'nin, Dışişleri Bakanı Colin Powell'a Mali ziyareti sırasında verdiği canlı koç da ilginç hediyeler arasında bulunuyor. 
     
</TEXT>
</DOC>
