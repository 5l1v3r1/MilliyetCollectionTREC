<DOC>
<DOCNO> 178663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sondun15.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basını Hoon, dünyadan habersiz 
</HEADLINE>
<TEXT>

     İngiliz basını, Dr. David Kelly soruşturması çerçevesinde sorgulanması sırasında ''dünyadan habersiz'' bir görüntü çizen ve bütün sorumluluğu Başbakan Tony Blair'in üzerine yükleyen Savunma Bakanı Geoff Hoon'u sert biçimde eleştirdi. 
     ''Hoon parmağıyla Blair'i işaret etti'' ifadesini kullanarak, Savunma Bakanı'nın üzerindeki sorumluluktan kurtulmaya çalıştığını yazan Telegraph gazetesi, başyazısında da ''Peki her şeyden habersizse Hoon ne için vardı, ne için bakanlık koltuğunu işgal ediyordu '' sorusunu yöneltti. 
     The Times da Hoon için, ''Öyle bir bakan ki, ya hiç yoktu, ya cahildi, ya da tümüyle bypass edilmişti'' ifadesini kullandı. Hoon'un ifadesi sonucunda Başbakan Blair'in bugün kendisini daha iyi savunmak durumunda kaldığını belirten Times, başyazısında ise bakandan ''Sanki Savunma Bakanı değil de kendisini savunmaktan sorumlu bakan'' diye söz etti. 
     Guardian gazetesi de Hoon'un ''Benim suçum yok'' yaklaşımıyla soruşturmanın bütün ateşini Blair'in üzerine çevirdiğini yazdı. Guardian yazarı Simon Hoggart ise Hoon'un dün Lord Hutton tarafından sorgulanması sırasında yaşananları, ''Bir yunus balığının bisiklete binmeye çalışması'' ya da ''Bir sarhoşun durağı bulmaya çalışması'' gibi ifadelerle özetlemeye çalıştı. 
     Irak savaşı sürecinin başından bu yana Blair'e güçlü bir muhalefet yapan The Independent ise bütün tanıkların sorumluluğu yükledikleri Başbakan için bugünün ''yanıt günü'' olduğunu yazdı. Independent, başyazısında da ''Atılan cilalar ve onca deneyim de Başbakan'ın karşı karşıya olduğu güven bunalımını aşmaya yetmeyecek'' görüşünü savundu. 
     
</TEXT>
</DOC>
