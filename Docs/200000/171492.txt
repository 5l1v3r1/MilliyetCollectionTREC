<DOC>
<DOCNO> 171492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/guncel/gun02.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'tan mayın temizleme hamlesi 
</HEADLINE>
<TEXT>

   KKTC Cumhurbaşkanı, adanın kuzeyiyle güneyini birbirinden ayıran Lefkoşa ve çevresinin mayınlardan arındırılmasını BM ile görüşmeye hazır olduğunu söyledi 
   ANKARA Milliyet 

   
   Türkiye, Dışişleri Bakanı Abdullah Gül'ün Washington ziyaretinde attığı iki adımla Kıbrıs ve Ege konularında çözümden yana olduğu mesajını verdi. Gül'ün temasları başlarken Brüksel'deki NATO kararg hında yapılan açıklamada, Türkiye ve Yunanistan'ın iki güven artırıcı önlem üzerinde daha anlaşmaya vardığı dünyaya duyuruldu. Gül'ün önceki gece Yunanlı meslektaşı Yorgo Papandreu ile telefonla görüştüğü de açıklandı. Dışişleri Bakanlığı'nın dünkü açıklamasında ise iki bakanın, "bu sürecin Ege'de olumlu bir hava yaratacağını ve Türkiye ile Yunanistan arasındaki anlayış ve işbirliğini güçlendireceğini" ifade ettiği bildirildi. 
   
   Rumlar da memnun görünüyor 
   Washington ziyaretine denk getirilen ikinci adım ise Kıbrıs konusunda atıldı. KKTC lideri Rauf Denktaş, Lefkoşa Havaalanı'nın ve Maraş'ın ortak kullanıma açılması teklifinin Rumlarca reddedilmesinden sonra dün yeni bir öneri sundu. Denktaş, BM Genel Sekreteri Kofi Annan'a mektup göndererek, kuzeyle güneyi ayıran Lefkoşa ve çevresinin mayınlardan arındırılması konusunu BM ile görüşmeye hazır olduğunu açıkladı. Dışişleri kaynakları, Gül'ün ABD'de KKTC'ye Türkiye'nin de tam destek verdiğini belirterek, önerilere Rumların da yapıcı yaklaşması için Washington'un yardımını istediğini aktardılar. 
   Kıbrıs Rum yönetimi lideri Tasos Papadopulos, Denktaş'ın, KKTC askeri makamlarının Lefkoşa ve çevresindeki ara bölgenin mayınlardan temizlenmesi konusunda BM yetkilileri ile görüşmeye hazır olduğunu bildirmesinin "memnuniyet verici gelişme olduğunu" söyledi. Papadopulos, ''Sayın Denktaş'ın 2 ay önceki BM'ye başvurumuza olumlu yanıt vermesi sevindiricidir" dedi. 
   
   
</TEXT>
</DOC>
