<DOC>
<DOCNO> 186462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/sonspo08.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'un sezon biletleri Tıcketturk'te... 
</HEADLINE>
<TEXT>

     Trabzonspor Kulübü Genel Müdürü Burak Gürdal, ''Taraftarlarımıza maç bileti alma konusunda, dünyadaki tüm gelişmeleri yaşatmak ve tribünlerimizi doldurmak istiyoruz'' dedi. 
     Burak Gürdal, Tickettürk Satış Müdürü Gülseren Onanç ile birlikte Sadri Şener Tesisleri'nde düzenlediği tanıtım toplantısında, Trabzonspor'un 2003-2004 sezonunda başlamak üzere tüm maç biletlerinin satışı için Tickettürk ile 3 yıllığına anlaştığını söyledi. 
     Biletlerin, il merkezinde olduğu gibi ilçelerde de satış noktalarından sağlanabileceğini ifade eden Gürdal, ''Müşteri bilgilerini toplamak bizim için önemli. Bu bakımdan daha önce internet üzerinden bilet alanların kaydı tutulmuyordu. Tickettürk, bu kayıtları da tutacak. Taraftarlarımıza maç bileti alma konusunda, dünyadaki tüm gelişmeleri yaşatmak ve tribünlerimizi doldurmak istiyoruz'' diye konuştu. 
     Tickettürk Satış Müdürü Gülseren Onanç ise, taraftarların, Trabzonspor'un 2003-2004 sezonu Hüseyin Avni Aker Stadı'ndaki maçların biletlerini almak için maç gününü beklemek zorunda kalmayacağını belirterek, şunları söyledi 
     ''Artık Trabzonspor taraftarları, istediği zaman Tickettürk satış noktaları, çağrı merkezi ve internetten maç biletini satın alabilecek. Biletler, Trabzon'da 3, İstanbul'da 8 satış noktası aracılığıyla taraftarlara maçlardan önce, hızlı ve kolay yoldan sunulacak.'' Tickettürk'ün Trabzonspor maçı biletlerinin satışının gerçekleşeceği Trabzon içindeki internet kanal adresleri, ''www.ticketturk.com'' ve ''www.trabzonspor.org.tr'' olarak belirlendi. 
     
</TEXT>
</DOC>
