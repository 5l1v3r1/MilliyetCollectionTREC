<DOC>
<DOCNO> 153367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/ekonomi/eko05.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Arçelik 'cep' işine girecek 
</HEADLINE>
<TEXT>

Arçelik Genel Müdürü Nedim Esgin, 'Yabancı bir partnerle cep telefonu işine gireceğiz. Ancak üretimde değil, pazarlama konusunda çalışacağız' dedi 
     EKONOMİ SERVİSİ 

     Cep telefonu konusunda yeni bir projeleri bulunduğunu söyleyen Arçelik Genel Müdürü Nedim Esgin, "Ancak sadece pazarlama aşamasında olacağız. Umut ediyorum ki önümüzdeki haftalarda bunu sonuçlandıracağız" dedi. 
     Bu projede birlikte çalışacakları partnerler'ı olacağını kaydeden Esgin, "Yabancı şirketlerle görüşmelerimiz devam ediyor. Pazara girersek, ciddi bir şekilde girmeyi düşünüyoruz" diye konuştu. Esgin, şirketin yılın ilk çeyreğine ilişkin faaliyet sonuçları ve hedeflere ilişkin düzenlediği basın toplantısında, toplantının, kendilerini Arçelik Grubu olarak ifade ettikleri ilk toplantı olma özelliği taşıdığını söyledi. 
     
     2005 ciro hedefi 3 milyar euro 
     Esgin, grubun bu yıl 2 milyar Euro, 2005 yılında 3 milyar Euro ciro hedeflediğini kaydetti. Beyaz eşya sektöründe bu yılın ilk çeyreğinde 595 bin adet satış gerçekleştiğini ve geçen yıla göre yüzde 20'lik büyüme kaydedildiğini belirten Esgin, Arçelik'in, Türkiye pazarında bu yılın ilk çeyreğinde 353 bin adet satış gerçekleştirerek 2002'ye göre yüzde 38 oranında büyüme sağladığını belirtti. 
     Esgin, Hollanda'da bulunan Ardutch B.V ile bunun çatısı altındaki Arctic, Blomberg, Elektra Bregenz ve Beko yurtdışı şirketleriyle uluslararası şirket konumuna geldiklerini vurgulayarak, yurtdışındaki şirketlerin tümünün bu yıl sonundan itibaren üç aylık konsolide cirolarını yayınlamaya başlayacaklarını kaydetti. Esgin, grubun cirosunun bu yılın ilk çeyreğinde yeni alınan ve iştirak oranı yüzde 50 ve üzerinde olan şirketlerin satışlarıyla beraber 361 milyon euro'ya çıktığını, dolayısıyla yüzde 53'lük artış olduğunu söyledi. 
     Esgin, şöyle devam etti "Geçen sene 1 milyar 571 milyon euro olan grubun cirosunu, bu yıl yüzde 27'lik artışla 2 milyar euro olarak hedefliyoruz. " 
     
     Çelik 19 Mayıs'ta satışa çıkıyor 
     Arçelik robotu, reklamdaki adıyla Çelik'i 19 Mayıs'ta piyasaya çıkarmaya çalıştıklarını söyleyen Esgin, "Çelik olmasından dolayı reklamlardaki gibi hareket etmeyecek ama konuşacak" dedi. Esgin, Çelik'in makul fiyatlarla satışa sunulacağını anlattı. Öte yandan Esgin, "Bu yıl 80 milyon euro yatırım planlıyoruz"dedi. 
     
     'Nemalar piyasayı canlandıracak' 
     Esgin, zorunlu tasarrufların ödenmesiyle ilgili bir soru üzerine de "Herkes gibi biz de piyasaları çok iyi etkileyeceğini düşünüyoruz" dedi. Nemaların piyasayı harekete geçireceğinden emin olduğunu belirten Esgin, "Esas önemli olan, bunun moral etkisi olacağıdır. Yoksa mesela yüzde 5 daha fazla satış olacak gibi bir öngörümüz yok" diye konuştu. 
     
     Arçelik Çin'deki ekibini geri çekti 
     SARS nedeniyle Çin'deki personellerini çekme kararı aldıklarını belirten Esgin, "Yarın Çin'de hiçbir personelimiz kalmayacak" dedi. Esgin, şöyle konuştu "Shenzhen'de şirket kurma faaliyetimiz vardı, onu durdurduk. Bir an önce Çin'deki SARS'ın kontrol altında olduğunu görmek istiyoruz. Hong Kong'da 2, Şanghay'da 4 elemanımız var." 
     


EKONOMİ 



















</TEXT>
</DOC>
