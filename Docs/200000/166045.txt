<DOC>
<DOCNO> 166045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/sonspo05.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi Bursaspor ile 3 yıllık sözleşme imzaladı 
</HEADLINE>
<TEXT>

     Bursaspor, teknik direktörlüğe getirilen Gheorghe Hagi ile 3 yıllık sözleşme imzaladı. 
     Bursa'da dün muhteşem bir törenle karşılanan Hagi'nin, Authentique Club Otel'de düzenlenen imza törenine, kulüp başkanı Fikret Üstenci ve yönetim kurulunun tüm üyeleri katıldı. 
     Başkan Üstenci, Türk ve Rumen medyasının büyük ilgi gösterdiği imza töreninde, Hagi ile görüşmelere 7 ay önce başladıklarını ve bu süre içinde görüşmelerin ara vermeden sürdüğünü söyledi. 
     Hagi ile 3 yıllık beraberliği imza altına almaktan dolayı büyük mutluluk duyduklarını anlatan Üstenci, ''Hagi, futbolculuk döneminde sahada hatta yedek kulübesinde dahi hırsıyla takımını motive ederdi. Teknik direktörlüğünde de bu hırsı takıma yansıtacağına inanıyorum. Hagi'nin hırsı bizi başarıya taşıyacak'' dedi. 
     Hagi'nin teknik patronluğundaki Bursaspor'un, sahada koşan ve kazanmak için terini son damlasına dek akıtan bir takım olacağını savunan Üstenci, ''İyi günlerin yakında olduğuna inanıyorum. Ancak, yeni bir takım kuruyoruz. Takımda zaman zaman inişler ve çıkışlar yaşanabilecek. Yeşil-beyazlı taraftarlardan sabırlı ve anlayışlı olmalarını istiyorum'' diye konuştu. 
     Hagi de konuşmasında, yönetim kurulunun desteğiyle çok iyi bir takım kuracaklarını ve 3 yıl sonunda Bursaspor'u başarılı bir konuma getireceğine inandığını bildirdi. Bursaspor'un geçen yıl başarılı bir sezon geçirmediğini hatırlatan Hagi, ''Bu nedenle taraftarların sevineceği ve mutlu olacağı bir takım yaratmaya çalışıyoruz. Ancak biraz zamana ihtiyacımız olacak. Bu zaman sonunda başarılı olacağımıza inanıyorum. Bursaspor'u hakettiği yere getireceğim'' dedi. 
     
     TARAFTARLARI İÇİN 

     Birçok kulüpten öneri almasına karşın, taraftarlarına hayran olduğu için Bursaspor'u tercih ettiğini anlatan Hagi, ''Bursaspor'un saygı gösterilmesi gereken bir tarihi var. Geçen yılı katmazsak, her zaman ligin önemli takımlarından biri olmuştur'' diye konuştu. 
     Gazetecilerin sorularını da yanıtlayan Hagi, Bursaspor'un hedefiyle ilgili soruya, ''Şu anda buna yanıt veremem. Çok hırslı ve disiplinli bir ekip oluşturmak istiyorum. Takımda bir süre çalıştıktan sonra bu soruya yanıt verebilirim'' karşılığını verdi. 
     Hagi, Galatasaray'dan ayrıldıktan sonra Türk futbolunu izleyip izlemediğinin sorulması üzerine, Romanya'da Türk televizyon kanallarını izleyebildiğini ve sürekli maçları takip ettiğini bildirdi. Bursaspor ile görüşmeye başladıktan sonra da 6 aydır Bursaspor'un tüm maçlarının kasetlerini izlediğini ifade eden Hagi, Türk futbolunu ve Bursaspor'u iyi tanıdığını söyledi. 
     Hagi, Bursaspor'un prensip anlaşmasına vardığı Rumen oyuncularla ilgili soruya ise, ''Onlarla ilgili acele etmeyin, hele bir antrenmanlarını izleyin, daha sonra birlikte yorum yaparız'' yanıtını verdi. 
     Hagi, dünkü karşılamayla ilgili olarak da Bursaspor taraftarlarının kendisine gösterdiği sevgiyi şaşırdığını, bu denli büyük bir ilgi beklemediğini dile getirdi. 
     
     LUCESCU VE FATİH TERİM 

     Hagi, Lucescu ve Fatih Terim ile rakip olacağının hatırlatılması üzerine de, ''Her ikisi de saygı duyduğum insanlar. Onlar benim için çok şeyler yaptı. Ben de onlar için çok şey yaptım. Onların başarısı sayesinde Türk futbolu son yıllarda çok yüksek düzeye geldi. Bana göre dünyanın en iyi teknik adamları Türkiye'de çalışıyor. Bu Türk futbolu için çok yararlı. Bu sayede Türk futbolcular Avrupa'ya daha rahat gidebilecek'' dedi. 
     Bir gazetecinin ''Romanya Milli Takımı'nda başarısız bir deneme geçirdiniz. Bu durum, kariyerinizi olumsuz etkiler mi '' biçimindeki sorusuna da Hagi, ''Ben başarısız olduğuma inanmıyorum. Bu 3 maçlık bir süreçti. Başarı için uzun vadeli çalışma gerekli'' yanıtını verdi. 
     Hagi, Okan Yılmaz'ı Galatasaray'ın transfer etmek istediğini, bu konuda Fatih Terim ile görüşüp görüşmediğinin sorulması üzerine de, Terim ile görüşmediğini, bu konunun kendisinin değil, yöneticilerin işi olduğunu anlattı. Hagi, ''Okan Yılmaz'ın kalmasını istiyorum'' dedi. 
     Hagi, imza törenin ardından takımın hazırlık programını görüşmek için yönetim kuruluyla biraraya geldi. 
     
</TEXT>
</DOC>
