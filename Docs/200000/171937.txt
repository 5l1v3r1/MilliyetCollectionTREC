<DOC>
<DOCNO> 171937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/sondun13.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis Kıbrıs kanayan açık bir yara... 
</HEADLINE>
<TEXT>

     Yunanistan Başbakanı Kostas Simitis, ''Türkiye'nin, Ege'de kıta sahanlığının belirlenmesi ve Kıbrıs konularında, AB Helsinki zirvesi kararlarına uyması gerektiğini'' söyledi. 
     Simitis, Atina'da yayımlanan Ethnos gazetesine verdiği demeçte, Türkiye'nin AB adaylığının bazı beklentiler yarattığını ve Ankara'nın bunlara yanıt vermesi gerektiğini belirtti. 
     Kıbrıs ve kıta sahanlığı konularında Helsinki kararlarının açık olduğunu kaydeden Simitis, ''Türkiye'nin bu kararlar çerçevesinde davranması durumunda, Yunanistan da, Türkiye'nin AB perspektifini ısrarla ve yüreklilikle destekleyecektir. Ankara AB adaylığının gereklerini yerine getirecek, böylelikle bizler de Türkiye'nin atmış olacağı adımları inandırıcı bir şekilde savunarak, Türkiye'nin Avrupa'daki büyük gelişme akımının ve birleşmenin dışında kalmaması gerektiğini savunanların yanında yer alacağız. Bu çerçevede, ülkelerimizin jeopolitik önemini güçlendiren yeni bir stratejinin temellerini atabileceğiz'' dedi. 
     Bu yaklaşımın Türk ve Yunan halkları için fırsat ve olanaklar yaratacak ve yalnızca yarar sağlayacak yeni bir ortam oluşturacağını ifade eden Simitis, ''Güneydoğu Avrupa bölgesinde yeni bir ortam oluşturulması Türkiye'nin yapacağı katkıya bağlıdır. Bu, Türkiye için büyük bir fırsattır'' diye konuştu. 
     Kıbrıs konusuna değinen Simitis, Ada'daki siyasi sorunun, ''kapatılması gereken açık bir yara'' olduğunu belirtti. Rum kesiminin AB'ye kabul edilmesinden sonra çözüm arayışlarına gerek kalmadığı düşüncesinin yanlış olduğunu savunan Simitis, ''Kıbrıs sorununun çözümsüzlüğü sadece Elenizm'in adil ve kalıcı bir çözüm için verdiği mücadelelerin inkarı değil, aynı zamanda Kıbrıs'ın yeni beklentilerine bir engel, açık bir yara olacaktır. Adanın yeniden birleşmesi ve işgal kuvvetlerinin uzaklaştırılması hedefi terk edilemez. Çözüm çabaları sürdürülmelidir'' dedi. 
     
</TEXT>
</DOC>
