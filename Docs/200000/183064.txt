<DOC>
<DOCNO> 183064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/spor/spo15.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Anlamlı yardım    TRABZONSPOR Teknik Direktörü Samet Aybaba, Osmaniye'de yapımı süren bir okula 100 milyar lira yardımda bulundu. Vali İsa Küçük, Aybaba'nın 100 milyar liralık yardım çekini Belediye Başkanı Memili Kırıkkanat'tan teslim aldı. Okula tecrübeli çalıştırıcının babası olan "Hasan Aybaba'nın ismi verilecek. 
   
   Bulak'tan taşlama    DENİZLİSPOR Teknik Direktörü Giray Bulak, Bursaspor maçının kaderini forvet oyuncularının belirleyeceğini belirtip, "Eğer yine gol kaçırma rekoru kırmazsak, rakibimizi yeneriz" dedi. Genç teknik adam, bir an önce arzu ettikleri bölgeye çıkmak istediklerini söyledi. 
   
   İzmir'e randevu    FUTBOL Federasyonu, pazar günü Denizlispor ile Bursaspor arasında oynanacak karşılaşmanın, ev sahibi ekibin cezası nedeniyle İzmir'de yapılmasına karar verdi. Sahası bir maç kapatılan Denizlispor'un karşılaşması İzmir Atatürk Stadı'nda 16.00'da oynanacak. 
   
   Ertegün onuru    ABD futbol tarihinde, kurdukları Cosmos kulübüyle önemli bir yere sahip olan Ahmet ve Nesuhi Ertegün kardeşler, Ulusal Futbolun Ünlüleri Soccer Hall of Fame arasına girdiler. Atlantic Plak Şirketi'nin başkanı olan Ahmet Ertegün, 25 Ekim'deki törende 1989'da ölen ağabeyinin de ödülünü alacak. 
   
   Rize'den itiraz    TRABZONSPOR karşılaşmasında cezalı oyuncu oynattığı gerekçesiyle kazandığı maçta hükmen yenik ilan edilen Çaykur Rizespor, Tahkim Kurulu'na başvuracak. Başkan Ekrem Cengiz, "Art niyet yok. Federasyonun bu talimatnamesi açık değil. Sahada kazandığımız maçı masa başında kaybetmek istemiyoruz" dedi. 
   
   Bileti kesildi    BURSASPOR Teknik Direktörü Hagi, sakat olduğunu söyleyen, ancak doktor kontrolünde sağlam olduğu anlaşılan Ender'i kadro dışı bıraktı. Rumen hoca, "Benim, karakterli oyunculara ihtiyacım var. Ender'i istemediğimi yönetime bildirdim. O artık bizimle değil" dedi. 
   
   Coşkun Türk'ün acı günü    POSTA Spor Servisi editörü Coşkun Türk'ün annesi Nimet Türk dün sabah hayata gözlerini yumdu. Uludağ Üniversitesi Tıp Fakültesi Hastanesi'nde bir süredir tedavi gören 68 yaşındaki Türk yakalandığı amansız hastalığa yenik düştü. Milliyet, dün Yalova'da toprağa verilen Nimet Türk'e Allah'tan rahmet, ailesi ve yakınlarına başsağlığı diler. 
   
   
</TEXT>
</DOC>
