<DOC>
<DOCNO> 167996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sondun18.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'dan bir ses bandı daha 
</HEADLINE>
<TEXT>

     Lübnan'ın El Hayat-LBC uydu televizyonu, Irak'ın devrik Devlet Başkanı Saddam Hüseyin'e ait olduğunu iddia ettiği ses bandını yayımladı. 
     Saddam Hüseyin, yeni ses bandında, ''zaferin yaklaştığını ve ABD birliklerinin Irak'tan atılacağını'' söylüyor. 
     Bir LBC temsilcisi, bandın, televizyonun başkent Bağdat'taki bürosuna bırakıldığını açıkladı. Temsilci, daha önce yayımlanmadığını ileri sürdüğü bandın diğer yüzünde şarkılar bulunduğunu kaydetti. 
     El Cezire televizyonu, geçen hafta Saddam'a ait olduğunu iddia ettiği bir ses bandı yayımlamıştı. 
     Televizyonun yayımladığı ses bandında, Saddam, ''hayatta olduğunu ve Iraklıların arasında bulunduğunu'' söylemişti. 
     
</TEXT>
</DOC>
