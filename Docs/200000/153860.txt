<DOC>
<DOCNO> 153860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sontur53.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Rumlar pasaportla geçiyorlar, iki devlet tescil ediliyor 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Kıbrıs'ta karşılıklı geçişler sırasında Rumların pasaportları ile KKTC'ye geçtiğini belirterek, ''Yani iki ayrı devletin olduğunu tescil ediyorlar. Bu, önemlidir'' dedi. 
     Şener, SkyTürk televizyonunda yaptığı açıklamada, Kıbrıs'ta sınırlardan geçişlere önce Türk tarafının izin verdiğini hatırlatarak, bu noktada batı ülkelerinin beklentisinin 'Güney Kıbrıs'ın kişi başına milli geliri daha fazla, Kıbrıs Türklerinin milli geliri biraz daha düşük. Bütün kuzeydekiler güneye akacaklar' şeklinde olduğunu ifade ederek, ''Bir de baktık ki süreç tersine döndü ve binlerce Güney Kıbrıslı, Kuzey Kıbrıs'a geçti. KKTC'nin turizm gelirlerinde birden bire büyük bir patlama meydana geldi'' diye konuştu. 
     Şener, şunları kaydetti 
     ''KKTC yönetiminin gösterdiği bu atak politikanın ardından, Güney Kıbrıs Rum yönetimi de dün, daha ileri bir paket görüntüsü vermek suretiyle bir paket açıkladı. Onlar da güneye geçişin artmasını bekliyorlar demek ki. 
     Sayın Denktaş, dünkü açıklamasında isabetli bir çerçeve çizmiştir. 'İki devlet arasındaki ilişkiler, karşılıklı özendirmeler olur. Bu, iyi bir şeydir' diye. Ben de bu karşılıklı jestleri, Kıbrıs'ta bulunan iki devlet arasındaki ilişkilerin bir parçası olarak değerlendiriyorum.'' 
     
     KKTC'YE 450 MİLYON DOLARLIK KREDİ 

     Şener, Kıbrıs Rum Kesimi'nin AB'ye Katılım anlaşmasını imzalandığının ertesi günü KKTC'ye gittiğini ve KKTC ile iki protokol imzaladıklarını hatırlatarak, ''Bunlardan biri ekonomik ve mali önlemler, ikincisi de Kıbrıs'ta yapılacak yatırımlara ilişkin bir protokol idi'' dedi. 
     Kıbrıs'ta refah düzeyinin artırılması, ekonominin performansının yükseltilmesi ile ilgili bir dizi önlem öngördüklerini ve buna bağlı olarak da 3 yıllık bir dönem için 450 milyon dolarlık bir kredi anlaşması yaptıklarını da hatırlatan Şener, şöyle devam etti 
     ''Gördüğüm kadarı ile Kıbrıs Türk toplumunda ekonomik rasyonalite var. İyi bir performans elde edebilmek mümkün, özellikle bazı sektörler önemli ve hassastır. Çok önemli bir turizm potansiyeli var. Bu potansiyelin harekete geçirilmesi lazım. Burada önemli olan, KKTC'nin ekonomik performansını artırmaktır.'' 

     
</TEXT>
</DOC>
