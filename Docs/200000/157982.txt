<DOC>
<DOCNO> 157982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sondun05.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da yeni moda... Ayaklara estetik... 
</HEADLINE>
<TEXT>

     ABD'nin New York kentinde sıcak havalarla birlikte sandalet sezonunun başlamasıyla, kusursuz ayaklara sahip olmak isteyen çok sayıda kadın bıçak altına yatıyor. 
     Doktorlar, bu yıl kentte daha fazla kadının ayaklarına estetik ameliyat yaptırdığını ve bunun neredeyse bir moda halini aldığını belirttiler. 
     New Yorklu kadınların ayak bileğinden yağ aldırma, parmaklardaki şişleri giderme ve parmakları uzatma veya kısaltma gibi taleplerle bıçak altına yattıklarını belirten doktorlar, böyle bir ameliyatın 5 bin doları bulduğunu kaydettiler. 
     Newsweek dergisinin bu konudaki haberine göre, Manhattan'da muayenehanesi bulunan ayak cerrahı Suzanne Levine, bu sezon geçen yıla göre yüzde 25 daha fazla bu ameliyatlardan yaptığını belirtirken, ''ayak baş parmağından yağ aldırmak isteyen kadınlarla dahi karşılaştığını'' ifade etti. 
     Buna karşın hekimler kozmetik amaçlı ayak ameliyatları konusunda uyarıda bulunarak, zorunlu olmadıkça bu tip operasyonlardan kaçınılması gerektiğini belirtiyorlar. 
     New York Üniversitesi'nden Dr Gerard Varlotta, baştan savma yapılan ayak estetik ameliyatlarından sonra 12 hastada sinir ve yürüme sorunları gördüğünü kaydederek, ''Ender de olsa risk fazla, en iyisi pedikür yaptırmak'' diye konuştu. 
     
</TEXT>
</DOC>
