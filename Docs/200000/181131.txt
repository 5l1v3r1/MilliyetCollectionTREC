<DOC>
<DOCNO> 181131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/ekonomi/eko02.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gülben'in 'çok özel' kaseti Uzanlar'da çıktı 
</HEADLINE>
<TEXT>

   Hakan Uzan'ın asistanı Meltem İşgörür'ün çantasından çıkan kasette Gülben Ergen'in bir taverna şarkıcısıyla 'çok özel' görüntülerinin yer aldığı belirlendi 
      ERDAL KILINÇ İSTANBUL 
   
   İmar Bankası soruşturması çerçevesinde araştırmalarını sürdüren polis, şok bir kasete ulaştı. Hakan Uzan'ın asistanı Meltem İşgörür'ün çantasında çıkan bu kasette, şarkıcı Gülben Ergen'in, bir taverna şarkıcısıyla çok özel görüntüleri yer alıyor. Konuyla ilgili önceki gece gözyaşları içinde polise ifade veren Ergen, "Kasetin Uzanlar'ın eline nasıl geçtiğini bilmiyorum" dedi. 
   Gıyabi tutuklu Kemal Uzan, Yavuz Uzan ve Bahattin Uzan'ın yakalanması için operasyonlar sürerken, polisin şantaj amacıyla tutulduğunu sandığı çok sayıda görüntü ve ses kaseti ele geçirildi. Polis, operasyonun ilk günlerinde Hakan Uzan'ın asistanı Meltem İşgörür'de görüntü ve ses kaydı yapan ve değiştiren cihazın bulunduğu bir çanta yakalamıştı. İşgörür'ün kaset ve cihazlarla birlikte yurtdışına gitme hazırlığında olduğu öne sürülmüştü. 
   
   Gülben futbol kasetinde 
   Hakan Uzan'a ait olduğu öne sürülen çantada, sadece cihazın olmadığı anlaşıldı. Aynı çanta içerisinde Hakan Uzan'a ait aile fotoğrafları ile çeşitli kasetler ele geçirildi. Polis, üzerinde futbol maçı yazısı bulunan şüpheli kaseti incelemeye alınca şoke oldu. İlk başlarda ekrana futbol maçı görüntüleri yansıdı. Kaset biraz ilerleyince şarkıcı Gülben Ergen'in sakallı bir taverna şarkıcısıyla gizli çekilmiş çok özel görüntüleri çıktı. Kasetin, Ergen ünlü olmadan önce çekildiği anlaşıldı. 
   
   Kasetin kopyaları var 
   Genişletilen operasyonlar sırasında Uzanlar'a ait Florya'daki Standart Tütün A.Ş.'ye de baskın yapılmıştı. Baskın sırasında ele geçirilen kasetler arasında da Ergen'in kasetinin üç kopyası bulundu. Ayrıca incelenen diğer kasetlerde Rus asıllı olduğu tahmin edilen kadınlarla çeşitli erkeklerin çok özel görüntüleri de saptandı. Bu kasetlerdeki erkeklerin kilit noktalardaki bürokrat, siyasetçi ya da işadamlarından olabileceğini tahmin eden polis, bu konuda araştırmalarını sürdürüyor. 
   Ergen, polisin talebi üzerine önceki akşam İstanbul Emniyet Müdürlüğü Mali Şube Müdürlüğü'ne ifade vermek üzere gitti. Konuyla ilgili görüşüne başvurulan Ergen, ifadesi sırasında gözyaşlarını tutamadı. Bu kasetin varlığından haberi olduğunu belirten Ergen, "Bu gerçekle bir gün yüz yüze gelecektim. Ancak kasetin Uzanlar'ın eline nasıl geçtiğini bilmiyorum" dedi. 
   
   
</TEXT>
</DOC>
