<DOC>
<DOCNO> 195544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sonspo02.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor, Partizan deplasmanından boynu bükük döndü 
</HEADLINE>
<TEXT>

     Ülkerspor Basketbol Takımı, Erkekler Avrupa Ligi A Grubu'ndaki ikinci maçında Sırbistan-Karadağ'ın Partizan Mobtel takımına deplasmanda 77-68 yenildi. 
     Maçın ilk dakikalarında hücumda etkisiz bir oyun sergileyen Ülkerspor, 5 dakika içinde sadece Blair ile 6 sayı üretti. Bu dakikayı 8-6 geride tamamlayan turuncu-yeşilliler, daha sonra oyunda dengeyi kurdu. Haluk'un 3 sayılık basketiyle 6. dakikada 9-9 beraberliği sağlayan Ülkerspor, son 1 dakika içinde 19-11'lik üstünlük yakalarken, ilk periyodu 20-14 önde tamamladı. 
     İkinci periyoda Blair'in pota altında etkili oyunuyla başlayan Ülkerspor, 11. dakikada 22-14'lük skorla farkı 8 sayıya çıkardı. Daha sonra hücumda etkisiz kalan Ülkerspor, Ostojic'in pota altından sayılarına engel olamadı. Partizan, 6 dakika içinde 17-8'lik bir seri yakalayarak, 17.dakikada 31-30'la skoru lehine çevirdi. Ev sahibi ekip, ilk yarıyı 37-35 önde kapadı. 
     Maçın ikinci yarısında da etkisiz bir oyun sergileyen Ülkerspor, özellikle Booker'ı dış şutlarda devreye sokamamanın sıkıntısını yaşadı. Karşılaşmada forma giyen İbrahim'in, sakatlığını henüz üzerinden atamadığı görülürken, bu oyuncu skora katkıda bulunamadı. İlk yarıda pota altında Blair'i iyi kullanan Ülkerspor, ikinci yarıda bu oyuncudan yararlanamadı. 27. dakikada Partizan Mobtel, Brown'ın da basketleriyle farkı 13 sayıya 51-38 çıkarırken, Ülkerspor 6 dakika 44 saniye boyunca sadece 3 sayı üretebildi. Etkili oyununu sürdüren ev sahibi ekip, 3. periyodu da 57-45 önde tamamladı. 
     Son periyotta Booker ile sayılar bulan Ülkerspor, 37. dakikada 64-58'lik skorla farkı 6 sayıya indirmesine karşın, hücumlardan üst üste boş döndü. Son dakikalarda, teknik faullerle oyuna ortak olmaya çalışan Ülkerspor, House ve Brown'ın basketlerine engel olamayınca Partizan karşılaşmayı 77-68 kazandı. Ülkerspor bu sonuçla, gruptaki ilk yenilgisini aldı. 
     Partizan, ribauntlarda da rakibine 38-23 üstünlük sağladı. 
     
</TEXT>
</DOC>
