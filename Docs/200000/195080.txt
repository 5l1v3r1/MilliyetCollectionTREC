<DOC>
<DOCNO> 195080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sonspo16.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliler yarın Letonya'ya gidiyor... 
</HEADLINE>
<TEXT>

     A Milli Futbol Takımı, 2004 Avrupa Futbol Şampiyonası Finalleri'ne katılabilmek için Letonya ile yapacağı ilk baraj maçının hazırlıklarını sürdürdü. 
     Milli Takımlar Teknik Direktörü Şenol Güneş yönetiminde, Florya Metin Oktay Tesisleri'nde gerçekleştirilen ve yaklaşık 1 saat süren antrenmanda futbolcular tek pas, kanatlardan ortalarla gol ve kontrollü uzun pas çalışmaları yaptı. 
     Antrenmana, sakatlığı bulunan Yıldıray ile hasta olan Alpay katılmazken, dünkü idmanı yarıda bırakan Hasan, takımla birlikte çalıştı. Kampa dün katılan Tugay da antrenmanda yer aldı. 
     Antrenmanın ardından futbolcular otobüse giderken, tesislere gelen Kocaeli Üniversitesi'nde okuyan bir grup öğrenci, Şenol Güneş ve oyunculara sevgi gösterisinde bulundu. 
     Milliler, Letonya maçının hazırlıklarını akşam basına kapalı yapacağı antrenmanla sürdürecek ve ardından akşam yemeği için Florya'da bir lokantaya gidecek. 
     
     YOLCULUK YARIN 
     A Milli Takım, yarın saat 11.00'de özel uçakla Letonya gidecek. 
     Riga'da Park Hotel Ridzene'de kalacak milliler, Daugova Stadı'nda ilk antrenmanlarını yapacak. A Milli Takım, son antrenmanını cuma günü, cumartesi günü maçın yapılacağı Skonto Riga Stadı'nda yerel saatle 19.00'da gerçekleştirecek. 
     
</TEXT>
</DOC>
