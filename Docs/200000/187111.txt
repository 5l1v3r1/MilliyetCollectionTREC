<DOC>
<DOCNO> 187111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sontur29.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de feci kaza... Tonlarca kumun altında kalan kız öldü... 
</HEADLINE>
<TEXT>

     İzmir'in Limontepe Semti'nde, yokuş çıkan kamyonun kayarak bir eve girmesi üzerine, araçtan boşalan tonlarca kumun altında kalan 14 yaşındaki kız öldü, annesi de yaralandı. 
     Alınan bilgiye göre, 9690 sokaktaki yokuşu çıkan Erol Kaşıkara yönetimindeki 35 TT 211 plakalı kum yüklü kamyon, bir anda kaymaya başladı. Sürücüsünün hakimiyetini kaybettiği araç, yokuşun girişindeki 9689 sokakta bulunan ve kod farkı nedeniyle çatısı yol seviyesiyle bir olan Acar Ailesi'nin evine girdi. Kamyon çatıyı yıkarken, kasasında bulunan tonlarca ağırlığındaki kum da evin içine boşaldı. 
     Olay yerine çağırılan İtfaiye Daire Başkanlığı'na bağlı Arama Kurtarma Sağlık AKS 110 ekibi, kamyonun lastiği altında kalan Nafize Acar'ı 41 yaralı olarak çıkarmayı başardı. Nafize Acar, Atatürk Eğitim ve Araştırma Hastanesi'ne kaldırılırken, evde olduğu ve kum altında kaldığı belirlenen 14 yaşındaki Ebru Acar'ı kurtarmak için çalışma başlatıldı. 
     
     CESEDİ ÇIKARILDI 

     Çevre sakinlerinin de ellerinde küreklerle katıldığı arama sonunda, Naci Şensoy Lisesi öğrencisi Ebru Acar'ın cesedi çıkarıldı. 
     Rüştü Ünsal Polis Meslek Yüksekokulu'nda teknisyen olarak çalışan baba İsmail Acar, kızları Emel ve Didem ile yakınları, olay üzerine sinir krizi geçirdi. 
     Gözaltına alınan kamyon şoförü Kaşıkara'nın ilk ifadesinde, kamyonun frenlerinin boşalması nedeniyle kaydığını ve durduramadığını söylediği bildirildi. 
     Soruşturmanın sürdüğü belirtildi. 
     
</TEXT>
</DOC>
