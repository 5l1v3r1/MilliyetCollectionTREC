<DOC>
<DOCNO> 198838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/soneko11.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Piyango'da lisans satışı yerine "kiralama" düşünülüyor 
</HEADLINE>
<TEXT>

     Milli Piyango'nun, lisans satışı yerine gelir bölüşümü yoluyla özelleştirilmesi düşünülüyor. 
     Edinilen bilgiye göre, Milli Piyango İdaresinin özelleştirilmesi için oluşturulan komisyon çalışmalarını sürdürüyor. Bu arada idare ile yapılan görüşmelerde, Milli Piyango İdaresi ve ihale komisyonunun ayrı ayrı danışman firma belirlemesi yerine, tek bir danışman firma tutulması kararlaştırıldı. 
     Bu çerçevede, danışman firma seçimine ilişkin teknik şartname hazırlandı. Tarafların son bir kez gözden geçirmesi beklenen teknik şartnamenin ardından ihaleye çıkılacak ve Ocak ayı sonuna kadar danışman firma tespit edilecek. 
     Daha sonra ihale şartnamesi hazırlıkları başlayacak ve 2004 yılı ortalarında bu işlem de bitecek. Ardından ihaleye çıkılacak ve düşünülen takvime göre, Milli Piyango İdaresinin özelleştirilmesi işlemi 1 yıl sonra bu dönemlerde bitmiş olacak. 
     
     İŞLETME HAKKI KİRAYA VERİLECEK 
     Bu arada yapılan çalışmalarda, talih kuşunun lisans satışı yerine, işletme hakkının kiraya verilmesini içeren gelir bölüşümü yoluyla özelleştirilmesi görüşü de ağırlık kazandı. 
     Milli Piyango İdaresinin başlangıçtan bu yana istediği bu modele, Özelleştirme İdaresinin de sıcak baktığı belirtiliyor. 
     Söz konusu modele göre, şans oyunlarının işletme hakkı 10 yıllığına özel sektöre devredilecek. 10 yıllık süreçte, bu işe talip olan firma her türlü altyapıyı da kurarak mevcut oyunları geliştirecek, yeni şans oyunlarını devreye sokacak. Bu kuruluş, şans oyunlarına ilişkin her türlü organizasyon ve reklamı da gerçekleştirecek. 
     Gelir bölüşümünde, işletme hakkını kiralayan firma, 10 yıl süreyle elde edilen gelirden de belli oranda pay alacak. 
     Bu modelde hasılat ve çekilişleri kimin düzenleyeceği ise ihale şartnamesi hazırlıkları sırasında belli olacak. Milli Piyango İdaresi, güvenilirlik ve sistemin iyi izlenmesi açısından hasılatı toplayıp, çekilişi de kendisi düzenlemek istiyor. Hasılatı, toplama işleminin hemen ardından işletici firmaya devretmeyi öneren idare, bu şekilde satışların da daha iyi takip edilebileceğini belirtiyor. 
     
     DÜNYADA DA GELİR BÖLÜŞÜMÜ UYGULANIYOR 
     Milli Piyango İdaresi yetkililerinin verdiği bilgiye göre, şans oyunlarını özelleştiren ülkelerin tümünde gelir bölüşümü modeli benimseniyor. Hasılat ve çekiliş konusunda ise farklı uygulamalar bulunuyor. 
     Yılda 4 milyar Euro'luk şans oyunu oynanan İngiltere'de, gelir bölüşümü karşılığı işletici firmaya hasılattan binde 5 pay veriliyor. İtalya'da ise şans oyunlarının yıllık hasılatı 10 milyar Euro'yu buluyor. 
     Türkiye'de şans oyunlarında dönen paranın daha düşük boyutta olması nedeniyle, gelir bölüşümünde bu işe talip olan firmaya ayrılacak payın biraz daha fazla olması bekleniyor. 
     Milli Piyangonun özelleştirilmesiyle yurtiçinde Oyak, Koç, Sabancı, Doğuş ve Doğan grupları, yurtdışında ise Yunan Piyango işletmesinin yanı sıra İtalyan Sisal Group, İngiliz Camelot, Fransız Scientific Games ve ABD'li Gtech Corp. ilgileniyor. 
     
</TEXT>
</DOC>
