<DOC>
<DOCNO> 176175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sontur16.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu-Sen'den açlık grevi resti.. 
</HEADLINE>
<TEXT>

     Kamu-Sen Genel Sekreteri ve Türk Büro- Sen Genel Başkanı Fahrettin Yokuş, toplu görüşmelerinde Hükümet'in olumlu adım atmaması durumunda, 81 ilde 5 bin sendika yöneticisiyle açlık grevine başlayacaklarını söyledi. 
     Yokuş, Türkiye Kamu-Sen'e bağlı sendikaların Konya şube başkanlarıyla birlikte Toplu Görüşme Takip Çadırı'nda düzenlediği basın toplantısında, dün hükümetle yapılan görüşmelerde, karşı tarafın beklentilerini anlamaktan çok uzakta olduğunu gördüklerini ifade etti. 
     Devlet Bakanı ve Başbakan Yardımcısı Mehmet Ali Şahin'in kendilerine, ''Sizin hükümet olarak bize ihtiyacınız var'' sözlerinin kendilerini son derece üzdüğünü belirten Yokuş, ''Yani Bizimle iyi geçinmek zorundasınız. Biz iktidar gücüyle nasıl toplumun tüm kesimlerini önümüzde eğiyorsak, siz memurlar geleceksiniz, önümüzde diz çökerek, elinizi oğuşturarak, bize yalvaracaksınız anlamında sözler ifade ediliyor. Hiçbir iktidarın önünde eğilmedik, eğilmeyiz, bunlar da eğemezler'' diye konuştu. 
     Türkiye Kamu-Sen olarak anlaşma masasına, uyumsuzluk, kavga çıkarmak için değil, milli bütçeden memurların payına düşeni istemek için gittiklerini bildiren Yokuş, bütün olumsuzluklara rağmen toplu görüşme masasını terk etmediklerini ve Hükümet'e taleplerini ilettiklerini kaydetti. 
     Geçen yıl Uzlaştırma Kurulu kararlarından doğan haklarının hayata geçirilmediğini ve bundan doğan kayıplarının giderilmesi için talepte bulunduklarını dile getiren Yokuş, ancak Devlet Bakanı ve Başbakan Yardımcısı Şahin'in bunu kabul etmeyerek, görüşmeleri sıkıntıya soktuğunu ifade etti. 
     Yokuş, devletin kamu çalışanları arasındaki ücret dengesizliğini gidermesi gerektiğini belirterek, şöyle konuştu 
     ''Kamuda çalışan işçilerin maaşlarında gözümüz yok. Ancak aynı devlet bütçesinden, işçinin çıplak maaşı, yapılan son zamlarla ortalama 1 milyar 210 milyon liraya çıkarılırken, memurlara yapılan son zamlarla ortalama maaş 570 milyon lira oldu. Eğer söyledikleri gibi devletin imkanlarıyla bize hakkımız verilemiyorsa, aynı devlet bütçesinden işçilere nasıl veriliyor Bizler de işçiler gibi alın terimizin karşılığını istiyoruz.'' Perşembe günü Hükümet'in makul talepleri karşısında beklentilerine cevap vermemesi durumunda Türkiye'nin her yerinden Ankara'ya yürüyüş başlatacaklarını ve gerekirse diğer sendikalarla ortak hareket ederek greve gidebileceklerini belirten Yokuş, ''Hükümet olumlu adım atmazsa, 81 ilde 5 bin sendika yöneticimizle açlık grevi başlatarak, haklılığımızı kamuoyunu duyurmaya çalışacağız'' diye konuştu. 
     Amaçlarının, iddia edildiği gibi bağcıyı dövmek değil, üzüm yemek olduğunu dile getiren Yokuş, ''Ama üzüm yemek için bizi masaya davet etmeyecek bir hükümetle, yani bağcıyla gerekirse kavga ederiz. O yüzden diyoruz ki, getirin ortaya üzümü hep birlikte yiyelim. İşçisiyle memuruyla, esnafıyla köylüsüyle 70 milyon Türk insanıyla birlikte yiyelim'' dedi. 
     
</TEXT>
</DOC>
