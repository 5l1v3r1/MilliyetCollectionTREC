<DOC>
<DOCNO> 179848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur24.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Gümülcine'den Türkçe radyo yayını... 
</HEADLINE>
<TEXT>

     Yunanistan'ın Gümülcine şehrinden Türkçe yayın yapan, Keşan, Enez, İpsala, Çanakkale ve Uzunköprü'den dinlenebilen Yıldız FM'in, Yunanistan Radyo Televizyon Kurumu'nun kapatma kararına karşı, hukuk mücadelesi verdiği bildirildi. 
     Yıldız FM'in Genel Yayın Yönetmeni ve Haber Programcısı Kenan Mustafa, A.A muhabirine yaptığı açıklamada, Yıldız FM'in Batı Trakya'da Türkçe yayın yapan radyolar arasında sınırları aşan ve Doğu Trakya'da Keşan, Enez, İpsala, Uzunköprü ve Çanakkale ile Güney Bulgaristan'daki soydaşlar tarafından dinlenen tek radyo olduğunu söyledi. 
     Yayın hayatına başladığında radyonun sahibi Yunanlı Yorgos Maridis ile Türkiye'ye gelerek, meslektaşları ile görüştüklerini ve yayını Türkiye'ye dinletmek istediklerini belirten Mustafa, şöyle devam etti 
     ''Kendilerinden bu konuda destek istedik. Ben, Yıldız FM'de yaptığım programlarla Yunanistan'da AB vatandaşı olarak yaşayan Batı Trakyalı soydaşlarımızın sorunlarının çözümü konusunda uğraş verdim. Ne yazık ki 2002 Aralık ayında, radyonun belgelerinde eksiklik olduğu öne sürülerek kapatma kararı çıktı. Sonradan, Yunanlı politikacılar hakkımızda şikayette bulundukları için kapatıldığımızı öğrendik. Yıldız FM olarak, ilgili birimlerden topladığımız imzaları Yunanistan Radyo Televizyon Kurulu'na ilettik. Kararın iptali için Danıştay'a başvurduk.'' 
     
     DANIŞTAY KARARI 
     Danıştay'dan halen karar çıkmadığını ve yayınlarını sürdürdüklerini belirten Mustafa, ''Danıştay'dan olumlu karar çıkması halinde Edirne'den de bir frekans alarak yayınlarımızı güçlendirmeyi düşünüyoruz'' dedi. 
     Radyoları ile ilgili olumsuz bir karar çıkması halinde dahi Yıldız FM'in sesinin kesilmeyeceğini öne süren Mustafa, gerekirse Yunanca yayın yapan bir radyo satın alınarak yayınlarına devam edeceklerini söyledi. 
     
</TEXT>
</DOC>
