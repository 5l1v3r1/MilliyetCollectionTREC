<DOC>
<DOCNO> 165170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/soneko26.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Özyeğin Yüksek ya da düşük kur değil, istikrar önemli... 
</HEADLINE>
<TEXT>

     Fiba Şirketler Grubu Yönetim Kurulu Başkanı Hüsnü Özyeğin, bireysel emeklilik sistemine girmelerinin ancak yabancı bir ortakla mümkün olabileceğini belirterek, ''görüşmelerimiz oldu ama ortada somut birşey yok'' dedi. 
     Fiba Holding'in finans sektöründeki son yatırımı olan ve 6 Mayıs 2002'de sigortacılık ruhsatı alarak faaliyete başlayan Finans Sigorta'nın ilk yılı, Hüsnü Özyeğin ve Finans Sigorta Genel Müdürü Recai Dalaş'ın katıldığı bir toplantıyla değerlendirildi. 
     Özyeğin, krizlerin etkisinin en yoğun finans sektöründe yaşandığını belirterek, bu dönemde kurdukları Finans Sigorta'nın bir yıl gibi kısa bir sürede sektör içinde yer almaya başladığını kaydetti. 
     Dalaş da, konuşmasında Finans Sigorta'nın 1 yıllık süre içinde 380 acenteye ulaştığını, müşteri sayılarının 81 bini bulduğunu belirterek, bu yılı 500 acenta, 125 bin müşteri ve 75 trilyon lira ciroyla kapatmayı hedeflediklerini bildirdi. 
     Önümüzdeki 10 yıl içinde, bankacılık sektöründe yaşanan yeniden yapılanmanın sigorta sektörü içinde de görüleceğini kaydeden Dalaş, bu yapılanma sonucu sektördeki şirket sayısının azalacağına işaret etti. 
     Recai Dalaş, sigorta sektöründe acente ve müşteri ihtiyaç ve isteklerini baz alan, pazar payı yerine karlılığı ön plana çıkaran dönemin başlaması gerektiğini, böylece şirketlerin iyi müşteri ile kötü müşteriyi ayırmak zorunda kalacaklarını söyledi. 
     Genel Müdür Dalaş, 2005 yılı hedeflerini sektörün ilk 10 şirketi arasında yer almak ve yüzde 4 pazar payı, 2010 yılı hedeflerini ise ilk 5 şirket arasında yer almak ve yüzde 10 pazar payı olarak açıkladı. 
     Web tabanlı online bir sigorta şirketi olduklarını kaydeden Dalaş, sağlık ve hayat sigortası dışında tüm branşlarda faaliyet gösterdiklerini söyledi. 
     Kişiye ve mesleğe özel fiyatlandırma yaptıklarını, ödeme kolaylığı getirdiklerini, hasar ödemelerinde kişiye özel müşteri temsilcisi ve ulaşımın zor olduğu bölgelere online hasar ekspertizi uygulaması yaptıklarını anlatan Dalaş, ortalama 22 gün gibi bir sürede hasar ödemesi yaptıklarına kaydetti. 
     
     BİREYSEL EMEKLİLİK İÇİN YABANCI ORTAK ŞART 
     Toplantının ardından Özyeğin ve Dalaş, basın mensuplarının sorularını yanıtladı. 
     Fiba Holding Yönetim Kurulu Başkanı Hüsnü Özyeğin, bireysel emeklilik sistemine girip girmeyecekleri yönündeki bir soru üzerine sigortacılık sektöründe sağlık ve hayat sigortası branşlarının bambaşka şeyler olduğunu belirterek, bunların 3-4 yıllık bir ön çalışma gerektirdiğini, gruplarında bu işin uzmanı olan kişiler bulunmadığını söyledi. 
     Özyeğin, ''Bireysel emeklilik işine girmemiz için mutlaka bir yabancı ortağa ihtiyacımız olur. Görüşmelerimiz oldu ama ortada somut birşey yok'' dedi. 
     Uzun vadeli fonların oluşması için Merkez Bankası'nın enflasyon hedeflemesine geçmesi gerektiğini ifade eden Özyeğin, uzun vadeli fonların ekonomiye sonsuz faydalar getireceğini kaydetti. 
     Özyeğin, 1970'lerin ortalarında Türkiye'de 7 yıl vadeli özel sektör tahvili satıldığını anımsatarak, şu an sabit faizli en uzun vadeli tahvilin 7 Temmuz 2004 tarihli olduğuna dikkat çekti. 
     Banka bilançolarında kur ve faiz riskinin minimal düzeyde olduğunu kaydeden Özyeğin, döviz kuruna ilişkin bir soruyu da, ''önemli olan kurun yüksek ya da düşük olması değil, istikrarlı olmasıdır'' şeklinde yanıtladı. 
     
     ''SPRINTER DEĞİL, MARATON KOŞUCUSU OLMAK İSTİYORUZ'' 
     Finans Sigorta Genel Müdürü Recai Dalaş da, şirketin büyümesindeki en önemli sırrı insan kaynağı olarak niteledi. 
     Şirketin hırslı, iddialı ve profesyonel bir kadro tarafından yönetildiğini ifade eden Dalaş, ''bizler sprinter olmak istemiyoruz, maratoncu olmak istiyoruz. Uzun vadeli planlar koyup, 8-10 yıl sonra onlara ulaşabileceğimize inanıyoruz'' dedi. 
     Recai Dalaş, bir soru üzerine sağlık ve hayat branşlarının farklılığına değinerek, ''sağlık alanında faaliyet göstermememiz için hiçbir neden yok. Şu an acentelerimiz aracılığıyla kamuoyunun nabzını tutmaya çalışıyoruz. Bu konu gündemimizde. Belki hemen değil ama ileride bu konuyu değerlendireceğiz'' diye konuştu. 
     Vatandaşın sigortalayacak malı olduğu sürece sektöre ilgi göstereceğine işaret eden Dalaş, ''Türkiye zenginleştikçe, vatandaş da zenginleşecektir. Kaybedecek şeyi olanların sayısı artıkça sigortaya olan ilgi de artacaktır'' dedi. 
     Bu yıl sigorta sektöründe karşılık ayrımı yönteminin değiştiğini ifade eden Dalaş, böyle olunca 2003 yılı faaliyet tablolarının sektörde her zaman olduğundan daha şeffaf bir görüntü vereceğini dile getirdi. Dalaş, ''Yöneticiler zaman zaman patronlarını bile yanıltacak şekilde bilanço makyajı yapabiliyorlardı. Hatta bazen kendi şirket performanslarını bile doğru okuyamıyorlardı. Artık bu durum ortadan kalkacak'' diye konuştu. 
     
</TEXT>
</DOC>
