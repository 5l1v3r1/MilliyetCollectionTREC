<DOC>
<DOCNO> 154912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sontur04.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
En az 1 yıl sürmüş evliliklerde, taraflar anlaşırsa boşanma kesin 
</HEADLINE>
<TEXT>

     Yargıtay, en az bir yıl sürmüş evliliklerde tarafların bizzat anlaştıklarını açıklamaları halinde boşanma kararı verilebilebileceğine hükmetti. 
     Eskişehir 5. Asliye Hukuk Mahkemesi, davacı Hanife Tezoldu avukatının davalı Ünal Tezoldu aleyhine açtığı boşanma davasını kabul etti. 
     Kararın temyiz edilmeden kesinleşmesi üzerine Yargıtay Cumhuriyet Başsavcılığı, yerel mahkeme kararının kanun yararına bozulmasını istedi. 
     İstemi görüşen Yargıtay 2. Hukuk Dairesi, kararı oybirliği ile bozdu. 
     Kararda, 4721 Sayılı Türk Medeni Kanunu'na göre, en az bir yıl sürmüş evliliklerde eşlerin birlikte başvurması ya da bir eşin diğerinin davasını kabul etmesi halinde evlilik birliğinin temelinden sarsılmış sayılabileceğine işaret edildi. 
     Bu halde dahi boşanma kararı verilebilmesi için, hakimin bizzat tarafları dinleyerek iradelerinin serbestçe açıklandığına kanaat getirmesi ve boşanmanın mali sonuçları ile çocukların durumu hususunda taraflarca kabul edilecek düzenlemeyi bulması gerektiği kaydedilen kararda, şöyle denildi 
     ''Taraflar hazır bulunup, bizzat anlaştıklarını açıklamaz veya hakim tarafların anlaşmalarını uygun bulmazsa taraflardan delilleri sorulup toplanması sonucunda evlilik birliğinin temelinden sarsılmış olup olmadığının Medeni Kanun'un 184. maddesi çerçevesinde takdiri gerekirken, davalı asil dinlenilmeksizin, davacı vekili ve davalının beyanı ile boşanma hükmü kurulmuş olması usul ve yasaya aykırıdır.'' Yargıtay'ın söz konusu kararı Resmi Gazete'nin bugünkü sayısında yayımlandı. 
     
</TEXT>
</DOC>
