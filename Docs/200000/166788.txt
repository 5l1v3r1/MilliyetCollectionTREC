<DOC>
<DOCNO> 166788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/yazar/tamer.html </URL>
<DATE> 2003/07/02/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Hükümete Petkim için aferin 
</HEADLINE>
<TEXT>

     İstanbul Müzik Festivali kapsamındaki Akademie für Alte Musik orkestrasını dinlemek üzere önceki akşam Aya İrini'ye gelenler, sadece müzik konuşmadılar. Petkim'in Uzanlar'a verilme kararı tam bir sürpriz etkisi yaratmıştı. Konserin sponsoru Metro Group'un davetlisi olan bankacı ve işadamlarının çoğunda hem şaşkınlık, hem de AKP hükümetine "koskocaman bir aferin" vardı. 
     Kepez ve Çukurova Elektrik'e ÇEAŞ el konulmasından sonra herhalde kimse Petkim'in, Uzan Grubu'na verileceğini tahmin etmiyordu. Dün yaptığım küçük bir nabız yoklamasında, bu aferinin klasik müzikseverler dışındaki iş çevreleri için de geçerli olduğunu farkettim. 
     
     TÜPRAŞ ve TEKEL 
     Uzman bankacılara göre hükümetin bu kararı, önümüzdeki aylarda özelleştirilecek 2 dev kuruluş TÜPRAŞ ve TEKEL'e yabancıların ilgisinin sürmesi açısından büyük önem taşıyor. Türkiye'de Özelleştirmenin kendi objektif koşulları çerçevesinde, siyaset karıştırılmadan devam edeceğinin kanıtı olarak değerlendiriliyor. Bu arada TÜPRAŞ ve TEKEL özelleştirmelerine yerli ortaklarla katılacak yabancı kuruluşlardan 1.5 milyar dolar civarında toplam yabancı sermaye girişi bekleniyor. "Petkim ihaleyi kazandıkları halde Uzanlar'a verilmeseydi, yabancılar diğer 2 büyük özelleştirmeyle ilgilenmezlerdi" deniyor. 
     
     Ön elemeye yeni düzen 
     Bu arada AKP hükümetine aferinin yanı sıra bir de uyarı var Özelleştirme ihalelerinde bir ön eleme zafiyeti bulunduğuna işaret eden işadamları, benzeri sorunlarla karşılaşılmaması için ön eleme şartının süratle eklenmesi gereğine işaret ediyorlar. Ancak hemen ardından Petkim için yeniden ihaleye çıkılması gerekirse, ilk ihaleye kabul edilen ve ipi göğüsleyen Uzanlar'ın dışlanmaması gerektiğine işaret ediliyor. 
     
     Top Uzanlar'da 
     Evet şimdi top Uzanlar'da. İhale sözleşmesine göre Uzanlar'ın önünde 30 günlük süre var. Uzanlar ihale bedelinin yüzde 40'ı olan 240 milyon doları peşin yatıracak. Geri kalan taksitli ödeme için 365 milyon dolarlık banka teminat mektubu bulacak. Ve taraflar arası müzakereler sonucu bir satış sözleşme imzalanacak. Eğer 30 gün dolduğu halde Uzanlar taahhütlerini yerine getiremezlerse, yeni baştan ihaleye çıkılacak. Uzanlar'ın yatırdığı 10 milyon dolarlık teminat da devlete gelir kaydedilecek. 
     
     Telsim'in borçları 
     Ekonomi kulislerine göre ÇEAŞ ve Kepez'e el konulması, Uzanlar'ı nakit yönetiminde zora soktu. Yetmiyormuş gibi Turkcell ve Telsim'in devlete yıllardır taktıkları borcun tahsili için de çok ciddi bir çalışma yürütülüyor. Uygulama için düğmeye basılmasının eli kulağında. 
     Anlayacağınız hükümetin penceresinden bakıldığında, Uzanlar'ın bir ay içinde 240 milyonluk nakiti bulması pek mümkün görünmüyor. 365 milyon dolarlık banka teminat mektubunun bulunması daha da zor. Nokia ve Motorola ile olan davalar nedeniyle yabancı bankalardan kredi umudu yok. Türk bankalarının da bu çapta bir teminat mektubunun altına imza atmayacakları kesin gibi. Bu arada 5. üyesi bir türlü atanamadığı için karar alamayan BDDK'nın dünkü atamayla bu sorununun da ortadan kalktığı ve bugün - yarın İmar Bankası ile ilgili bir takım uyarıların da yapılacağına dikkat çekiliyor. 
     İşin ilginç yanı, Uzanlar'ın sahibi bulunduğu Star gazetesinde dün Petkim'in kendilerine verilmesiyle ilgili tek satırlık bile bir haber ya da yorumun yer almaması Yoksa ne diyeceğini bilememe durumu mu söz konusu 
     
     

</TEXT>
</DOC>
