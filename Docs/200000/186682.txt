<DOC>
<DOCNO> 186682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/guncel/gun07.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bornova'da gaspçı saldırısı 
</HEADLINE>
<TEXT>

   TAYLAN YILDIRIM İzmir DHA 

   
   İzmir'in Bornova İlçesi'nde iki üniversite öğrencisi bıçaklı bir gaspçının saldırısına uğradı. Ege Üniversitesi öğrencisi Oktay Aykut Engün'ü sağ bacağından yaralayan bıçaklı gaspçı, sınıf arkadaşı Deniz Evren'in de çantasını alıp kaçtı. 
   Diş Hekimliği Fakültesi son sınıf öğencisi Engün 22 ile kız arkadaşı Evren 22 , önceki gece birlikte yemek yedikten sonra evlerine gitmek için 23.00'te yola çıktı. 63. Sokakta gençlerin önüne çıkan 1.65 boylarında, 20 - 25 yaşlarında, esmer, kısa saçlı ve kirli sakallı gaspçı, bıçak çekerek para istedi. Saldırgan, kendisine direnmeye çalışan Engün'ü sağ bacağından bıçakladı. İki arkadaş birlikte kaçmaya çalışırken kan kaybına ve acıya daha fazla dayanamayan Engün yere düştü. Evren de canlarını kurtarmak için, içinde cep telefonu, 40 milyon lira para, kimlik kartları ve çeşitli ders notlarının bulunduğu çantasını saldırgana verdi. Genç kızın elindeki çantayı alan gaspçı kayıplara karışırken, Ege Üniversitesi Hastanesi Acil Servisi'nde tedavi edilen Engün, "Hayat bu kadar ucuz olmamalı, bizi kentin ortasında göz göre göre öldürebilirdi" dedi. 
   
   
</TEXT>
</DOC>
