<DOC>
<DOCNO> 163630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/yasam/yas06.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Cannes'da üç Türk 'Aslanı' 
</HEADLINE>
<TEXT>

Bu yıl 50. kez düzenlenen Cannes Lions Reklam Festivali'nde Türkiye'den 3 eser, basın ve açıkhava dalında finale kaldı 
     Reklamcılık dünyasının en önemli ve prestijli organizasyonlarından Cannes Lions Reklam Festivali'ne bu yıl Türk reklam dehaları da adlarını yazdırdı. Bu yıl 50'ncisi düzenlenen yarışmanın basın ve açıkhava dalında, Türkiye'den 3 eser de finale kalmayı başardı. Yarışmaya katılan tam 8 bin 669 eser arasından sıyrılarak finale kalan çalışmalardan ikisi Rafineri Reklam Ajansı'ndan, diğeri ise Medina - Turgul DDBA Reklam Ajansı'ndan çıktı. Rafineri Reklam Ajansı, basın ilanı alkolsuz içecekler kategorisinde 'Coffe Del Mondo Böğürtlenli' ilanı ve İş Bankası için hazırlanan 'trafik cezası' çalışmasıyla da açık hava bölümünde 'banka ve finans kategorisinde' finale kalanlar listesine girmeyi başardı. 
     
     Milliyet öncü oldu 
     Milliyet gazetesinin düzenlediği basın ilanları yarişmasında 1'inci olan Volkswagen Babalar Günü ilanıyla Medina Turgul DDBA Reklam Ajansı da adını basın ilanları listesinde finale kalan eserler arasına yazdırdı. 2002 yılında Cannes Lions Reklam Festivali'ne sadece 6 eser katılmışken Milliyet gazetesinin Cannes Türkiye temsilcisi olmasıyla birlikte sayı bu yıl 44'e yükseldi. Uzun yıllardan beri Türkiye'den bir çalışmanın final listesinde yer almadığı ve henüz Türkiye'den bir ajansın açıkhava ve basın kategorisinde ödül kazanmadığı dünya reklamcılarının buluşma noktası Cannes Reklam Festivali'nde 30'u aşkın ülkeden reklam ajansları çalışmalarıyla büyük ödül olan Altın Aslan'ı almak için yarışıyorlar. 
     

</TEXT>
</DOC>
