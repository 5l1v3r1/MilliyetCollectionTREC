<DOC>
<DOCNO> 177484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sonspo19.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Bursa'da galibiyet arıyor... 
</HEADLINE>
<TEXT>

     Galatasaray, Bursaspor ile yarın oynayacağı deplasman maçı için yola çıktı. 
     Hazırlıklarını bu sabah Florya Metin Oktay Tesisleri'nde basına kapalı yaptığı idmanla tamamlayan sarı-kırmızılı ekip, öğleden sonra hareket eden deniz otobüsü ile Bursa yolculuğuna başladı. Galatasaray kafilesi önce Mudanya'ya gidecek, buradan da otobüsle Bursa'ya geçecek. 
     Galatasaray'da, zorlu Bursaspor maçı öncesi sakat ve cezalı oyuncular teknik heyeti düşündürüyor. 
     Kırmızı kart cezalısı Bülent Korkmaz ile sakatlıkları süren Ümit Karan, Lukunku, Baliç ve Abdullah yarınki maçta forma giyemeyecek. Sakatlığı süren Arif'in durumu ise maç öncesinde netlik kazanacak. 
     Teknik Direktör Fatih Terim'in, Bülent'in yokluğunda savunmada yeni transferlerden Ömer'e, forvette ise Ümit Karan ve Lukunku'nun yokluğunun yanı sıra Arif'in durumundaki belirsizlik nedeniyle Hakan Şükür'ün yanında son maçların formda ismi Hasan'a görev vermesi bekleniyor. 
     Sarı-kırmızılı takımın yarınki maça Mondragon, Prates, Frank de Boer, Ömer, Hakan Ünsal, Sabri, Batista Cihan , Volkan, Ergün, Hasan, Hakan Şükür 11'i ile çıkması bekleniyor. 
     Bursa Atatürk Stadı'nda saat 19.00'da başlayacak ve Digitürk Lig TV'den naklen yayınlanacak maçı hakem Serdar Tatlı yönetecek. 
     Bu arada, Galatasaray Teknik Direktörü Fatih Terim'in, eski futbolcusu, Bursaspor'un yeni teknik direktörü Gheorghe Hagi ile ilk kez teknik adam olarak karşı karşıya gelecek olması, maça ayrı bir renk getiriyor. 
     
</TEXT>
</DOC>
