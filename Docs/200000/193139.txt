<DOC>
<DOCNO> 193139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/ekonomi/eko07.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mevduat güvencesi 2004'te 50 milyar 
</HEADLINE>
<TEXT>

   EKONOMİ SERVİSİ 
   
   BDDK, mevduat garantisinde yeni bir düzenlemeye gitti. Buna göre, bir bankada bir gerçek kişiye ait hesapların anapara ve faiz tutarları toplamının 50 milyar liraya kadar olan kısmı sigorta kapsamında olacak. Ancak sigorta uygulaması, 3 Temmuz 2003 tarihinden 5 Temmuz 2004 tarihine kadar, hesapların ana para ve faizinin tamamını kapsayacak. Ayrıca, bir bankanın sermayesinin yüzde 10 ve daha fazlasına sahip ortakları ile yönetim kurulu başkan ve üyelerine, genel müdür ve yardımcılarına, kredi açmaya yetkili memurlarına, denetçilerine ve bunların ana, baba, eş ve çocuklarına ait o bankadaki tasarruf mevduatı da sigorta kapsamından çıkarıldı. 
   
   Tanım netleşti 
   "Sigorta kapsamında ödemeler Türk Lirası olarak yapılır" şeklinde net bir tanıma gidilirken, döviz tevdiat hesaplarının Türk Lirası karşılıklarının, bankanın bankacılık işlemleri yapma ve mevduat kabul izninin kaldırıldığı tarihteki Merkez Bankası döviz alış kurları esas alınarak belirleneceği hükümüne yer verildi. 
   
   
</TEXT>
</DOC>
