<DOC>
<DOCNO> 154128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/guncel/gun05.html </URL>
<DATE> 2003/05/03/ </DATE>
<TIME>  </TIME>
<AUTHOR> BİTTİ  </AUTHOR>
<HEADLINE>
Marmara'da deprem alarmı 
</HEADLINE>
<TEXT>

Bingöl depreminin İstanbul'u topun ağzına getirdiğini belirten Şengör, "Deprem 7.6 olursa, 1.5 dakika sürecek" dedi. Görür de "Marmara'da risk arttı. 1999'dan daha büyük olacak" diye konuştu 
     ÖNAY YILMAZ İstanbul MESUT IŞIK Kocaeli 

     Deprem uzmanları, Bingöl depreminin, Marmara Bölgesi'nde meydana gelecek olası depremin habercisi olduğunu belirtti. İstanbul Teknik Üniversitesi Maden Fakültesi Jeoloji Bölümü Öğretim Üyesi Prof. Dr. Celal Şengör, Bingöl depremiyle İstanbul'un topun ağzına geldiğini belirterek, "Olası deprem 7.6 büyüklüğünde olursa, 1.5 dakika sürecek" derken Türkiye Bilimsel Araştırma Kurumu Marmara Araştırma Merkezi TÜBİTAKMAM Başkanı Prof. Dr. Naci Görür de, "Marmara'da risk daha da arttı. Deprem, 1999'dan daha şiddetli olacak" diye konuştu. 
     Türkiye'nin içinde bulunduğu bölgenin bir deprem fırtınasına yakalandığını, İstanbul'un da bu fırtınanın tam ortasında bulunduğunu belirten Şengör, büyük depremlerin zaman içinde kümelendiğini ve birbirinden çok uzak bölgelerde bile birbirlerini tetikleyebildiğini belirterek şunları söyledi "Bu depremler bazen 10 - 20, bazen 30 - 40, bazen 80 - 100 yıllık zaman dilimlerine yayılabiliyorlar. Anadolu'da 1939'da Erzincan depremiyle başlayan büyük deprem silsilesi h l devam ediyor." 
     Tarihte Doğu Akdeniz Havzası'nda M.S. 360 yılında Girit'te başlayan büyük depremler silsilesinin Yunanistan'da, İtalya'da, İsrail'de, Türkiye'de uzun yıllar devam ettiğini ve tarihte bu olaya "evrensel olay" dendiğini anlatan Şengör, şöyle devam etti 
     "Sonra bu büyük deprem fırtınası dindi ve bölge, yüzyıllar süren uzun bir suskunluk dönemine girdi. Şimdi fırtına Anadolu'da yaşanıyor. Son yıllarda Kocaeli, Düzce, Adana, Afyon, Pülümür, İzmir, Bingöl'de büyük depremler oldu. İstanbul son Bingöl depremiyle bir kez daha topun ağzına geldi. Yaptığımız hesaplara göre İstanbul'da 7.6 büyüklüğünde bir deprem gerçekleşirse bunun süresi 1.5 dakikayı bulacak." 
     
     GÖRÜR'DEN UYARI 
     Prof. Dr. Naci Görür de "Bingöl'de meydana gelen deprem sonrası Marmara Bölgesi'ndeki deprem riski daha da arttı" diye uyarıda bulundu. 
     Kuzey Anadolu ve Doğu Anadolu fay hatlarının aktif ve canlı olduğunu belirten Görür, bu bölgede her zaman deprem olabileceğini belirtti. Bingöl depremiyle bu fayların daha da etkili hale geldiğini kaydeden Görür, şöyle konuştu 
     "Marmara Bölgesi'nde eskiye nazaran deprem olabilme ihtimali artmıştır. TÜBİTAK - MAM olarak Marmara'da yapılabilecek çalışma ve araştırmaların hepsi tamamlandı. Burası ABD veya Japonya olsaydı ancak bu kadar araştırma yapılabilirdi. Bundan sonra yapılabilecek çalışmalar artık halkın can güvenliğine yönelik olmalıdır. Çünkü olası bir deprem 1999'da yaşanan depremden daha şiddetli olacaktır." 
     
     'ERZİNCAN'A DİKKAT' 
     Bu arada, Boğaziçi Üniversitesi Kandilli Rasathanesi ve Deprem Araştırma Enstitüsü eski Müdürü Prof. Dr. Ahmet Mete Işıkara, "Doğu Anadolu fayında Karlıova tarafı tamamlandı. Şimdi Erzincan'dan Pülümür ve Karlıova'ya kadar olan ve 250 yıldır kırılmayan bir parça var, artık onun kırılması muhtemel. Şiddeti 7 civarında olur. Bu bölgedeki tüm okul ve hastaneler hemen gözden geçirilmeli" dedi. 
     
32 yılda bir tekrarlıyor      İzmir Jeoloji Mühendisleri Odası, Marmara ve Bingöl depremlerinin, aynı bölgelerde daha önce yaşanan şiddetli sarsıntılardan 32 yıl sonra meydana geldiğini belirtti. Jeoloji mühendisi Hakkı Batur Demiray, Jeoloji Yüksek Mühendisi Ahmet Tabban'ın 1979'daki kitabında, Kuzey Anadolu Fay Hattı'nın büyük magnitüdlü deprem yaratma olasılığının 32 yıl 1 ay olarak hesaplandığını belirterek, şunları söyledi "Adapazarı depremi 22 Temmuz 1967'de olmuştur. Marmara depremi de birkaç günlük bir sapmayla meydana gelmiştir. Bingöl'de yaşanan son büyük deprem de, 22 Mayıs 1971'dedir. Yine üzerine 32 yıl eklediğimizde 1 Mayıs 2003'teki depreme ulaşıyoruz." 
     
Gözler Hatay ve Maraş'ta      Bingöl'deki depremin ardından gözler, "büyük ve yıkıcı" bir depremin beklendiği Hatay ve Kahramanmaraş'a çevrildi. En son yıkıcı depremin üzerinden 110-130 yıl geçtiğini ve suskunluk süresinin dolduğunu belirten uzmanlar, özellikle Hatay'a dikkat çekerek, "Büyük deprem bekleniyor" uyarısında bulundu. İÜ Jeoloji Bölümü'nden Doç.Dr. Şükrü Ersoy, "Antakya'da deprem olma riski, 110-130 yıl arası. Son deprem 1872'de olmuştu. Suskunluk dönemi doldu" dedi. İnşaat Mühendisleri Odası Hatay Şube Başkanı Cihat Nazmanoğlu, "Hatay deprem dönemine girmiştir" diye konuştu. Uzmanlar, 400 yılık büyük bir enerji bikiminin bulunduğunu K.Maraş'ın da 1. derecede deprem bölgesinde olduğunu ifade ettiler. 
     


GÜNCEL 





















</TEXT>
</DOC>
