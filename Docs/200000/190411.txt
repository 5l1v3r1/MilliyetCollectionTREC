<DOC>
<DOCNO> 190411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sondun51.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya ve Ukrayna arasında sınır gerginliği... 
</HEADLINE>
<TEXT>

     Rusya'nın Azak ve Karadeniz'i birbirine bağlayan kanal üzerinde baraj inşaatı için bent inşa etmesi, Rusya ve Ukrayna arasındaki ilişkilerin gerginleşmesine yol açtı. 
     Ukrayna Devlet Başkanı Leonid Kuçma, iki ülke arasındaki gerginliğin tırmanması üzerine Latin Amerika ülkelerine yaptığı geziyi yarıda keserek ülkesine döndü. 
     Ukrayna, Rusya'nın iki ülke sınırı arasında kalan kanala Kerç Boğazı'nda yapacağı baraj için bent inşa etmesini, toprak bütünlüğüne tehdit olarak değerlendiriyor. Rusya ise Kiev yönetiminin bu yaklaşımı üzerine Ukrayna'dan Tuzla Adası'nın kendilerine ait olduğunu gösteren belgeleri sunmasını istedi. 
     Ukrayna Dışişleri Bakanlığı Sözcüsü Markiyan Lubkinski, Rusya'nın belgelerin kopyasını istemesinden üzüntü duyduklarını söyleyerek, Kiev'den, adanın kendi toprakları olduğunu ispatlamasının istenmesinin kabul edilemez olduğunu kaydetti. 
     Rusya Dışişleri Bakanı İgor İvanov da tansiyonun düşürülmesi için, Ukrayna'dan Azak Denizi ve Kerç Boğazı'nın durumuyla ilgili görüşmelerin yoğunlaştırılmasını istedi. 
     İvanov, bu konuyu, Rusya Devlet Başkanı Vladimir Putin ve Kuçma'nın isteği üzerine Ukrayna Dışişleri Bakanıyla 30 Ekim'de Kiev'de görüşeceklerini belirterek, şunları söyledi 
     ''Bu koruyucu barajın inşaatı kararı, Krasnodar'daki yetkililer tarafından tamamen ekolojik ve ekonomik nedenlerden dolayı alındı. Baraj konusu yüzünden gerginliği tırmandırmanın bir nedeni yok. Diplomatların, bu konuda ilerleme sağlayabilmesi için sakin bir atmosfere ihtiyacı var.'' Ukrayna sınır muhafızları, tüm bu gelişmeler üzerine Tuzla bölgesinde alarm durumuna geçirilirken, askerlerin ağır silahlara, köpeklere ve yüksek ses gücü bulunan megafonlara sahip olduğu bildirildi. Tuzla sınırında 24 saat devriye görevi yapan Ukraynalı askerlere, helikopterlerin de destek verdiği kaydedildi. 
     Bir taraftan sınır bölgesine yeni asker sevkıyatını sürdüren Ukrayna, diğer taraftan da megafonlardan baraj inşaatında çalışan işçilere, Ukrayna'nın toprak bütünlüğünü ihlal eden çalışmayı durdurmaları çağrısında bulunuyor. 
     
</TEXT>
</DOC>
