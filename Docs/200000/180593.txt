<DOC>
<DOCNO> 180593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur42.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaldıkları otomobilleri sarıya boyayıp taksi olarak satıyorlardı... 
</HEADLINE>
<TEXT>

     İstanbul'da, çaldıkları otomobilleri sarı renge boyayıp, sahte evrakla taksi olarak piyasaya sürdükleri ileri sürülen 12 kişi gözaltına alındı. 
     Eyüp İlçe Emniyet Müdürlüğü'nden yapılan açıklamaya göre, çeşitli ilçelerden çalınan otomobillerin, sarı renge boyatılıp, özellikle kentin Anadolu yakasında çalışan taksilere ait plakalar takılarak, sahte evrakla Avrupa yakasında piyasaya sürüldüğü belirlendi. 
     Bunun üzerine harekete geçen polis ekipleri, şebeke lideri olduğu öne sürülen M.Ö'nün de aralarında bulunduğu 12 kişiyi gözaltına aldı. 
     Operasyonda, 6 adet çalıntı otomobil, 7 adet sahte taksi plakası, 6 sahte ticari otomobil ruhsatı, 8 taksimetre cihazı, 1 adet ruhsatsız tabanca ve 2 sahte sürücü belgesi ile sahte evrak düzenlemekte kullanılan malzeme ele geçirildi. 
     Polis yetkilileri, olaya ilişkin 3 kişinin daha arandığını belirttiler. 
     
</TEXT>
</DOC>
