<DOC>
<DOCNO> 178268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sontur04.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya Gündoğmuş'taki orman yangını kontrol altına alındı... 
</HEADLINE>
<TEXT>

     Antalya'nın Gündoğmuş İlçesi'nde dün çıkan orman yangını, büyük ölçüde kontrol altına alındı. 
     Antalya Orman Bölge Müdürü Mustafa Kurtulmuşlu, Gündoğmuş'un Ortakonuş Köyü yakınlarındaki dağlık ve kayalık alanda bulunan ormanda çıkan yangının büyük ölçüde kontrol altına alındığını bildirdi. Yangının bulunduğu yaşlı ormanlık alanda ''enkaz'' diye tabir edilen, çürümek üzere olan ağaçların bulunduğunu ve bölgenin yaklaşık 15 hektardan oluştuğunu belirten Kurtulmuşlu, şunları söyledi 
     ''Yangının etrafı çevrildi. Büyük ölçüde kontrol altında. Arazi yapısı nedeniyle bu tip yangınların tam olarak söndürülmesi haftalarca sürebilir. Kayalık alan olduğu için kısa sürede kontrol altına alma olanağı yok. Çalışma sürüyor.'' Bölgede 200 kişilik ekip ile 1 helikopterin çalıştığını bildiren Kurtulmuşlu, yangının başka bölgelere sıçrama riski bulunmadığını da kaydetti. 
     
</TEXT>
</DOC>
