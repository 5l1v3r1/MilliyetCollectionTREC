<DOC>
<DOCNO> 156791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/yazar/sazak.html </URL>
<DATE> 2003/05/15/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
AB yolunda darbe 
</HEADLINE>
<TEXT>

     İngiltere'nin önde gelen düşünce kuruluşlarından Stratejik Araştırmalar Enstitüsü'nin IISS 15 sayfalık raporuna bakılırsa AKP'nin radikal adımları karşısında Batı tarafından 'kabul edilemez' görülse de 'ordunun hükümeti devirmesi' mümkün olabilirmiş 
     İnternet sitelerinde bir süredir, Ankara'da 'darbe hazırlığı'na ilişkin senaryolar dolaşıyordu. Bu tuhaf spekülasyonların nereden çıktığını anlamaya çalışırken, devletin resmi ajansı AA tarafından servise konulan Londra mahreçli haber gazetelerde yayımlandı. 
     Türkiye'nin iç siyasetini ilgilendiren kimi haberlerin 'dış kaynaklarca' konu edildikten sonra 'dolaşıma girmesi', 12 Eylül döneminde tanık olduğumuz yöntemleri akla getiriyor. 
     Özal'ın kuracağı partiye 'askerlerin engel olmaması' gerektiği Amerikan sözcülerinin TIME'a verdikleri demeçlerden anlaşılmıştı. 
     Irak politikası nedeniyle gerilen Türk - ABD ilişkileri nedeniyle geçenlerde Washington Post gazetesinde ordu içindeki ikilemi öne çıkaran analizler yayımlanmaya başladı. Bunu Paul Wolfowitz'in, 'ordunun liderlik görevini yerine getiremediği'ne ilişkin eleştirisi izledi. 
     23 Nisan krizi, MGK'dan çıkan 'laiklik' uyarısı ve 5 Mayıs'ta Genelkurmay Genel Sekreterliği'nce yapılan açıklamadaki 'nefret' vurgusu Silahlı Kuvvetleri 'iç siyasete' çekme uğraşlarına karşı bir duyarlılık ifadesiydi. 
     Genelkurmay kararg hında, Irak politikası ardından Silahlı Kuvvetler'e karşı bir 'psikolojik savaş' başlatıldığı görüşü yaygın. 
     Genelkurmay bildirisinde 'İç Hizmet Kanunu'ndaki Cumhuriyeti koruma ve kollama görevinin ödünsüz yerine getirileceğinin' belirtilmesi bu açıdan önemliydi. 
     5 Mayıs'taki bildirinin mürekkebi kurumadan İngiltere'den 'darbe raporu' dikkat çekicidir. AKP'nin laiklik karşıtı çıkışları sürerse TSK'nın 'askeri sokağa çıkarabileceği' öne sürülüyor. IISS raporunda yer verilen bir başka tespitte de New York Times ve Washington Post'ta daha önce çıkan 'ordu alt kademelerindeki Kemalist baskının Genelkurmay Başkanı'nı daha kararlı davranmaya zorladığı' görüşüdür. 
     ABD, hükümet ve ordu arasında yaşanan güvensizliğe dayalı 'gelgit'lerin Türkiye'nin geleceğine nasıl yön vereceği raporda soru işareti... Irak savaşı öncesinde ABD Türkiye'yi 'Ortadoğu'da bir model İslam ülkesi' olarak görürken, daha sonra yaşanan düş kırıklığı nedeniyle stratejik ortaklığın eski önemini yitirdiği öne sürülüyor. 
     12 Aralık Kopenhag zirvesine dek, ABD'nin Ortadoğu'daki 'Truva atı' olarak görülen Türkiye'ye Irak'ta izlediği politika nedeniyle AB tarafından artık sıcak bakılıyor. 
     Darbe raporlarıyla sonuçta 'neyin olmayacağı' gösteriliyor. 
     Ne şeriat, ne darbe. 
     Türkiye AB'ye girecekse demokrasiyi herkes içine sindirecek. 
     
     

</TEXT>
</DOC>
