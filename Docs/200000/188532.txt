<DOC>
<DOCNO> 188532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sondun37.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
38 gün doldu, David Blaine'nin durumu kötü... 
</HEADLINE>
<TEXT>

     Sadece su içerek bir cam kutunun içinde 44 gün yaşamaya çalışan sihirbaz David Blaine'nin sağlık durumunun kötü olduğu, sihirbazın en çok gürültüden ve kendi kokusundan rahatsızlık duyduğu belirtildi. 
     Londra'nın tarihi köprüsü Tower Bridge yanında asılı cam kutunun içinde 38 gündür bulunan Blaine'nin internet sitesinde yayımlanan sağlık raporunda, sihirbazın hem fiziksel hem ruhsal sağlığının üzücü durumda olduğu kaydedildi. 
     Blaine'nin rekorun en zor aşamasında olduğu ifade edilen raporda, sadece su içtiğinden enerji sağlamak için yeterince uyuması gereken Blaine'nin, sayıları 20 bini bulan izleyiciler tarafından özellikle geceleri rahatsız edildiği ve cam kutuya yumurta atıldığı belirtildi. 
     Blaine yaptığı açıklamada, kükürt koktuğunu ve bundan çok rahatsız olduğunu ifade ederken, en büyük hayalinin, banyo yapmak, dişlerini fırçalamak ve diş ipiyle temizlemek olduğunu kaydetti. 
     Blaine'nin ekibi, sihirbazın halüsinasyon ve dezoryantasyon belirtileri gösterdiğine dikkat çekerek, Blaine'nin ciddi klostrofobi nöbetlerinden de söz ettiğini belirtti. Ünlü sihirbazın, ekibine, cam duvarların üzerine geldiğini ve sanki kafasını ezdiğini söylediği kaydedildi. 
     Blaine, CNN'e verdiği demeçte, ''Bir daha buna benzer bir şeyi yapabileceğimi sanmıyorum'' dedi. 
     
</TEXT>
</DOC>
