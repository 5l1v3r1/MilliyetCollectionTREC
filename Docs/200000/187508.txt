<DOC>
<DOCNO> 187508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/soneko11.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Migros, 3 günde 5 mağaza açacak... 
</HEADLINE>
<TEXT>

     Migros Genel Müdürü Ömer Bozer, 2002 yılı cirosunu 9. ayda yakaladıklarını belirterek, ''Hem yurtiçinde, hem yurtdışında ciromuz arttı. Toplam satış artışı yüzde 36 seviyesinde'' dedi. 
     Geçtiğimiz yıl, 2003'te hızla büyüyeceğini açıklayan şirket, iddialı ''Haftada 1 mağaza'' hedefini gerçekleştiriyor. 
     2002 yılını yurtdışı dahil toplam 452 mağaza ile kapatan Migros, bu yılı 500 mağaza ile kapatmaya hazırlanıyor. 
     Farklı coğrafyalarda deneyimi ile büyüme kabiliyetini ileri çizgiye taşıyan Migros, son 3 günde İstanbul-Sofya-Uşak-Ankara olmak üzere birbirinden kilometrelerce uzak, farklı bölgelerde, farklı formatlarda 5 mağaza açacak. 3 günde 2 adet MMM, 1 adet MM, 1 Ramstore ve 1 Şok mağaza açılıyor. 
     Migros Genel Müdürü Ömer Bozer, yaptığı açıklamada, 2003 yılında geniş müşteri kitlesine yeni katılan Migros ziyaretçilerinin de ilgisinin kalıcı olduğunun gözlemlendiğini belirtti. 
     Bozer, ilk kez Temmuz ayında yurtiçinde ayda 11 milyon müşteri rekorunun kırıldığını ve takip eden aylarda, bu yüksek seviyenin korunduğunu belirtirken, ''Yeni rekorları da zorlayacağız'' dedi. 
     Farklılaşan mağaza tasarımı ile her müşterinin kendine en uygun olanı seçtiğini bildiren Bozer, yeni açılan mağazalarla birlikte yurtiçi ve yurtdışı dahil 385 bin metrekarelik net satış alanına ulaşıldığını kaydetti. 
     Ömer Bozer, 2002 cirosunu 9. ayda yakaladıklarını belirterek, ''Hem yurtiçinde, hem yurtdışında ciromuz arttı. Toplam satış artışı yüzde 36 seviyesindedir'' dedi. 
     
     MİGROS GENEL MÜDÜRLÜĞÜ ATAŞEHİR'E TAŞINIYOR 
     Verilen bilgiye göre, Migros Genel Müdürlüğü, bu yılın sonunda Ataşehir'e taşınacak. Kadıköy'de bulunan Migros yönetim binaları Ataşehir MMM Migros'un yanındaki tek binada toplanacak. 
     Yarın açılacak MMM Migros Ataşehir, Migros'un yeni keyifli alışveriş tarzına göre 4000 metrekare alanda modern bir mağaza olarak tasarlandı. Migros, çekim gücünün çevre trafiğine ve ziyaretçilere sorun yaşatmaması ve keyifli alışverişin yormadan sonuçlanması için 3 katlı kapalı otopark inşa etti. 
     MMM Migros Arcadium da, 11 Ekim Cumartesi günü yaklaşık 150 bin kişinin yaşadığı Konutkent ve Korusitesi arasında Ankara anayolu üzerinde hizmete girecek. 
     Ankara içindeki 17. Migros, 14 kasası ile Arcadium Alışveriş Merkezi içinde bulunacak ve fiyatları, kampanyaları, çeşitliliği ve büyüklüğü ile bölgeye canlılık katacak. 
     Migros bugün ise 3 ayrı formatta 3 yerde mağaza açıyor. 
     
     UŞAK MAĞAZASINI VATANDAŞLAR AÇTI 
     Yurtiçinde yeni hizmet vermeye başladığı Uşak'da uzun süredir beklenen Migros, Karun Alışveriş merkezi içinde yer alıyor. MM Migros Uşak'la birlikte Migros, yurtiçinde 38 ilde hizmet vermeye başladı. 
     Ömer Bozer, Uşak Mağazası'nın bu sabahki açılışına katılan Uşak Valisi Ali Fuat Güven'in önerisi üzerine, mağazanın kurdele kesen vatandaşlar tarafından hizmete açıldığını bildirdi. 
     1996 yılında Ramstore'ları hizmete geçiren Migros, bugün 31. Ramstore'u Sofya'da açıyor. Ocba Kubel ile Bulgaristan'daki Ramstore sayısı da 3'e çıkacak. 
     Bu yıl yurtdışında açılan 9. Ramstore olan Ocba Kubel, başkent Sofya'nın batısında yer alan yaklaşık 100 bin kişinin ikamet ettiği bir bölgede yer alıyor. Bölgenin tek organize olmuş alışveriş yeri olan, 2000 metrekare alana sahip Sofya'nın 3. Ramstore'u, 25 bin kalem ürünle çeşitli hizmetler verecek. 
     
     MİGROS'DA ENFLASYON, TÜFE'NİN ALTINDA 
     Migros açıklamasına göre, Migros'ta mağaza, müşteri sayısı, ciro ve karlılık gibi göstergelerde büyüme gerçekleşti. Migros'ta düzenlenen etkin kampanyalar ve uygun fiyatla, Migros'un Ocak-Eylül enflasyonu yüzde 12 oranında gerçekleşerek, TÜFE'nin 2 puan altında kaldı. 
     Şirket, MM boyutları ile Etiler, Bakırköy ve İzmir'de 4 Migros'u önümüzdeki günlerde açmayı hedefliyor. 
     Hızını kesmeden 2004'e hazırlanan Migros, yurtiçinde Karadeniz Bölgesi'nde yeni bir Alışveriş Merkezi, stratejik birçok noktadaki Migros ve Şok'lar ile yeni Ramstore çalışmalarını tamamlıyor. 
     
</TEXT>
</DOC>
