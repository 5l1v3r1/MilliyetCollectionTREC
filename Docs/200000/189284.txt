<DOC>
<DOCNO> 189284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sondun48.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de yolcu uçaklarında maket bıçağı alarmı... 
</HEADLINE>
<TEXT>

     ABD'de iki yolcu uçağının yolcu kabinlerinde dün gece, maket bıçakları ve terörist saldırılarda kullanılabilecek diğer malzemeleri içeren toplam üç kutu bulundu. 
     Kutulardan birinde, uçaklara silah sızdırılması önlemlerinin yetersizliğinden söz eden bir de notun bulunduğu kaydedildi. 
     11 Eylül terörist saldırısını düzenleyenlerin maket bıçakları ve dün gece ele geçirilen diğer malzemelerin benzerlerini kullandıkları dikkate alınarak, ülkedeki yolcu uçaklarının tümünün, ilerleyen 24 saat boyunca güvenlik güçlerinin aramasından geçirileceği bildirildi. Arama ve soruşturmada FBI görevlileri de yer alıyor. 
     Kutuların, Southwest Airlines'a ait olan iki uçakta bulunduğu, uçakların, Houston ve New Orleans havaalanlarında beklemekte oldukları kaydedildi. 
     
</TEXT>
</DOC>
