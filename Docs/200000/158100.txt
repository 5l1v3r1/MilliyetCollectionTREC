<DOC>
<DOCNO> 158100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sontur27.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den TSK sorusuna yanıt "Türkiye'de anayasal düzen var" 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, Pakistan ziyareti çerçevesinde Pakistan Dışişleri Bakanı Hurşid Mahmud Kasuri ile biraraya geldi. 
     İki bakan, baş başa yaptıkları görüşmenin ardından, ortak basın toplantısı düzenlediler. 
     Gül, Türkiye ve Pakistan'ın iki dost ve kardeş ülke olduğuna işaret ederek, ''Siyasi ilişkilerimiz mükemmel, bu mükemmelliği ekonomi alanına da yansıtmayı düşünüyoruz. Ticari alandaki işbirliğimizi derinleştirmek istiyoruz. Bunun için çok çalışacağız'' diye konuştu. 
     Keşmir sorununa da değinen Gül, Türkiye'nin son dönemde Hindistan ile Pakistan arasındaki yakınlaşmadan memnuniyet duyduğunu söyledi. 
     Bölge insanının uzun zamandır acı çektiğini belirten Gül, iki ülke arasındaki yakınlaşmanın bölgeye istikrar ve barış getirmesini dilediklerini kaydetti. 
     Gül, diyalog ve uluslararası meşruiyetle sorunların çözümlenebileceğini ifade etti. 
     Gül, Türk Silahlı Kuvvetleri'nin Türk siyasi hayatındaki rolüne ilişkin bir soru üzerine, Türkiye'de anayasal düzen bulunduğunu belirterek, Türkiye'de demokratik seçimle iktidara gelmiş bir hükümet olduklarını belirtti. 
     ''Başbakanlığı döneminde Bülent Ecevit'in Pakistan ziyaretini niye ertelediğine'' ilişkin bir soru üzerine de Gül, geçmişin unutulup geleceğe bakılması gerektiğini kaydederek, ''Çok mükemmel ilişkilerimiz var. Şu anda önemli bir sorunumuz yok. Eğer geçmişte hata yapıldıysa bunları unutalım'' diye konuştu. 
     Gül, Irak'ın yeniden yapılanması konusunda da görüş alışverişinde bulunmaya karar verdiklerini, Pakistan'ın Irak için oluşturulacak uluslararası güce asker göndermesi durumunda, bundan memnun kalacaklarını söyledi. 
     -KASURİ'NİN AÇIKLAMASI- Pakistan Dışişleri Bakanı Kasuri de, Gül'ün ziyaretinden son derece memnun olduklarını ve iki ülke arasında çok sıcak ilişkiler bulunduğunu belirterek, ''İşbirliğimizi her alanda artırma ve yakın çalışma kararı aldık'' dedi. 
     Başbakan Recep Tayyip Erdoğan'ı Haziran'da beklediklerini söyleyen Kasuri, Devlet Başkanı Pervez Müşerref'in de Cumhurbaşkanı Ahmet Necdet Sezer'in davetini kabul ettiğini ve Türkiye'ye gideceğini kaydetti. 
     Kasuri, Gül ile yaptığı görüşmede, Keşmir sorunu, Irak, Afganistan, Kıbrıs ve iki ülkenin İslam Konferansı Örgütü İKÖ çerçevesinde yakın çalışması gibi konuları ele aldıklarını belirtti. 
     Kasuri, iki ülke arasındaki ticari ilişkilerin geliştirilmesinde de özel sektöre önemli rol düştüğünü ifade etti. 
     Ziyaretin mükemmel sonuçlar doğurduğunu, bu çerçevede ikili ilişkileri kurumsallaştırmaya karar verdiklerini ifade eden Kasuri, yılda bir kez Dışişleri Bakanlarının, yılda iki kez de müsteşarların karşılıklı ziyaret yapacaklarını bildirdi. 
     Kasuri, Kıbrıs konusunda Türkiye'ye desteklerinin sürüp sürmeyeceğine ilişkin bir soru üzerine, ''Bu konuda Türkiye'ye her zaman destek verdik, desteğimizi bundan sonra da sürdüreceğiz'' diye konuştu. 
     GLS-GÖK-ÇA 16 04 21 05 03 
     
</TEXT>
</DOC>
