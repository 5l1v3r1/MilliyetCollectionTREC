<DOC>
<DOCNO> 199607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sontur23.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Loizidu kararı tartışılıyor.... Karar AİHM'i bağlar mı ... 
</HEADLINE>
<TEXT>

     Türkiye'nin yoğun çabaları sonucunda Avrupa Konseyi Daimi Delegeler Komitesi ile Loizidu davası konusunda vardığı uzlaşının Avrupa İnsan Hakları Mahkemesi için taşıdığı anlam tartışılıyor. Bir AİHM kaynağı, AK Delegeler Komitesi kararında Türkiye'nin "ödeme emsal oluşturmayacak" yolundaki beyanının not edilmiş olmasının AİHM'yi "hiç bir biçimde bağlamadığını" vurguladı. 
     AİHM kaynağı, AK Delegeler Komitesi'nin, Türkiye'nin Loizidu'ya 1 milyon euroyu aşkın ödemesinin emsal oluşturmayacağınını belirtti. KKTC'deki iç hukuk yolunun kurulduğu beyanını not eden bir karar kabul edilmesini değerlendiren AB yetkilisi "Mahkeme açısından hiç bir bağlayıcılığı, bir anlamı yok" dedi. Buna karşın, yetkili, Türkiye'nin 1998 yılında hükmedilen tazminatı ödeyerek geçikmeyle de olsa AİHM'nin kararını yerine getirmiş olmasının olumlu "psikolojik hava" yaratacağını söyledi. 
     Daimi Delegeler Komitesince Türkiye'nin beyanının kayda alındığı kararın yoğun pazarlık sonucunda onaylandığı iddiasını da yorumlayan kaynak, Mahkeme ile herhangi bir pazarlık yapılmadığını vurguladı. AB yetkilisi "Mahkeme ile öyle bir pazarlık yapılması mümküm değildir. Mahkemenin teker teker yargıçlarına ulaşılamaz" ifadesini kullandı. 
     
     KKTC'DEKİ İÇ HUKUK YOLU 
     Öte yandan, Türkiye'nin beyanında da yer alan KKTC'deki iç hukuk yolunun varlığının karşısında AİHM'nin tutumunun ne olacağı da tartışılıyor. AİHM, şimdiye kadar Ankara'nın Loizidu'ya tazminat ödememesinin yarattığı sorun giderilemediği için Strazburg'da biriken yüzlerce Rum davasına "öncelik" vermemişti. Nitekim, Mahkeme 31 Temmuz 2003'de sonuçlandırdığı Michaelidu ve Tympios davalarında 
     ilişkin kararında mülkiyetin korunması hakkının ihlal edildiğini belirtmekle birlikte maddi ve manevi zararların adil bir biçimde karşılanmasına ilişkin Avrupa İnsan Hakları Sözleşmesi'nin 41. maddesinin bu aşamada uygulanmayacağını bildirmişti. Mahkemenin bu tutumunu benimsemesi, Türkiye'nin Temmuz ayı içerisinde yaptığı "8 Ekim'e kadar Louzidu'ya tazminat ödeyeceğim" açıklamasına bağlanmıştı. 
     
     İÇ HUKUK YOLUNUN İŞLEYİŞİ İNCELENMELİ 
     Yeni durumu değerlendiren AİHM kaynağı, AİHM'nin, KKTC'de oluşturulan iç hukuk yolunun işleyişini incelemesi gerektiğini belirtti. Kaynak, AİHM'de kurulan Komisyonun "bağımsız" hareket etmesi ve haklı şikayetlerde tahmin edici tazminatın hükmedilmesi halinde AİHM'nin Rum başvurularına oraya yönlendirebileceğini ifade etti. Buna karşın, AİHM'nin bu konuda tutum almasının biraz zaman alacağını belirten kaynak, "Mahkeme, iç yargı yolu etkili, işleyen bir yol ise, uygulamayı görmek ister. 2004'da olabilir" diye konuştu. 
     
</TEXT>
</DOC>
