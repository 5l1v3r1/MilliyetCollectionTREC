<DOC>
<DOCNO> 181925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/soneko24.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevgi Gönül, 14 Eylül Pazar günü defnedilecek... 
</HEADLINE>
<TEXT>

     Merhum Vehbi Koç'un kızı ve Koç Holding Yönetim Kurulu Üyesi Sevgi Gönül'ün cenazesi, 14 Eylül Pazar günü Teşvikiye Camii'nde kılınacak öğle namazını takiben Zincirlikuyu'daki aile kabristanına defnedilecek. 
     Koç Holding'den yapılan açıklamada, Koç Topluluğu'nun kurucusu merhum Vehbi Koç'un kızı ve Koç Holding Yönetim Kurulu Üyesi Sevgi Gönül'ün rahatsızlığı neticesinde hayata veda ettiği bildirildi. 
     1938 yılında Ankara'da doğan Sevgi Gönül, İstanbul Amerikan Kız Koleji'nden mezun oldu. 1962 yılında, yakın zamanda hayatını kaybeden merhum Erdoğan Gönül ile evlendi. 
     1964 yılından beri Koç Holding Yönetim Kurulu Üyesi olan Sevgi Gönül, 1970'den bu yana Vehbi Koç Vakfı Yönetim Kurulu üyeliği, 1980'den beri de Vehbi Koç Vakfı Sadberk Hanım Müzesi İcra Komitesi Başkanlığı görevlerini sürdürüyordu. 
     Sadberk Hanım Müzesi'nde düzenlediği pek çok sergi ile gerek kendisine ait değerleri, gerekse farklı koleksiyonerlerin objelerini sanatseverler ile buluşturarak Türk kültür yaşamına da pek çok önemli katkıda bulunan Sevgi Gönül, yaşamı boyunca kültür, tarih ve sanat ile ilgili çalışmalara aktif desteğini sürdürdü. 
     Sevgi Gönül, Koç Üniversitesi Danışma Kurulu Üyeliği, Türk Nümismatik Derneği ve Geyre Vakfı Başkanlığı, Beşiktaş Belediyesi Encümen Üyeliği de yaptı. 
     Müzeciliğe, antikaya ve tüm güzel sanatlara merakı olan ve yaklaşık 3 yıldır Hürriyet Gazetesi'nde ''Sevgi'nin Diviti'' adlı köşesinde haftalık yazılar yazan Sevgi Gönül'ün cenazesinin, 14 Eylül Pazar günü Teşvikiye Camii'nde kılınacak öğle namazını takiben Zincirlikuyu'daki aile kabristanında defnedileceği bildirildi. 
     
</TEXT>
</DOC>
