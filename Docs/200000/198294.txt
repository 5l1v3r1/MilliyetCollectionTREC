<DOC>
<DOCNO> 198294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/siyaset/siy12.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kanımızı dondursa da İslam terör üretiyor' 
</HEADLINE>
<TEXT>

   Yeni Şafak yazarı Fehmi Koru, "İslam dünyası içinden insanlar, hatta kendilerini 'gerçek müslüman' olarak da görerek, onları öyle görenler de az değil şiddete başvuruyor" dedi 
      İSTANBUL Milliyet 

   
   Başbakan Recep Tayyip Erdoğan'ın "İslami terör ifadesi kanıma dokunuyor" sözleri üzerine başlayan tartışmaya, Yeni Şafak gazetesi yazarı Fehmi Koru, dün yazdığı bir makaleyle katıldı. 
   Bu konuda "ayrımcı bir tavır" sergilendiğini savunan Koru, Erdoğan'ı bir yönüyle haklı bulduğunu belirtti ancak, "bu konudaki haklı itirazların dinlenmesini zorlaştıran yönlerin" de olduğuna dikkat çekti. Koru, makalesinde şu görüşlere yer verdi 
   
   'Gerçeği kabul etmeliyiz' 
   "Yapılması gereken hem teröre muhatap Türkiye adına, hem de terör üreten İslam dünyasının bir parçası olarak, soruna sahip çıkmak değil midir Evet, adına ne dersek diyelim, İslam dünyası terör üretiyor. Evet, bu dünyanın içinden insanlar, hatta kendilerini 'gerçek müslüman' olarak da görerek, onları öyle görenler de az değil şiddete başvuruyor ve 'İslami terör' veya 'İslamcı terör' gibi deyimlerin yaygınlaşmasına yol açıyor... Bu kabuller üzerine oturacak araştırmalar ve o araştırmalar eşliğinde çizilecek politikalara ihtiyaç var bugün. Kanımızı dondurma pahasına gerçeği kabullenmek zorundayız. Aksi halde, terör terörü besleyecek." 
   
   'İslam adına terör var' 
   Gazeteci Cengiz Çandar da şu yorumu yaptı "Erdoğan'ın kanına dokunmasını anlıyorum. Haklı ama insanın 'kanına dokunması' bunun olmadığı anlamına da gelmiyor. Çünkü, İslam adına yapılan bir terör var ortada." 
   
   
   
   
   
</TEXT>
</DOC>
