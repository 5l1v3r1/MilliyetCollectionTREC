<DOC>
<DOCNO> 151633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/soneko38.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan'dan çiftçiye müjde 5-10 gün içinde ucuz mazot verilecek 
</HEADLINE>
<TEXT>

     Maliye Bakanı Kemal Unakıtan, Tarım ve Köyişleri Bakanlığı'nın da hazır olması halinde, çiftçiye 5-10 gün içinde ucuz mazot verileceğini vurguladı. 
     Bakan Unakıtan ve beraberindeki milletvekilleri, Edirne Valisi Fahri Yücel ve kurum müdürleri tarafından, vilayet binası önünde karşılandı. 
     Unakıtan, Vali Yücel'in makamında yaptığı konuşmada, kendisinin Edirneli olduğunu belirterek, ''ana baba ocağında olmaktan son derece mutlu olduğunu'' söyledi. 
     Gazetecilerin vergi barışına ilişkin son rakamların ne olduğunu sorması üzerine Unakıtan, şunları kaydetti 
     ''Bizim beklentilerimiz 6 katrilyon civarındaydı. Millet uzattığımız barış elini aynı sıcaklıkla karşılık verdi, vergi barışı kapsamında net olmamakla birlikte, 6 katrilyon 600 trilyon lira civarında para toplandı. Bundan sonra kayıt dışı ekonomiyle fazla uğraşarak üzerine gideceğiz. Kayıt dışı ekonomi büyük bir hastalıktır. Biz bu adaletsizliği gidereceğiz. Bu adaletsizliği yapanlar her an karşılarında bizi bulabilirler'' dedi. 
     
     PARALAR, BORÇ YÜKÜNÜN AZALTILMASINDA KULLANILACAK 
     Vergi barışı kapsamında toplanan paraları, borç yükünün azaltılmasında kullanacaklarını vurgulayan Maliye Bakanı, toplanan paraları masraf olarak dağıtmayı düşünmediklerini ifade etti. 
     Türkiye'nin 40 milyar dolar faiz ödemesi olduğunu hatırlatan Unakıtan, milletin bu kadar yüksek faizin altında kalmaya layık olmadığını söyledi. 
     
     UCUZ MAZOT VE TEKEL'İN ÖZELLEŞTİRİLMESİ 
     Tarım ve Köyişleri Bakanlığının da hazır olması halinde, çiftçilerin 5-10 gün içerisinde ucuz mazot vereceklerini bildiren Unakıtan, maliye bakanlığı ve Hazine olarak kendilerinin hazır olduklarını söyledi. 
     TEKEL'i özelleştireceklerini de belirten Unakıtan, bunun için Haziran ayında ihale teklifine çıkılacağını ve bu yıl içinde satışın yapılacağını kaydetti. 
     Unakıtan ayrıca, sigara ve alkollü içkilerin ayrı ayrı özelleştirileceğine işaret ederken, bu konuda rakam söylemek istemediğini belirtti. 
     Ziyaret sonunda Edirne Valisi Yücel Bakan Unakıtan'a, Muradiye camiinin motifinin yer aldığı bir tabak ile Selimiye camiinin minyatürünü hediye etti. 
     





</TEXT>
</DOC>
