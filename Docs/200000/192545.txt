<DOC>
<DOCNO> 192545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sontur19.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'in hedefi yerel seçimlerde başarılı olmak... 
</HEADLINE>
<TEXT>

     DSP Genel Başkan Yardımcısı Rahşan Ecevit, ''yerel seçimlerde yeni başarılar el etmenin birincil hedefleri olduğunu'' belirtti. 
     Genel Merkez Örgüt Kurulu Başkanlığı görevini de yürüten Ecevit, yerel seçim dolayısıyla il, ilçe ve belde başkanlarına bir genelge gönderdi. 
     DSP'den yapılan açıklamaya göre, Rahşan Ecevit, genelgesinde, Genel Merkez'in, yerel seçim hazırlıklarını sürdürdüğünü ifade ederek, adaylarla ilgili çalışmaların hızlandırılmasını, aday adaylarının bildirilmesini istedi. 
     ''DSP'nin, 3 Kasım 2002 seçimleri sonucunda parlamento dışında kalmasına karşın en yoğun çalışan ve muhalefet görevini en etkili biçimde yapan parti'' olduğunu ifade eden Rahşan Ecevit, şunları kaydetti 
     ''O nedenle de, daha şimdiden partimiz yeniden aranılır duruma gelmiştir. Bu, bize yeni bir güç vermiştir. 
     Yerel yönetimler seçimlerinde yeni başarılar elde etmek, birincil hedefimizdir. Bu hedefe ulaşabilmek için, her zamankinden daha çok çalışmak ve yerel seçim seferberliği yapmak zorundayız. Çünkü, bugün, ülkemizin hem yerel, hem de genel yönetimlerinde DSP'ye her zamankinden çok daha fazla gereksinimi bulunmaktadır.'' 
     
</TEXT>
</DOC>
