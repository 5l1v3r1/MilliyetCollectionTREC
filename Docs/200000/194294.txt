<DOC>
<DOCNO> 194294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/guncel/gun01.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul demek heyecan demek 
</HEADLINE>
<TEXT>

   İngiliz 'Wanderlust' dergisi, son sayısında 'Dünyanın En Heyecanlı 60 Gezi Yeri'ni belirledi. En Heyecanlı Kültür Gezisi bölümünde, Ayasofya ile Sultanahmet Camii arasında durup ezan dinlemek de yer aldı 
      Önay Yılmaz 
   
   İngiliz "Wanderlust" dergisi son sayısında "Dünyanın En Heyecanlı 60 Gezi Yeri"ni belirledi. İstanbul listenin "En Heyecanlı Kültür Gezisi" bölümünde yer aldı. Dergi listeyi, farklı ülkelerin gezginler kulübü üyeleri ve gazeteciler arasında yaptığı anket sonrası tamamladı. Ankete Türkiye'den gezgin vatandaşların yanı sıra, Gezginler Kulübü de katıldı. 
   Liste "Vahşi Doğa Gezileri", "Kültür Gezileri", "Turlar", "Kendinizi Şımartma Gezileri", "Çarpıcı Manzara Gezileri" ve "Aktif Geziler" şeklinde 6 kategoriden oluştu. 
   Aralarında İstanbul'un da bulunduğu "Kültür Gezileri" kategorisinde şu 9 etkinlik yer aldı 
   
   Ezan sesi dinlemek 
   İstanbul'da Ayasofya ile Sultanahmet Camii arasında bir koro şeklinde yükselen ezan sesini dinlemek.Küba'nın başkenti Havana'yı 1950 yıllarının Chevrolet, Buick veya Cadillac'ları ile Ernest Hemingway'in izinde turlamak.Hindistan film endüstrisi Bollywood'un bir filminde rol almak.13. yüzyıldan kalma Suriye çarşısının Halep labirentleri arasında kendinizi kaybetmek.İspanya Endülüs'teki dini Semana Santa etkinliklerine katılmak.İngiltere Avebury'deki esrarengiz dikilitaşların arasında su aramak.Şanghay'da erken saatlerde gerçekleşen sokak jimnastik ve danslarına katılmak.Doğu Türkistan'ın Kaşkar kentinde pazar günleri kurulan çarşının heyecanını yaşamak.Marakeş'in Djema El fna Meydanı'ndaki sokak sirk şenliğini çatıda nane çayı içerek seyretmek. 
   Ve diğer heyecanlı geziler...    Türkiye Gezginler Kulübü Başkanı Prof. Dr. Orhan Kural, İstanbul'un bu 9 kültür gezisi arasında yer almasından mutluluk duyduklarını belirterek, "Gönlümüz, Kapadokya'nın da bunların arasında yer almasını isterdi" dedi. 
   Listeye göre 60 heyecanlı yolculuktan bazıları şöyle 
   Yorucu ve heyecanlı bir Afrika safarisi sonunda güneşin batışını içkinizi yudumlarken seyretmek,Hindistan'da Udaipur Göl Sarayı'nda mihrace gibi yaşamak,Kalahari Çölü'nde parlak yıldızların altında sessiz bir gece geçirmek,Buzul bölgesinde Beluga balinalarının şarkılarını dinlemek,Antarktika'da bir buzkıranda seyahat etmek,Nepal'de kaplan izini filin sırtında takip etmek,Uganda'daki Ruanda ormanlarında goril izlerinin ardından yolculuk etmek,Brezilya - Arjantin sınırındaki Iguasu şelalelerinde ıslanmak. 
   
</TEXT>
</DOC>
