<DOC>
<DOCNO> 199379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/ekonomi/eko06.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Carrefoursa 1 Numara ile yüzde 30 indirim yapacak 
</HEADLINE>
<TEXT>

   1 Numara markası ile 300 üründe yüzde 30 indirimli satışa başlayan Carrefoursa Genel Müdürü Roudy, 'Enflasyonla mücadele bizim varlık nedenimiz' dedi 
      EKONOMİ SERVİSİ 
   
   Carrefoursa, en ucuz 300 ürününü 1 Numara markası adı altında topladı. 1 Numara markası ile satışlar 4 Aralık'ta başlarken, Carrefoursa markası ile ürettirilen yüzde 20 - 30 ucuz 400 ürünle birlikte toplam 700 indirimli ürün tüketicilere sunulmuş olacak. 
   Carrefoursa Genel Müdürü Gilles Roudy, diğer ulusal markalara oranla yüzde 30 - 40 ucuz olacak 1 Numara markalı ürünler içinde temel gıda maddeleri, temizlik ürünleri, tekstil, mutfak, ev gereçleri, bisiklet, elektirikli süpürgelerin olacağını söyledi. Bu ürünlerin Türkiye'de üretileceğini belirten Roudy, "Biz enflasyon ve hayat pahalılığıyla mücadelemizi sürdüreceğiz. Bizim varlığımız, rolümüz, nedenimiz bu" dedi. 
   
   'Alım gücü düşük' 
   Roudy, 1 Numara markalı ürünlerin toplam satışlardaki payının yüzde 15 civarında olacağını bildirdi. Kipa'nın çoğunluk hisselerini satın alarak Türk pazarına giren Tesco'nun Carrefour'u fiyat açısından zorlayıp zorlamayacağı sorusu üzerine de Roudy, "Carrefour, ucuz fiyat sunmak için Tesco'yu beklemedi. Tesco, bizi hiçbir şekilde tedirgin etmedi" diye konuştu. "Kriz bitti demek isterim. Ama tüketicilerin alım gücün hala düşük" diyen Roudy, örnek olarak benzin fiyatlarının yüksekliğini gösterdi. Roudy, "Euro olarak Fransa'daki benzin fiyatlarına tekabül ediyor ama alım gücü aynı değil. Emlak vergileri, otomobil vergileri insanları zorluyor. Elektrik h l Avrupa'nın en pahalısı. Bu faturaların hafifletilmesi lazım" dedi. 
   10 yılda Türkiye'de ortakları Sabancı Grubu ile birlikte 700 milyon dolardan fazla yatırım yaptıklarını kaydeden Roudy, 2002'de Türkiye'den Carrefour'un bulunduğu diğer ülkelere 300 milyon euro'dan fazla ihracat gerçekleştirdiklerini söyledi. 
   
   'Cola Turka, birinin pazar payından epey aldı'    Roudy, "Fiyat indirimi yapıyorsunuz. Neden Coca Cola'nın fiyatını indirmiyorsunuz " sorusu üzerine şunları söyledi "Fiyatını düşürmeyen firmanın kendisidir. Ama onlarla da promosyonlar üzerine görüşmeler yapıyoruz. Biliyorsunuz Türkiye'de Cola Turka'yı ilk pazarlayan biz olduk. Ve şuna inanıyorum ki Cola Turka çok büyük pazar payına sahip. Hatta bu, liderlerden birini bile korkutabiliyor. Çünkü birinin pazar payından epey birşeyler aldı. Bu, gerçekten Cola Turka'nın çok büyük bir başarısıdır. Özellikle karşısında iki tane dev olduğu zaman..." Roudy, Cola Turka'nın, iki büyük firmasından birinin pazar payının yüzde 20'sini ele geçirdiğini belirtti. 
   
   
</TEXT>
</DOC>
