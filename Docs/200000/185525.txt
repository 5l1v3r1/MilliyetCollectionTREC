<DOC>
<DOCNO> 185525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sondun27.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da baskı gören Türkler AİHM'ye başvuruyor 
</HEADLINE>
<TEXT>

     Bulgaristan'da, komünist lider Todor Jivkov döneminde baskı gören Türklerin adına bir heyet, Sofya'yı Avrupa İnsan Hakları Mahkemesi'ne AİHM şikayet etmek için Strasbourg'a geldi. 
     Bulgaristan Türkleri Kültür ve Yardımlaşma Derneği üyeleri Nazif Mutlu, Eşref Kahraman ve Şükrü Altay, Jivkov döneminde adlarının zorla değiştirilmesine karşı çıkan ve bu nedenle Belene Adası toplama kampına gönderilen 517 Türk adına AİHM'ye başvuracak. 
     Heyet, başvurudan önce bugün Avrupa Konseyi yetkilileriyle görüştü ve mağdur olan Türklerle ilgili hazırlanan dosyaları sundu. 
     Avrupa Konseyi'nde yarın basın toplantısı düzenleyecek olan heyet, baskı gören Türklerin Bulgaristan'daki mahkemelere başvurmalarına olanak tanınmadığını, bu nedenle AİHM'ye başvuracaklarını bildirdi. 
     
</TEXT>
</DOC>
