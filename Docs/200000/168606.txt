<DOC>
<DOCNO> 168606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/ekonomi/eko01.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Borcu gizlediler' şüphesi 
</HEADLINE>
<TEXT>

BDDK'nın İmar Bankası ile ilgili ön raporunda, bankanın borç yükünün beyan edilenden fazla olabileceği kuşkusuna yer verildi. Uzanların belgeleri vermemesi de bu kuşkuyu güçlendiriyor 
     EZELHAN ÜSTÜNKAYA Ankara 

     Bankacılık Düzenleme ve Denetleme Kurulu BDDK , İmar Bankası ile ilgili ön raporu, Başbakan Yardımcısı Abdüllatif Şener'e sundu. Rapora, "Bankanın borç yükünün beyan edilenden fazla olabileceği yönünde kuşkular" yansıdı. 
     Kulislerdeki bilgilere göre, bankanın yönetiminin devralınması aşamasında yapılan tespitlerde borç yükünün beyan edilenden çok daha fazla olabileceği kuşkusunun doğduğu, ancak banka sahiplerinin gereken belgeleri vermekte direnmesinin bu kuşkuların ortadan kalkmasını engellediği kanısı hakim oldu. 
     600 milyon dolarlık mevduatın yüzde 80'inin grup şirketlerine kullandırıldığı, zamanında bu oranın bir plan dahilinde düşürülmesi yönünde yönetime yapılan uyarıların dikkate alınmadığı ifade edildi. Bankanın diğer rasyolarının da bozulduğu tespiti yapıldı. 
     
     Diğer borçları Hazine üstlenmeyecek 
     Kaynaklar, mevduat borcu dışında bankanın diğer borç ve taahhütlerini Hazine'nin üstlenmeyeceğini, sadece yönetimin devralındığını ancak ancak mülkiyeti devlete geçirecek herhangi bir işlem yapılmadığını ifade ettiler. Buna göre, mevduat dışı borç ve taahhütten banka sahipleri ve hissedarları sorumlu olacak. Mevduattan dolayı devletin ek bir yük üstlenmesi gerekirse, bu yük bankanın sahibine rücu edilecek. 
     
     Muhasebe kayıtları yok 
     İmar Bankası'nın resmi muhasebe kayıtlarının bir haftadır ortada olmadığı önceki gün BDDK tarafından açıklanmıştı. BBDK ve TMSF, "Bu belgelerin ibrazı sadece yasal zorunluluk değil sahiplerine güvenip buraya para yatıranlara karşı vicdani sorumluluktur" demişti. Uzan Grubu, bu açıklamaya, "Resmi kayıtların tamamı geçen cuma İmar Bankası Genel Müdürlüğü'ne giren BDDK'nın elindedir" yanıtını vermişti. 
     
Mudiye yok, Petkim'e var      İmar Bankası'ndaki 168 bin kişinin 1 katrilyon liraya varan tasarruf ve döviz mevduatını ödemeyen Uzan Grubu, 605 milyon dolar 850 trilyon lira vereceği Petkim'i almak için Özelleştirme İdaresi'yle ÖİB görüşmelerini sürdürüyor. 
     Petkim'e teklif Özelleştirme Yüksek Kurulu'nca ÖYK 30 Haziran'da kabul edilen ve ilk taksidi ödemek için üç haftası kalan Uzanlar harekete geçti. İhaleyi alan Standart Kimya'nın ana ortağı Kemal Uzan salı günü ÖİB'den sözleşme taslağını aldı. Haftaya taslak üzerinden görüşmelerin başlaması bekleniyor. Satışın kesinleşmesi için ÖİB'le sözleşme imzalanması gerekiyor. 
     
     605 milyon dolar ödeyecek 
     Haziranda Çukurova ile Kepez Elektrik'in imtiyaz sözleşmelerinin iptal edilmesi ve İmar Bankası'nın yönetimine el konulmasının gölgesinde ilerleyen görüşmelerin Petkim'in satışını etkileyip etkilemeyeceği konusunda net bir bilgi bulunmuyor. 
     Uzanlar'ın, Petkim'i almak için gerekli kaynağı bulamayacağı iddialarının gündeme geldiğine dikkat çekiliyor. Petkim'in yüzde 88.86'sına en yüksek teklifi 605 milyon dolarla Standart Kimya vermişti. Satış sözleşmesinin imzalanması için Standart Kimya'nın satış bedelinin yüzde 40'ı olan 242 milyon doları peşin ödemesi, kalan 363 milyon dolar için de teminat mektubu vermesi gerekiyor. 
     Bu rada Financial Times gazetesine açıklamada bulunan Uzan Grubu'ndan bir yetkili, ÇEAŞ ve Kepez'in ardından İmar Bankası'na el konulmasıyla grubun 12.5 milyar dolar zarara uğradığını savundu. 
     

</TEXT>
</DOC>
