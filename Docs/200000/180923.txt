<DOC>
<DOCNO> 180923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/ekonomi/eko07.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce sağlık, sonra emeklilik... 
</HEADLINE>
<TEXT>

   Paranın güvenli adresi 
   DİDEM GORDON Koç Portföy Yönetimi AŞ Genel Müdürü 
   
   Öncelikler tabii ki bireyden bireye değişmekle birlikte işin içine özellikle "emeklilik" girdiğinde gelir ve bu gelire ulaşmak için şimdiden yapılan tasarruflar, yani "yatırım" daha da kritik bir önem kazanıyor. Birçok ülkede olduğu gibi, Türkiye'de de mevcut sosyal güvenlik sisteminin gittikçe büyüyen açıklar vermesi ve bütçe üzerindeki ağırlığının yıllar itibariyle sürekli artması, emeklilikte kazanılan gelirin yeterli olmaması gibi faktörler alternatif emeklilik sistemlerine olan ihtiyacı net olarak ortaya koyuyor. Yakın bir zamanda başlayacak olan bireysel emeklilik sistemi, birçok emeklilik şirketinin değişik emeklilik planları ve fonlarıyla katılımcılara farklı alternatifler sunduğu bir sistem olacak. Gönüllü olan bu sistemde katılımcılar, sunulan seçenekleri değerlendirerek kendilerine en uygun yatırımı belirlemeye çalışacak. 
   Bireysel emeklilikte, sistem içinde en az 10 yıl kalma ve en erken 56 yaşında emeklilik haklarını kazanma şartları, katılımcıların "finansal planlama" ve "uzun vadeli yatırım yapma" konularında doğru ve kapsamlı bir şekilde bilgilendirilmelerini gerektiriyor. Ayrıca, katılımcıların risk profilinin iyi belirlenmesi, finansal durumunun, hedef ve beklentilerinin dikkate alınarak en uygun planlara veya fonlara doğru yatırım yapılması gerekiyor. 
   Sonraki aşamada, katılımcılar hem yatırımlarının performanslarını izlemeli hem de risk tercihleri ve finansal durum veya hedefleri değiştiğinde emeklilik portföylerini de yeni durumlarına göre revize etmeliler. Mevcut sistemin şeffaflığı katılımcıların yatırımlarının gelişimini izlemelerine olanak sağlarken, portföy dağılımlarını ve emeklilik şirketlerini de değiştirmeye olanak sağlaması önemli bir avantaj olarak görünüyor. 
   Bu bağlamda, Sermaye Piyasası Kurulu tarafından belirlenen ve emeklilik sistemi için kurulabilecek emeklilik fonu tiplerine bakmakta fayda var. "Gelir amaçlı fonlar", düzenli kar payı dağıtma politikası olan şirketlerin hisse senetlerine ve düzenli kupon ödemeleri ve faiz getirileri olan sabit getirili enstrümanlara yatırım yapan fonlar. Bu tip fonlar, fazla risk almak istemeyen ve istikrarlı bir getiri hedefleyen yatırımcılara hitap edebilir. 
   Ayrıca kur riski almak istemeyen yatırımcılar için toplam yatırımlarının belirli bir yüzdesini döviz cinsinden emeklilik yatırım fonlarına yönlendirme imkanının sağlanması gelir amaçlı döviz cinsinden kamu borçlanma fonlarına da yatırım yapılmasını sağlayacak. Para piyasası fonları kısa vadeli repo, Hazine bonosu gibi sabit getirili enstrümanlara yatırım yaparak, düşük riski hedefleyen ve yatırım vadesi kısa olan yatırımcılara uygun olabilir. Fon stratejisi gereği riski düşük tuttuğu ve kısa vadeli enstrümanlara yatırım yaptığı için diğer fon tiplerine kıyasla orta ve uzun dönemde düşük getiriler sağlayabilir. Mevcut B tipi likit yatırım fonları emeklilik fonlarındaki para piyasası fonları ile eşdeğer olarak yorumlanabilir. 
   Bireysel emeklilik sisteminde, katılımcılar çeşitli planlar doğrultusunda ana başlıklarını saydığımız fon türlerine ve bu fonları içeren planlara yatırım yapacaklar. 
   
   
</TEXT>
</DOC>
