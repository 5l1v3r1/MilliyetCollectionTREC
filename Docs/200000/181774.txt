<DOC>
<DOCNO> 181774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sontur35.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gülben Ergen Bana yapılan hareket sapıkça... 
</HEADLINE>
<TEXT>

     Şarkıcı Gülben Ergen, ''özel görüntülerinin'' yer aldığı iddia edilen kasete ilişkin, ''Ben utanılacak bir şey yapmadım. Bunu planlayanlar ve 10 yıl sonra bunu önüme çıkartanlar utanmalılar'' dedi. 
     Ergen, Ortaköy'deki bir lokantada düzenlediği basın toplantısında, ''kadın olmanın ve şöhretin en ağır bedelini ödediği bir dönemden geçtiğini'' ifade ederek, olaydan duyduğu üzüntüyü dile getirdi. 
     Söz konusu kasette yer alan görüntülere değinen Ergen, ''Yaklaşık 10 yıl önce, 20 yaşındayken bir insana değer verdim, inandım ve o insanla bir yıla yakın birlikte oldum. Hata, yanlış insana inanmakta ve değer vermekte olmuş'' diye konuştu. 
     Ergen, kendisine yapılan ''sapıkça'' hareketin faturasını ödemek zorunda kaldığını belirterek, şöyle devam etti 
     ''Ben utanılacak bir şey yapmadım. Bunu yapanlar, planlayanlar ve 10 yıl sonra bunu önüme çıkartanlar utanmalılar. Bu, çok planlı bir komplodur, çok çirkin bir davranıştır. Benim değer yargılarıma, aileme, sanatçı kişiliğime, 14 yıldır dimdik duruşuma leke getiremez. Beni yorar, üzer, sevenlerimi üzer, ama ben bunu atlatırım.'' Ergen, olaydan dolayı çalışma programında değişiklik yapmadığını da belirterek, Cumartesi günü Marmaris'teki, ardından da Konya'daki konserlerine çıkacağını söyledi. 
     Toplantı sırasında 39 özel koruma görevlisi tarafından korunduğu belirtilen Ergen, açıklamasının ardından, gazetecilerin sorularını yanıtlamadı. 
     
     TEDBİR KARARI 
     Bu arada, Ergen'in avukatı Füsun Kimiran, söz konusu kasete ilişkin İlyas Atak hakkında tazminat davası açacaklarını söyledi. 
     Kimiran, kasetin başka kopyalarının bulunması ihtimaline karşı Şişli 5. Asliye Hukuk Mahkemesi'nden kasetin çoğaltılması, dağıtılması ve satılmasını önlemeye yönelik tedbir kararı çıkarttıklarını bildirdi. 
     
</TEXT>
</DOC>
