<DOC>
<DOCNO> 198729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/guncel/gun02.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombacıyla itirafçı akraba 
</HEADLINE>
<TEXT>

   Sinagog bombacısı Elaltuntaş'ın İstanbul'da iki yıl önce oğluyla öldürülen Bingöllü Hizbullah itirafçısı Şaban Elaltunteri ile akraba olduğu ortaya çıktı... 
      BELMA AKÇURA İstanbul 
   
   İşadamı Üzeyir Garih'in 25 Ağustos 2001'de Eyüp Mezarlığı'nda 11 yerinden bıçaklanarak öldürüldüğü saatlerde haber merkezlerine "üzerinde durulmayan" bir başka cinayet haberi düşüyordu. Hizbullah itirafçısı Bingöllü Şaban ve oğlu Mehmet Elaltunteri Esenler Otogar civarında otomobilde enselerinden tek kurşunla öldürüldü. Şaban Elaltunteri, İstanbul'da Neve Şalom Sinagogu'na bombalı saldırıyı gerçekleştirdiği öne sürülen Bingöllü Gökhan Elaltuntaş'ın akrabası çıktı. İkisi de Bingöl Yamaç aşiretinden. 12 yıl 6 ay hapse çarptırıldıktan sonra, pişmanlık yasasından yararlanıp tahliye edilen Elaltunteri'nin, Nesim Malki cinayetine adı karışan ve Hizbullah tarafından kaçırılarak öldürüldüğü öne sürülen Mehmet Sümbül olayında da adı geçmişti. 
   
   Hizbullah'ın Batman grubu 
   Küçükçekmece'de 14 Ekim'de üç polisin şehit edilmesi olayında kullanılan silahın İstanbul'daki Esenler Terazidere Köprüsü altında 34 GS 4062 plakalı oto içinde Hizbullah itirafçısı Şaban Elaltunteri ile oğlu Mehmet Elaltunteri'nin öldürülmesi olayında da kullanıldığı ortaya çıktı. Elaltuneri'nin infazının Hizbullah'ın askeri kanat sorumlu olarak bilinen Ahmet Seyitoğlu'nun talimatıyla gerçekleştiği, Hizbullah'ın Batman grubundan olduğu iddia edilen tetikçi Aziz Ketme'nin de Bingöllü olduğu anlaşıldı. Ketme'nin adı TBMM İnsan Hakları Komisyonu Bingöl Raporu'nda da geçiyordu. Ketme'nin komisyona içeriği bilinmeyen bir dilekçe verdiği, komisyonun da dilekçeyi işleme konulması için savcılığa gönderdiği belirtilmişti. 
   
   Liderler arada kaldı    DIŞ HABERLER SERVİSİ 
   The New York Times gazetesi, İstanbul'daki saldırıların dünya liderlerini, "Türkiye'ye gitmeyin" uyarısı yayımlamak konusunda ikilemde bırakarak zor duruma düşürdüğünü yazdı. 
   Saldırıların ardından İngiltere, ABD, Avustralya, Fransa ve Yeni Zelanda hükümetlerinin, vatandaşlarını Türkiye'ye gerekmedikçe gitmemeleri ve seyahatlerini ertelemeleri için uyardığını hatırlatan gazete, dünya liderlerinin "arada kaldığını" belirtti. Haberde, vatandaşlarını korumak isteyen liderlerin, terör kurbanı ülkenin turizmi darbe alırsa, terörün zafer kazanacağının da farkında oldukları vurgulandı. Gazete, Avustralya Başbakanı John Howard'ın, Melbourne'de bir röportajında sarf ettiği "Uyarıyı yayımlasan da yayımlamasan da kınanıyorsun" sözlerine yer verdi. 
   Gazeteye görüş bildiren turizmciler ise ABD Dışişleri Bakanlığı'nın "Türkiye'ye gitmeyin" uyarısıyla Amerikalı turist sayısında düşüş olacağını söyledi. 
   
   
   
</TEXT>
</DOC>
