<DOC>
<DOCNO> 150464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/soneko22.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en ilginç davaları... 
</HEADLINE>
<TEXT>

     Sigorta sektöründe yaşanan kimi ilginç vakalar, ''Yavuz hırsız evsahibini bastırırmış'' deyişini doğrular şekilde duyanlara parmak ısırtıyor. 
     2003 yılı Stella Ödülleri adayları açıklandı. 81 yaşındaki Stella Liebeck'in, McDonalds restaurantlarından birinde üzerine döktüğü kahvenin gerektiğinden sıcak olduğu iddiasıyla mekan sahibini dava edip tazminata hak kazanmasının ardından, ABD'de her yıl Stella adına düzenlenen yarışmada, davacısı için tazminat ödenmesine karar verilen en ilginç davalar arasından birine ödül veriliyor. 
     Milli Reasürans T.A.Ş.'nin yayın organı Reasürör Dergisi'nde yer alan aday davaların ilginçlerinden biri, Pennsylvanialı ''Yavuz Hırsız'' Dickson'un hikayesi... 
     Terrence Dickson, soyduktan sonra garajı kullanarak çıkmaya çalıştığı evden, garajın otomatik kapısının bozuk olması nedeniyle çıkamayınca, geri dönüp evin girişinden çıkmaya çalışır ama garajla evi ayıran kapı kilitli olduğu için garajda mahsur kalır. 
     Evsahiplerinin tatilde olması nedeniyle Dickson, garajda kuru köpek maması ve Pepsi Cola ile 8 gün geçirir. Dickson, bunalıma girmesine neden olduğu için evsahibini dava eder ve 500 bin dolar tazminat almaya hak kazanır. 
     
     KARAVANI OTOMATİK PİLOTA BIRAKTI 

     Bu yılın davaları arasında birincilik ödülüne en yakın olduğu tahmin edilen aday ise karavanını ''otomatik pilota'' bağlayıp arka tarafa kahve içmeye giden Grazinski. 
     Merv Grazinski, yeni aldığı karavanla evine dönerken otoyolda aracı saate 70 mil hızda otomatik pilota bağlayarak, yolculuğun keyfini çıkarmak için kahve yapmak üzere arka tarafa geçer ve karavan sürpriz olmayan bir şekilde yoldan çıkıp devrilir. 
     Grazinski, karavanın el kitabında bunu yapmaması gerektiği konusunda bir uyarı olmadığı için üreticiyi dava eder ve 1 milyon 750 bin dolar tazminat ve yeni bir karavan almaya hak kazanır. 
     Üretici firma ise orijinal metindeki haliyle, Merv Grazinski gibi bir ''moronun'' karavan satın alma ihtimaline karşı kullanıcı el kitabını değiştirmeye karar verdiğini açıklar. 
     
     HIRSIZIN İŞ KAZASI 

     Los Angeles'da yaşayan 19 yaşındaki Carl Truman, komşusunu, aracıyla ellerini ezdiği gerekçesiyle dava eder ve mahkeme Truman lehine karar verir. 
     Dikkatsiz Truman, komşusuna ait otomobilin jant kapaklarını çalmaya çalışırken direksiyonda birinin oturduğunu farkedemediği için hastane masrafları artı 74 bin dolar tazminat almaya hak kazanır. 
     
     KENDİ ÇOCUĞUNA TAKILIP BACAĞINI KIRDI 

     Texas'ta yaşayan Kathleen Robertson, bir mobilya mağazasında henüz yürümeye başlayan ve sağa sola koşturan küçük bir çocuğa takılarak düşer, ayak bileğini kırar. 
     Mobilya mağazasını dava eden kadın 780 bin dolar tazminata hak kazanır ama karar, mobilya mağazası için büyük sürpriz olur, çünkü küçük çocuk Robertsen'in oğludur. 
     
     KAÇAK GİRMEYE ÇALIŞIRKEN DİŞİNİ KIRDI 

     Listede yer alan vakalar arasında bir diğeri ise, 3.5 dolarlık giriş ücretini ödemek istemediği gece kulübüne tuvalet penceresinden girmeye çalışırken düşüp dişlerini kıran Kara Walton. Öndeki iki dişi kırılan Walton olaydan kulübü sorumlu tutup dava eder ve 12 bin dolar tazminat kazanır, tabii hastane masraflarını da ödetir. 
     Komşusunun bahçesindeki köpeği tabancasıyla küçük saçmalar atarak sinirlendiren Jerry Williams, köpek tarafından ısırıldığı için komşusunu dava eder ve hastane masraflarına ek olarak 14 bin 500 dolar tazminat kazanır. 
     Philadelphia'da bir restaurant, mekan içinde kayarak düşen ve kuyruk sokumu kemiğini kıran müşterisi bayan Amber Carson'a 113 bin 500 dolar tazminat ödemeye mahkum edilir. Carson, restaurantta tartıştığı sevgilisine attığı meşrubat şişesine 30 saniye sonra basıp düşmüştür. 
     





</TEXT>
</DOC>
