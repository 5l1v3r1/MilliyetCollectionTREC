<DOC>
<DOCNO> 172312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sondun13.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da "Berlusconi korkuyor" diye örümcek ticaretine yasak 
</HEADLINE>
<TEXT>

     İtalya Parlamentosu, Başbakan Silvio Berlusconi'nin örümcek korkusunundan dolayı, bu hayvan türünün ticaretini yasaklayan bir yasa tasarısını kabul etti. 
     Yasa tasarısı, insanlar için tehlikeli sayılan akrep ve örümcek türlerinin ticari yollardan İtalya'ya girişi ve satışının yasaklanmasını öngörüyor. 
     İtalya'da bundan böyle hayvanat bahçeleri, sirkler ve özel park alanları dışında akrep ve örümcek türleri bulunamayacak. Yasağa uymayanlara 3 aya kadar hapis ya da para cezası verilecek. 
     Sevmediği sarmısağı resmi yemek menülerinden çıkaran Berlusconi'nin şimdi de örümcek korkusundan dolayı böyle bir yasa tasarısını hazırlatarak parlamentodan geçirmesi, tartışmalara yol açtı. 
     Yasa tasarısına ''Hayır'' oyu kullanan muhalefetteki sol parlamenterler, ''Bu yasa tasarısı, sadece Berlusconi örümceklerden korktuğu için çıktı'' dediler. 
     Meclis'in Ağustos ayında tatile girecek olması nedeniyle çok daha önemli işlerinin bulunduğunu ifade eden muhalefet liderlerinden Meclis Başkan Yardımcısı Clemente Mastella, ''Tatile girmeden önceki son Pazartesi gününde Meclis'in çok zor bir gün geçireceğini düşünerek erkenden kalktım. Fakat karşımda örümcekleri tartışan bir meclis buldum'' dedi. 
     Eski Sağlık Bakanı Rosy Bindi de, ''Meclis'te sadece Berlusconi'nin çıkarları tartışılıyor. Ya adalet, ya medya ya da örümcekler. Berlusconi'nin çıkarlarına boyun eğen bir parlamentoyu karşımızda görmekten bıktık'' dedi. 
     
</TEXT>
</DOC>
