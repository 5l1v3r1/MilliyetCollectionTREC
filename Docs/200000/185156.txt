<DOC>
<DOCNO> 185156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sonspo19.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ezdi geçti 5-0 
</HEADLINE>
<TEXT>

     Süper Lig'in lideri Beşiktaş, Trabzonspor'u İnönü'de bozguna uğrattı, bordo-mavilileri 5-0 yendi. Kartalın gollerini İlhan 2 , Ahmet Hassan 2 ve Emre atarken, Trabzonspor'da Fatih kırmızı kart gördü. 
     Beşiktaş, Trabzonspor karşısında ilk yarıyı 2-0 önde kapadı. 
     9. dakikada Sergen'in ceza alanı dışında kaleyi tam karşıdan gören bölgeden kullandığı serbest atışta, top direğin üstünden auta çıktı. 
     16. dakikada Sergen'in pasında ceza yayı içinde topu göğsüyle kontrol eden İlhan, ceza alanına girdikten sonra sert vurdu. Savunmadan seken top ceza alanının sağ kanadındaki Okan'ın önünde kaldı. Bu futbolcu uygun pozisyonda meşin yuvarlağı auta atarak, takımını bir golden etti. 
     18. dakikada Okan'ın sağdan ortasında, topu ceza yayı içinde kontrol eden Sergen, İlhan ile verkaç yaptığı poziyonda altıpas içinde kaleciyle karşı karşıya kaldı. Bu futbolcunun vuruşunda kaleci Hasan Sönmez yatarak topu kontrol etti. 
     34. dakikada ani gelişen Beşiktaş atağında, Pancu'nun pasında Sergen, bir anda kaleci Hasan Sönmez ile karşı karşıya kaldı. Ceza alanı çizgisi üzerinde 2 oyuncu arasında sıkışan top İlhan'ın önüne geldi. İlhan'ın ceza alanına girdikten sonra yaptığı sert vuruşta, Oumar'ın müdahalesine karşın meşin yuvarlak ağlara gitti ve Beşiktaş 1-0 öne geçti. 
     42. dakikada Sergen'in soldan kullandığı serbest atışta kafalardan seken topla arka direkte buluşan Emre'nin bekletmeden yaptığı vuruşta, top 2. kez Trabzonspor ağlarına gitti 2-0 
     44. dakikada yardımcı hakemle dialoğa giren Trabzonsporlu Fatih, hakem Serdar Tatlı tarafından kırmızı kartla cezalandırıldı. 
     Uzatma dakikalarında soldan ceza alanına giren Okan, topa vurmakta geç kalınca, savunma araya girerek tehlikeyi uzaklaştırdı ve karşılaşmanın ilk yarısı Beşiktaş'ın 2-0 üstünlüğüyle sona erdi. 
     
     İKİNCİ YARI 

     Beşiktaş, maçın ikinci yarısında da oyunun tek hakimiydi. Rakibinin 10 kişi kalmasından da yararlanan ve oyunu istediği gibi yönlendiren siyah-beyazlılar, bu yarıda buldukları 3 golle farka gitti. Karşılaşmadan 5-0 galip ayrılan Beşiktaş, Avrupa Şampiyonlar Ligi'nde yapacağı FC Chelsea maçı öncesi moral buldu. 
     Trabzonspor ise hem 10 kişi kalması hem de hafta içinde yaptığı Villarreal maçının yorgunluğu nedeniyle ikinci yarıda da varlık gösteremedi. 90 dakika boyunca tek bir gol pozisyonu dahi üretemeyen bordo-mavililer, İstanbul deplasmanından farklı skorla yenik ayrılmak zorunda kaldı. 
     49. dakikada Sergen'in arapasında İlhan, ceza alanı içinde kaleci Hasan Sönmez ile karşı karşıya kaldı. İlk vuruşunda kaleciden dönen topu iyi izleyen İlhan, meşin yuvarlağı boş kaleye göndererek, kendisinin 2. ve takımının 3. golünü attı 3-0 
     57. dakikada Okan'ın ceza alanı dışından sert şutunda, savunmaya çarpan top az farkla yandan kornere gitti. 
     66. dakikada Tümer'in ceza alanı çizgisi üzerinden şutunda top altıpas içindeki Ahmed Hassan'da kaldı. Mısırlı futbolcunun dönerek yaptığı vuruşta, top 4. kez Trabzonspor ağlarına gitti 4-0 
     69. dakikada Okan'ın arapasında ceza alanı içinde kaleciyle karşı karşıya kalan İlhan'ın şutunda, kaleci Hasan Sönmez topu kornere çeldi. 
     70. dakikada hakem Serdar Tatlı, kötü tezahürat nedeniyle 1 numaralı anonsu yaptırdı. 
     Aynı dakikada önce Okan'ın, ardından da Zago'nun ceza alanı içinden sert şutlarında top kaleci Hasan Sönmez'den döndü. 
     79. dakikada soldan şık çalımlarla ceza alanına giren Tümer'in ortasında Ahmed Hassan, altıpas içinde topu filelerle buluşturarak, Beşiktaş'ı 5-0 öne geçirdi. 
     88. dakikada Pancu'nun ceza alanı dışından sert şutunda, kaleci Hasan Sönmez topu iki hamlede kontrol etti ve Beşiktaş, karşılaşmadan 5-0 galip ayrıldı. 
     
     MAÇIN KARNESİ 

     

BEŞİKTAŞ 5 - TRABZONSPOR 0 Stat BJK İnönü Hakemler Serdar Tatlı xx, Koray Gençerler xx, Adil Sinem xx Beşiktaş Cordoba xx, Emre xxx, Ronaldo xxx, Zago xxx, Okan xxx, Tayfur xxx Dk. 46 Ümit xxx , Giunti xxx Dk. 54 Tümer xxx , Pancu xxx, İbrahim xxx, Sergen xxx Dk. 62 Ahmed Hassan xxx , İlhan xxx Trabzonspor Hasan Sönmez x, Emrah x, Oumar x, D'Haene x, Mustafa Yalçınkaya x Dk. 32 Erdinç x , İbrahim Ege x Dk. 35 Augustine x , Hüseyin x, Tayfun x, Romaschenko x Dk. 52 Recep x , Gökdeniz x, Fatih x Goller Dk. 34 ve 49 İlhan, Dk. 42 Emre, Dk. 66 ve 79 Ahmed Hassan Sarı Kartlar Dk. 8 D'Haene, Dk. 21 Oumar, Dk. 24 Romaschenko, Dk. 29 İbrahim Ege Trabzonspor , Dk. 12 Pancu, Dk. 83 İlhan Beşiktaş Kırmızı Kart Dk. 44 Fatih Trabzonspor      
</TEXT>
</DOC>
