<DOC>
<DOCNO> 161306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sontur12.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı Arınç "Japonları İslamiyete çağırmadım" 
</HEADLINE>
<TEXT>

     TBMM Başkanı Bülent Arınç, laik düşünceli ve tüm dinlere eşit mesafede duran bir insan olduğunu belirterek, ''Japonları İslamiyet'e çağırmam mümkün değildir'' dedi. 
     Hiroşima'daki temaslarını tamamlayan Arınç, Kyoto'ya geçti. Arınç, gazetecilerle sohbet ederken, Tokyo Camii'nin kuruluşuna destek veren birkaç Kazan'lı Türk ile kahvaltı ortamında birlikte olduğunu anlatarak, bir sohbet havasında geçen konuşmalarının bazı kesimler tarafından çarpıtıldığını söyledi. 
     Arınç, Japonya temaslarının son derece başarılı geçtiğini, TBMM heyetine olaganüstü ilgi gösterildiğini, itibar edildiğini ifade ederek, görüştüğü Japon yetkilerle ikili ilişkilerin geliştirilmesi konusunda ortak görüşleri paylaştıklarını vurguladı. 
     Tokyo Camii'ni ziyaretine işaret eden Arınç, Kazan Türkleri'nin, camiye Japonların ve Müslamanların yoğun ilgili gösterdiklerini ve Tokyo Camii Vakfı'na ait ahşap bina yerine çeşitli etkinliklerin gerçekleştirileceği bir Türk kültür merkezi yapımı konusunda kendisinden talepte bulunduklarını hatırlattı. Talepleri ilgili yerlere ileteceğini belirten Arınç, şunları söyledi 
     ''Tokyo Camii imamı, camiyi görmeye gelen ve İslamiyet üzerinde araştırma yapan bazı Japonların kendi istekleri ile Müslüman olduklarını ve sayılarının da giderek arttığını bana ifade ettiler. Japonlar araştırıcı, entellektüel insanlardır. Bu şekilde Müslümanlığı tanıyor, İslama yakın ilgi gösteriyorlarsa bundan memnun olmak gerekir. Ben de orada bunu ifade ettim. Cami ziyaretimde resmi ortamda söylenmiş hiçbir ifade veya beyan söz konusu olmamıştır. 
     Diplomatik gaf söyle dursun, çok başarılı geçmekte olan ziyaretimizi gölgelemeye matuf, maksatlı ve çarpıtma amaçlı haberli kınıyorum. Ben laik düşünceli bir insanım, tüm inançlara eşit mesafedeyim. Japonları İslamiyete çağırmam, böyle birşeyi konuşmam mümkün değildir.'' Arınç ve beraberindeki TBMM heyeti Kyoto'da Nijo Kalesi Toji tapınağını ziyaret etti. Arınç ve beraberindekiler yarın Osaka'ya geçecek. 
     
</TEXT>
</DOC>
