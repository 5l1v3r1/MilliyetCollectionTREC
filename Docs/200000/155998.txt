<DOC>
<DOCNO> 155998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/soneko21.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Holding- Türk Telekom, BTK için resmen davet edildi... 
</HEADLINE>
<TEXT>

     Bulgaristan'ın en büyük özelleştirme projelerinden biri olan Bulgaristan Telekomünikasyon Kurumu'nun BTK ihalesinde Türkiye açısından son derece önemli bir noktaya gelindi. 
     Bulgaristan Özelleştirme Ajansı, ihalede ikinci sırada bulunan Koç Holding-Türk Telekom konsorsiyumunu BTK'nın satış detaylarının belirlenmesi için resmen görüşmeye çağırdı. 
     Özelleştirme Ajansı tarafından konsorsiyuma gönderilen resmi davet faksında, Özelleştirme Ajansı Denetim Kurulu'nun geçtiğimiz hafta içinde ihalede birinci sıradaki Viva Ventures şirketi ile anlaşmayı bozma kararı aldığı hatırlatılarak, özelleştirme prosedürü doğrultusunda BTK'nın satışı için Koç Holding-Türk Telekom konsorsiyumu ile görüşmelere başlanacağı bildirildi. Resmi davette ayrıca BTK'nın satışı konusunda iki taraf arasındaki görüşme süresinin 50 gün olduğu bildirildi. 
     Koç Holding-Türk Telekom Konsorsiyumu ile Bulgaristan Özelleştirme Ajansı arasındaki görüşmelere önümüzdeki hafta içinde başlanması bekleniyor. 
     İhalede ikinci sırada yer alan Koç Holding-Türk Telekom Konsorsiyumu BTK'nın satışı için Özelleştirme Ajansı'na daha önce iyileştirilmiş yeni bir teklif sunmuştu. 
     Koç Holding-Türk Telekom konsorsiyumunun iyileştirilmiş teklifinin hem parasal olarak hem de sosyal olarak Viva Ventures'in teklifinden çok daha iyi olduğunu belirten uzmanlar, BTK'nın Türk konsorsiyumuna satılacağına kesin gözüyle bakıyorlar. BTK'nın kesin satışı ile ilgili görüşmelerin en geç 1 ay içinde tamamlanması bekleniyor. 
     
</TEXT>
</DOC>
