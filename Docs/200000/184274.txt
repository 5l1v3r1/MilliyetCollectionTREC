<DOC>
<DOCNO> 184274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/yazar/pulur.html </URL>
<DATE> 2003/09/24/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Vergi ödemenin dayanılmaz enayiliği... 
</HEADLINE>
<TEXT>

   
   Aaaa, yetti gari 
   Anayasa Mahkemesi'nden de, Ankara Ticaret Odası Başkanı Sinan Aygün'den de, eleman ek taşıt vergisine taktılar... 
   Hükümet kanun çıkarıyor, biri iptal ediyor, hükümet bir daha kanun çıkarıyor, bu defa ikincisi dava açıp yürütmeyi durduruyor. 
   Olacak iş mi bu, çocuk oyuncağına döndü. 
   Diyeceksiniz ki, sana ne 
   Bize ne olur mu, vergi yatırmanın fiyakası ne olacak 
   
   ALLAH selamet versin, kulakları çınlasın, her ne kadar sevgili Oktay Ekşi gibi, "seyyar tahsildarlarla" vergi toplamayı akıl edememişsek de, ya da vergi döneminin başladığı ilk gün vergi dairesinin kapısından ilk giren olmamışsak da, yine de vergimizi aksatmadan yatırırız, Emlak Vergisi'ymiş, Taşıt Vergisi'ymiş gibi, Gelir Vergisi'ni zaten ödeyip, ödememek bizim elimizde değil, devlet peşin peşin kesiyor... 
   
   ŞİMDİ gelelim, ek taşıt vergisine... 
   Kanun çıkar çıkmaz, birinci taksidi zamanında yatırdık. 
   Eş, dost, arkadaş, dalga geçmeye başladı 
   "Yazık oldu parana, bu vergi iptal edilecek " 
   Ve Anayasa Mahkemesi iptal etti... 
   Ama Maliye Bakanı ikinci bir yasayı Meclis'e sevk edip, hemen çıkardı, bu sefer dalga geçme sırası bize geldi... 
   "Ne haber, hani bizimle alay ediyordunuz, buyrun " 
   İkinci yasa da Anayasa Mahkemesi'ne gitti, eylül geldi, yüksek mahkemeden haber yok, ikinci taksitin yatırılması gerekiyor, yine akıl verenler çıktı 
   "Sakın yatırma, Anayasa mahkemesi, bunu da iptal eder " 
   
   DOĞRUSUNU isterseniz, bu sefer biz de dayandık, ha bugün, ha yarın derken, baktık günler geçiyor, içimizdeki enayi de "Sen bu münafıklara kanma " diyor 
   "Vergini zamanında yatır, için rahat etsin, Maliye ile şaka olmaz " 
   Zaten biz de teşneyiz ya, koşup ikinci taksidi de yatırdık. 
   Sabah gazeteyi açınca yerimizden fırladık 
   "Yaktın bizi Sinan Aygün " 
   Meğer, Ankara Ticaret Odası Başkanı, idari mahkemeye başvurmuş, mahkeme de yürütmeyi durdurma kararı almış... 
   
   YAHU bu ne şanstır, bu ne kısmettir, şu memlekette vergi yatırmanın keyfini çıkaramayacak mıyız, fiyakasını yapamayacak mıyız 
   Her seferinde alnımıza "enayi" damgasını vuracaklar mı 
   O yok, şu yok, bu yok, bu memlekette vergiyi zamanında yatırma özgürlüğü bile yok 
   
   HANİ, paşazade, Paris'te resim çizmeyi öğrenmiş, dönmüş, konağın bir odasını atölye yapmış, güzel kızları, kadınları soyuyor "çıplak" resimlerini yapıyor. 
   Mahallenin kabadayısı, mahallenin namusu elden gidiyor diye muhtara çıkmış 
   "Bu ne hal yahu " 
   "Küçük bey, resim yapıyor " 
   Bir hafta sonra, kabadayının evini basmışlar, yatakta çıplak bir kadın imam gürlemiş 
   "Bu ne hal ulan " 
   Kabadayı kendisinden emin 
   "Ne yani, biz resim yapamayacak mıyız " 
   
   BİZ de soralım 
   "Biz de, vergimizi zamanında yatırıp, fiyakasını yapamayacak mıyız " 
   
      
   
</TEXT>
</DOC>
