<DOC>
<DOCNO> 155857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sontur13.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay Başkanı'ndan "kadrolaşma" yorumu.. 
</HEADLINE>
<TEXT>

     Danıştay Başkanı Nuri Alan, yetkili makamın bir kamu görevlisinin yerini değiştirme konusunda takdir yetkisini kullanırken kamu yararını gözetmek zorundu olduğuna işaret ederek, ''Siyasileri tarafından sıkça tekrarlanan 'ben programını ancak kendi ekibimle uygulayabilirim' savı geçerli değil'' dedi. 
     Danıştay'ın kuruluşunun 135. yıldönümü dolayısıyla düzenlenen törende konuşan Alan, kamu hizmetinin gereği gibi yerine getirilebilmesi için kamu görevlilerinde aranan niteliklerin Anayasa ve ilgili yasalarda sıralandığını kaydetti. 
     Türkiye'de her iktidar değişikliğinde üst düzey devlet memurları ve kamu görevlilerinin görevlerinden alındığını, yerlerine iktidardaki siyasal parti veya partiler ile daha uyumlu çalışacaklarına inanılan kişilerin atandığını anımsatan Alan, bu değişikliklerin çoğunda, daha önceki iktidar döneminde yapılan siyasal amaçlı atamaların neden gösterildiğine işaret etti. Alan, ''İleri sürülen bu gerekçe haklı ve büyük ölçüde gerçeği ifade etmekle birlikte, daha sonraki değişikliklerin de gerekçesi olacağı için ortaya bir kısır döngü çıkmaktadır'' dedi. 
     Alan, yetkili makamın, bir kamu görevlisinin yerini değiştirme konusunda takdir yetkisini kullanırken kamu yararını gözetmek zorunda olduğunu söyledi. 
     
     BAKANLARIN SİYASİ KİMLİKLERİ 
     Bakanların idari kimliğinin yanında siyasi bir kimlik de taşıdığını belirten Alan, bakanların, partisinin programını kamu hizmetine dönüştürürken siyasi kimliğini bırakmak ve idare hukuku ilkeleri çerçevesinde idari kimliğini öne çıkarmak zorunda olduğunu görüşünü dile getirdi. 
     Siyasiler tarafından sıkça tekrarlanan ''Ben programımı ancak kendi ekibimle uygulayabilirim'' savının geçerli olmadığını vurgulayan Alan, ''Emri yerine getirmeyen kamu görevlisi, görevini yapmamış olur ve bunun hukuki sonuçlarına da katlanır. Dileğim pozitif hukukun önleyici kurallarına karşın uzun zamandan beri süregelen ve artık sistemleşmeye başlayan, kamu yönetimini içten içe kemiren ve çökerten ve istikrarsız bir yönetimin başlıca nedenlerinden biri olan bu tür uygulamaların artık yinelenmemesi, sona ermesidir'' dedi. 
     
     EMEKLİLİK YAŞI 
     Anayasa Mahkemesi'nin memurların zorunlu emeklilik yaşının 65'ten 61'e indiren düzenlemenin yürürlüğünü durdurmasını da değerlendiren Alan, ''Yasal bir zorunluluk bulunmamakla birlikte, Anayasa Mahkemesi'nin yürürlüğü durdurma kararı dikkate alınarak, emekliye sevk işlemlerinin geri alınması ve emekliye sevk edilenlerin tümünün eski görevlerine iade edilmesi, yönetimin hukuka bağlılığını ortaya koyması bakımından önemli bir fırsattır'' dedi. 
     Anayasa Mahkemesi kararına bağlı olarak idari yargının vereceği kararların uygulanmasının zorunlu olduğunu vurgulayan Alan, ''İdarenin bu kararları yerine getirmekten başka seçeneği bulunmamaktadır'' dedi. 
     Alan, Danıştay'ın kararlılık kazanmış olan içtihatlarına göre, idari yargıdan olumlu karar alanların, Anayasa Mahkemesi'nin yürürlüğü durdurma kararından, haklarındaki bireysel işlemin yapıldığı tarihten geçerli olarak yararlanacaklarını ve maddi zararlarının giderilmesini talep edebileceklerini bildirdi. 
     Anayasa Mahkemesi'nin bu kararının ardından, özel kurallar hariç, ortada zorunlu emeklilik yaşını düzenleyen yasal bir düzenleme kalmadığını da bildiren Alan, ''Bu boşluğun vakit geçirilmeden doldurulması ve eski hükme koşut bir düzenleme yapılması uygun bir çözüm olarak görünmektedir'' dedi. 
     
     YSK 
     Yüksek Seçim Kurulu'nun Anayasa'nın yasama bölümünde yer verildiğini anımsatan Alan, Anayasa Mahkemesi'nin YSK'yı mahkeme olarak kabul etmediğini söyledi. Alan, ''Kurul, Anayasa'ya aykırı gördüğü kurallar için Anayasa Mahkemesine başvuramamakta ve bu kuralları uygulamak zorunda kalmaktadır. Bunun sonucu olarak, seçimle ilgili yasal kuralların itiraz yolu ile Anayasa Mahkemesine götürülmesi olanağı fiilen kapatılmış olmaktadır'' dedi. -SAVAŞ- Konuşmasında Irak savaşına da değinen Alan, bu konudaki görüşlerini şöyle dile getirdi 
     ''Dünyanın en güçlü ülkesi, yine dünyanın güçlü ülkelerinden birinin desteği ve işbirliği ile binlerce kilometre ötesindeki bir ülkeye acımasızca saldırmış elinde bulunan son derecede gelişmiş silahlarla Irak'ı günlerce bombalamış, yüzlerce günahsız insanın ölümüne neden olmuş ve bu ülkeyi işgal etmiştir. İleri sürdüğü gerekçe 'o ülkeyi demokratik yönetime, halkını özgürlüğe kavuşturmak'tır. Öne sürülen gerekçenin altında yatan gerçek nedenler, saldırının haksızlığı ve tüm uluslararası hukuk kurallarına aykırılığı bir yana savaştan Irak'ın doğal zenginliklerinin ve çevrenin büyük bir zarar gördüğü, ileride doğanın dengesinin bozulacağı açıktır.'' Bağdat'ın ele geçirilmesinden sonra, binlerce yılda oluşan ve gelişen insan uygarlığının en eski ürünlerinin önemli bir bölümünün saklandığı ve sergilendiği Bağdat Müzesi'nin yağmalandığını belirten Alan, şunları kaydetti 
     ''Petrol Bakanlığı'nın, petrol kuyularının ve tesislerinin etrafında derhal güvenlik önlemleri alan işgal güçleri, müzeyi korumamış ve yağmalama eylemine seyirci kalmıştır. Sivil toplum örgütleri ve bilim adamları bu noktada, 2. Dünya Savaşı sonrasında kurulan Nürnberg mahkemelerinde nazi savaş suçlularının 'kültür varlıklarının çalınması ve zarar görmesi' suçlarından da yargılandıklarını hatırlatarak, bu savaşa karar verenlerin ve uygulayanların da aynı suçtan yargılanmaları gerekliliğini savunmaktadırlar.'' 
     
     ''CILIZ SESLER DUYULDU'' 
     Danıştay Başkanı Alan, bu savaşta, savaşın getirdiği her türlü şiddet, bombaların ve siren seslerinin dayanılmaz gürültüsü ve sesi yanında, kamuoyunun ibretle ve umutsuzlukla izlediği bir suskunluk ve sessizlik sergilendiğine dikkati çekerek, şöyle devam etti 
     ''İnsan hakları konusunda, hukukun üstünlüğü konusunda, en küçük ihlalleri kınayan ve her vesile ile gündeme getiren, gerektiğinde yaptırım uygulayan uluslararası hukuk kurumlarından ve diğer ilgili kuruluşlardan hiç ses çıkmamış, ya da çıkan cılız sesler duyulamamıştır. Ancak insan onurunu en büyük değer olarak kabul eden milyonlarca kişi, ideoloji, din ve milliyet farklılığını ortadan kaldırarak, savaşa, savaşın getirdiği şiddete ve zulme karşı kenetlenmişler, saldırıyı güçlü ve gür sesleriyle kınamışlardır'' diye konuştu. 
     
     İDARİ YARGI YARGIÇ VE SAVCILARININ DURUMU 
     İdari yargı yargıç adaylarının adli yargı yargıç adaylarına göre daha geniş bir alandan sağlanmasının, kamu hukuku-özel hukuk ayrımına koşut bir düzenleme olduğuna dikkati çeken Alan, bugün idari yargıda görev yapan yargıçların tümü dikkate alındığında hukuk fakültesi mezunlarının toplam yargıçlara oranının yüzde 27.95 olduğunu söyledi. Alan, buna, belli dönemlerde, idari yargı hakim adaylarını atayan Adalet Bakanlığı'nın atama konusunda izlediği hatalı politikaların neden olduğunu söyledi. 
     İdari yargıdaki bu olumsuz durumun düzeltilmesi için ''hukuk fakülteleri dışındaki fakültelerden idari yargı hakim adaylığına girebilmek için, bu fakültelerin programlarında kamu hukukunun temel dallarının yer alması zorunluluğu getirilmesi gerektiğine işaret eden Alan, ayrıca, hakimlere her türlü siyasal müdahalenin önlenebilmesi bakımından mesleğe alınacak aday sayısının, Hakimler ve Savcılar Yüksek Kurulu'nca belirlenmesi, uzun süreli bir planlama çerçevesinde az sayıda, fakat her sene idari yargı hakim adayı alınması gerektiğini kaydetti. 
     
</TEXT>
</DOC>
