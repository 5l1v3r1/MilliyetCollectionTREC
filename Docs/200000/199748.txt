<DOC>
<DOCNO> 199748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/soneko14.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Lojmanlardaki parkeler bile talan edildi... 
</HEADLINE>
<TEXT>

     Özelleştirme kapsamında kapatılan Türkiye Zirai Donatım Kurumu'nun TZDK Dışkapı mevkiinde bulunan lojman binası, Ramazan Bayramı tatili sırasında hırsızlar tarafından talan edildi. 
     TZDK Genel Müdürlük ve diğer hizmet binalarının da bulunduğu, etrafı 1.5 metre yüksekliğinde dikenli tel ve demirlerle çevrili alanda bulunan lojman binasına giren hırsızlar, 15 dairenin içini, neredeyse harabeye çevirdi. 
     Dairelerin dış kapılarını, kalorifer peteklerini, musluklarını söküp taşıyan hırsızlar, bazı dairelerin parkelerini bile sökerek taşımak üzere yığdı. Dairelerin iç kapılarının camlarını kıran, mutfak dolaplarını yere indiren hırsızlar, bazı elektrik saatlerini de kırarken, binalara oldukça hasar verdi. 
     TZDK'nın özelleştirme kapsamında mal varlıkları ile birlikte Sümer Holding'e devredilmesinden sonra, kurum kapatılırken, lojmanlar da oturanlar da çıkarılmıştı. Uzun süredir boş tutulan lojmanlardaki hırsızlık olayı ile ilgili, emniyet birimlerinin incelemeleri sürüyor. 
     TZDK'nın idari hizmet birimlerinin ve lojmanlarının olduğu kampüs, 4 bekçi tarafından korunuyor. Ancak bekçilerin, idari birimlerin giriş kapısındaki kulübede görev yapması nedeniyle hırsızlık olayını farkedemedikleri belirtiliyor. Diğer taraftan, lojmanların bulunduğu yerin tam karşısında, 15 m uzaklıkta çok sayıda konut bulunuyor. 
     
     TİNERCİ MEKANI 

     Türkiye Zirai Donatım Kurumu'nun TZDK , özelleştirme nedeniyle 2 yıl önce boşaltılan Atatürk Orman Çiftliği AOÇ mevkiindeki binaları da tinercilerin mekanı oldu. 
     Yarın satış ihalesi yapılacak binaların alüminyum doğruma kapıları ve yağmur suyu boruları bile çalınırken, logarları tıkanan lojmanların alt katlarını kanalizasyon suları bastı. 
     Binaları korumakla görevlendirilen Yaşar Üçel, bakımsızlıktan çürümeye terk edilen binaların tinercilerin mekanı haline geldiğini belirterek, ''Kapıları sabah kapatıyorum, geceleri tekrar açılıyor. Gece dışarı çıkmaya korkuyorum. Kapılar, alüminyum kapı kolları, yağmur tahliye boruları bile çalınıyor'' dedi. 
     Yaklaşık 2 yıl önce boşaltılan 29 dairenin bulunduğu lojmanlarda da logarların tıkandığını, alt katları kanalizasyon sularının bastığını anlatan Üçel, bu lojmanlarda halen kendisi dahil üç ailenin oturduğunu, merkezi ısıtma sistemi arızalandığı için soba ile ısındıklarını söyledi. 
     Daha önce TZDK'ya ait olan 60 dönümlük AOÇ arazisinden 20 dönümün Sakarya Özel İdaresi'ne öğrenci yurdu için verildiğini, satışa çıkarılan bazı binaların alıcı çıkmayınca Ankara Üniversitesi'ne verildiğini ifade eden Üçel, lojman ve diğer idari binalara da daha önce satışa çıkarılmasına karşın, AOÇ arazisi olması, tapuda sorun çıkması nedeniyle talep gelmediğini kaydetti. Üçel, ''Bu binalar ne satılıyor, ne kimse kullanıyor. Ankara'nın ortasında, bu alan terkedilmiş. Gece dışarı çıkamıyorum'' dedi. 
     Ankara Et Borsası'nın yakınında bulunan TZDK kampüsünde, bir zamanlar 500 kişinin çalıştığını, buğday ilaçlama makinası, selektör, traktör vagonu üretildiğini anlatan Üçel, diğer kurumlara tahsis nedeniyle TZDK'nın alanının 20 dönüme düştüğünü söyledi. 
     Bu alanda, halen boş duran depolar bulunurken, depolardan birinin özel bir firmaya kiralandığı belirtildi. Firmanın burada ekmek ve unlu mamul üretimi için yüksek tutarda yatırım yapmasına karşın, bazı idari sorunlar çözülemediği için 1 yıldır üretime başlayamadığı kaydedildi. 
     Özelleştirme kapsamında Sümer Holding'e devredilen TZDK kapatılırken, varlık satışları holding tarafından yapılıyor. 
     S34 
</TEXT>
</DOC>
