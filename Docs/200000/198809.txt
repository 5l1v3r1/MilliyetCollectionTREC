<DOC>
<DOCNO> 198809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sondun15.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sunday Times İngiliz istihbaratı, Noel için endişeli 
</HEADLINE>
<TEXT>

     İngiltere'de yayımlanan The Sunday Times gazetesi, iç istihbarat servisi MI5'ın ülkenin Noel döneminde El Kaide terör örgütünün bombalı saldırılarına hedef olmasından korktuğunu duyurdu. 
     Noel döneminde özellikle alışveriş merkezleri gibi ''hassas hedeflere'' eşzamanlı saldırılar düzenlenmesinden hem MI5, hem de Scotland Yard'ın büyük endişe duyduğunu belirten Sunday Times, ''Bu alışveriş merkezleri, hem büyük ticari hedef olmaları, hem büyük bir can kaybı yaratılmasına uygun görülmeleri, hem de çok basit bir koruma altında bulundukları için ideal hedefler olarak seçilebilecekleri endişesi yaratıyor'' ifadesini kullandı. 
     Polis ve istihbarat kaynaklarına göre, İngiltere'de en büyük risk taşıyan alışveriş merkezleri ise Londra'yı çevreleyen M25 karayolu üzerinde bulunuyor. 
     The Sunday Times, adını açıklamadığı bir istihbarat yetkilisinin ''Teröristlerin bir saldırı hazırlığı içinde olduğundan kuşkulanıyoruz ama bu planın ne olduğunu ne yazık ki anlayabilmiş değiliz'' dediğini belirtirken, bu durumun polis güçlerinde büyük gerginlik yarattığına dikkat çekti. 
     İngiltere'de alışveriş merkezlerinin yanı sıra Tower Bridge, müzeler gibi turist çeken tarihi ve kültürel mekanların muhtemel hedefler arasında bulundukları düşünülüyor. 
     
</TEXT>
</DOC>
