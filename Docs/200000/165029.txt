<DOC>
<DOCNO> 165029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/dunya/dun03.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide'de iki Türk 
</HEADLINE>
<TEXT>

Afrika ülkesi Malawi'de ele geçirilen beş El Kaide zanlısından ikisi, Arif Ulusam ve İbrahim Habacı adlı Türk vatandaşları 
     DIŞ HABERLER SERVİSİ 

     Geçen cumartesi günü Afrika ülkesi Malawi'de yakalanan beş El Kaide zanlısından ikisinin Türk vatandaşı olduğu ortaya çıktı. 
     Malawi'nin ticari başkenti Blantyre'da evlerine düzenlenen baskın sonucunda ele geçirilen Arif Ulusam ve İbrahim Habacı'yla birlikte bir Kenya, bir Sudan ve bir de Suudi Arabistan vatandaşının yakalandığı bildirildi. 
     Beş zanlının Malawi'den sınır dışı edilmeleri ise avukatlarının Yüksek Mahkeme nezdinde yaptığı başvuru sonucunda yasaklandı. Zanlıların avukatı Şabir Latif, hükümetin müvekillerini sınır dışı ederek Amerikan Merkezi Haberalma Teşkilatı'na CIA teslim etmeyi amaçlıyor olabileceğini, bu girişimi durdurmak için böyle bir başvuru yaptıklarını açıkladı. 
     Polis merkezinde uzun süre sorgulandıkları bildirilen zanlıların, 48 saat içinde mahkemeye çıkarılmaları veya kefaletle serbest bırakılmaları gerekiyor. 
     Zanlıların Malawi'de ticaretle uğraştıkları ve İslami nitelikli okullarda öğretmenlik yaptıkları öğrenildi. 

</TEXT>
</DOC>
