<DOC>
<DOCNO> 159080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sonspo28.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Annesi şampiyonu bekliyor... 
</HEADLINE>
<TEXT>

     Sırbistan-Karadağ'ın başkenti Belgrad'ta düzenlenen 50. Avrupa Büyükler Grekoromen Güreş Şampiyonası'nda, ülkemize 66 kiloda tek altın madalyayı kazandıran Şeref Eroğlu'nun memleketi Kahramanmaraş ve yaşadığı köyde büyük sevinç yaşanıyor. 
     Şampiyon güreşçinin annesi Zahide Eroğlu, oğlunun şampiyonadaki bütün müsabakalarını eşi Mehmet Eroğlu ile birlikte izlediklerini ve oğlunun her şampiyonaya gittiğinde büyük heyecan yaşadıklarını belirtti. Anne Eroğlu, ''Şampiyonadan önce zaman zaman yanımıza uğrardı. Ona başarılı olsun diye çok dualar ettik. Bu defada öyle oldu. Güreşlerini gözlerimiz yaşlı bir şekilde izledik. Altıncı defa Avrupa Şampiyonu oldu. Duyguların en güzelini ben yaşıyorum'' diye konuştu. 
     Oğlunun bir süre önce evlenmesinin şampiyon olmasına olumlu etkisi olduğunu söyleyen anne Eroğlu, şöyle konuştu 
     ''Şeref küçük yaştan beri büyük bir güreşçi olacağını gösteriyordu. Yılmadan usanmadan, çalışarak bugünlere geldi. Ülkenin gururu oldu. Daha o Türkiye'ye nice altın madalyalar getirecektir. Bir anne olarak kendisinden Olimpiyat şampiyonluğu bekliyorum. Bizlere düşen en büyük görev de ona her zaman destek olmaktır. 
     Her şampiyona sonrasında onu Türk halkı ile birlikte bağrımıza bastık. Bu defa da öyle olacak. Şu anda Dereköy'deki evimizde ev ekmeği yapıyoruz. Dört gözle kendisinin gelmesini bekliyoruz. Köylülerle birlikte bu güzel coşkuyu bir kere daha yaşamak istiyoruz.'' 
     
</TEXT>
</DOC>
