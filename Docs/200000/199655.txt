<DOC>
<DOCNO> 199655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/magazin/mag01.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczacıbaşı 'eğitim için' oyuncu oldu 
</HEADLINE>
<TEXT>

   Bülent Eczacıbaşı, Türkiye Eğitim Gönüllüleri Vakfı'nın tanıtımı için 'Lise Defteri' dizisinde rol aldı 
      ABDULLAH MALKOÇ 
   
   Bülent Eczacıbaşı, Kanal D'nin ilgiyle izlenen dizisi 'Lise Defteri'ne konuk oyuncu oldu. Kabataş Erkek Lisesi'nde çekilen dizide rahatlığıyla dikkat toplayan Eczacıbaşı, "Türkiye Eğitim Gönüllüleri Vakfı'nın kurucularından ve aktif üyelerinden biri olarak diziye konuk oyuncu oldum. Lise Defteri'nde de kendim olarak kısa bir rol oynadım. Bizim amacımız, vakfımızın çalışmalarıyla ilgili olarak kamuoyunu bilgilendirmek. Bu amaçla diziye konuk oldum" dedi. 
   Başrollerini Emre Altuğ ve Ece Erken'in paylaştığı dizide Eczacıbaşı, dizi ekibinden de tam not aldı. Altuğ, "Eczacıbaşı'nı oyunculukta çok başarılı bulduk. Ayrıca bütün ekip olarak kendisini çok sevdik" diye konuştu. Eczacıbaşı, ilk oyunculuk deneyiminde 'Lise Defteri' dizisi öğrencilerine konferans salonunda vakfın çalışmaları hakkında bilgi verdi. Çekim sırasında Eczacıbaşı'nın, yönetmen Mustafa Altıoklar 'motor' demeden konuşmaya başlaması, sette neşeli bir ortam yarattı. 
   
   
   
   
   
</TEXT>
</DOC>
