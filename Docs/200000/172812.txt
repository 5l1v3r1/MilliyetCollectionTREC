<DOC>
<DOCNO> 172812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sonspo03.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor taraftarları için ''fanatik tavla''... 
</HEADLINE>
<TEXT>

     Konya'da bir kırtasiyede satışa sunulan ve ''fanatik tavla'' adı verilen yeşil-beyaz renkli tavla, takımları 10 yıl aradan sonra Birinci Süper Lig'e çıkan Konyasporlular'dan büyük ilgi görüyor. 
     A.A muhabirinin edindiği bilgiye göre, Konyaspor'un geçen sezon elde ettiği başarıyla Birinci Süper Lig'e yükselmesi ve sezon öncesi çok sayıda başarılı futbolcuyu renklerine bağlaması, takıma olan ilgiyi tavlalara bile yansıttı. 
     Servet Kırtasiye'nin sahibi Mithat Apparcı, İstanbul'da özel olarak yaptırdıkları yeşil-beyaz renklere hakim tavlaları, yaklaşık 3 hafta önce satışa sunduğunu söyledi. 
     Daha önce fiyatı 10-15 milyon lira arasında değişen normal tavlalardan 15 günde 2 adet satabildiğini vurgulayan Apparcı, şunları söyledi 
     ''Konyaspor'un Birinci Süper Lig'e yükselmesinin ardından yeşil-beyaz renkteki hemen her türlü eşya ilgi odağı oldu. Ben de İstanbul'da bu renkte tavla yaptırarak, 'fanatik tavla' adı altında Konya'da satmaya başladım. Fiyatı 20-25 milyon lira arasında değişmesine karşın satışlar oldukça iyi. İlk etapta az getirttiğim tavlaya talep fazla olunca, yeni siparişler verdim.'' 
     
</TEXT>
</DOC>
