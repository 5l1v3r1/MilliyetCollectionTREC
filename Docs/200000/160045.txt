<DOC>
<DOCNO> 160045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sontur17.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'ın güneyi ile Türkiye'nin güneyi birleşecek... 
</HEADLINE>
<TEXT>

     TÜBİTAK Marmara Araştırma Merkezi Başkanı Prof. Dr. Naci Görür, ''Dağ dağa kavuşmaz, insan insana kavuşabilir'' sözünün yanlış olduğunu, jeolojik hareketler sonucunda dağların birleşebileceğini söyledi. 
     Akdeniz Üniversitesi Öğrenci Bilimsel Araştırma Kulübü Fen Bilimleri Kolu ve Fen Bilimleri Enstitüsü tarafından Atatürk Konferans Salonu'nda organize edilen ''Dinamizmin Ülkesi Anadolu'' konulu konferansta konuşan Prof. Dr. Naci Görür, ''Dağ dağa kavuşmaz, insan insana kavuşur'' sözünün yanlış olduğunu, dağın da dağla kavuşabildiğini belirtti. 
     Milyonlarca yıl öncesi dünyada sadece iki kıtanın bulunduğuna dikkati çeken Prof. Dr. Naci Görür, ''Karalar sürekli olarak yer değiştiriyor. Bir okyanus kapanırken, başka okyanus açılıyor. Okyanusların kapanması dev dağları oluşturuyor'' dedi. 
     Günümüzde Pasifik Okyanusu'nun kapanmakta olduğuna işaret eden Görür, Atlas Okyanusu'nun ise açılmasını sürdürdüğünü, Kızıldeniz'in ise daha da açıldığını ve 100 milyon yıl sonra Kızıldeniz'in Akdeniz ile birleşerek okyanus oluşturacağını, kıtaları birbirinden uzaklaştıracağını anlattı. 
     
     ANADOLU 3 MİLYON YIL ÖNCE OLUŞTU 
     20 milyon yıl önce Arap Yarımadası ile Doğu Anadolu arasından okyanus geçtiğini de vurgulayan Prof. Dr. Naci Görür, şöyle konuştu 
     ''Anadolu ile Arap yarımadasından geçen okyanus Himalayalar'a kadar uzanıyordu. Anadolu'nun batısında yüksek dağlar vardı. Anadolu'nun güney doğusu ise deniz seviyesindeydi. 6-7 milyon yıl öncesine kadar da Ege Denizi yoktu. Anadolu'dan Yunanistan'a karayoluyla gidilebilirdi. 14 milyon yıl önce de Anadolu ile Arap Yarımadası'ndaki deniz kapanmaya başladı. 6 milyon yıl önce ise Akdeniz, Cebelitarık Boğazı'nın kapanmasıyla kurudu. Anadolu bugünkü sınırlarına 3 milyon yıl önce kavuştu.'' 
     
     TÜRKİYE-YUNANİSTAN'A YAKLAŞIYOR 
     Prof. Dr. Görür, 6 milyon yıl önce Anadolu'da meydana gelen coğrafik değişiklikler nedeniyle bugünkü deprem fay hatlarının oluştuğunu ifade ederek, şöyle dedi 
     ''Kızıldeniz'in açılmasıyla Arap Yarımadası, Anadolu'yu sıkıştırıyor. Türkiye her yıl batıya doğru 2.5 santim yaklaşıyor. Ege Denizi gelecekte kapanacak. Ancak Ege Denizi hem doğudan batıya, hem de güneyden kuzeye doğru bir baskı görüyor. Bu yüzden Yunanistan'ın güneyi ile Türkiye'nin güneyi gelecekte yine birleşecek.'' 
     
</TEXT>
</DOC>
