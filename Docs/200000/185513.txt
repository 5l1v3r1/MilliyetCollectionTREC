<DOC>
<DOCNO> 185513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sondun15.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu Başkanı "NATO'nun Avrupa kanadı inşa edilmeli" 
</HEADLINE>
<TEXT>

     AB Komisyonu Başkanı Romano Prodi, ABD'nin Irak konusundaki ''dağınıklığını'', ''Roma İmparatorluğu'nun son günleri'' ile mukayese etti ve NATO'nun Avrupa kanadının inşa edilmesi gerektiğini söyledi. 
     Prodi, Belçika'nın yüksek tirajlı gazetelerinden ''Le Soir''a verdiği özel demeçte çeşitli değerlendirmelerde bulundu. 
     Amerikalıların Irak'ta, Ortadoğu'da, Afganistan'da tek başlarına iş yapıp yapamayacaklarını tartıştıklarını, bu tartışmada, Roma İmparatorluğu'nun son dönemindeki dağınıklığın yaşanması tehlikesinin de gündeme getirildiğini söyleyen Prodi, ''Ne yazık ki bu tartışmalar Mayıs'ta, Haziran'da yapılmadı, daha yeni başladı. İmparatorluğun sonu düşüncelerini ve ekonomik meseleleri temel alan bu tartışmalar, Irak'ta, askeri alanda karşılaşılan sorunlar nedeniyle ortaya çıktı'' dedi. 
     AB'nin ABD'ye çok açık olması zamanı geldiğini, ortak bir kaderin paylaşıldığının gösterilmesi gerektiğini, BM'nin rolüne güç kazandırmanın şart olduğunu anlatan Prodi, ''büyük bir gemi'' olarak nitelendirdiği Amerika'da ''sürpriz'' gelişmeler olduğunu, Başkan George Bush'un BM'nin rolü konusunda farklı mesajlar vermeye başladığını söyledi. 
     ''Tarihi yargılamak bana düşmez ama tek kutuplu bir dünya oluşmasını mümkün görmüyorum'' diyen Prodi, ''Elbette terörizme karşı mücadelede sorumlulukları paylaşmak lazım. NATO önemli bir araçtır. İttifak'ın Avrupa kanadını inşa etmek gerekiyor. Paris, Berlin, Brüksel ve Lüksemburg ortak savunma oluşturma kararı aldılar'' şeklinde konuştu. 
     AB'nin dünyanın en büyük ekonomik gücü olduğunu ancak karar mekanizmasında birlik sağlanması gerektiğini belirten Romano Prodi, ''AB'ye katılacak ülkeler, Irak olayında ABD'nin arkasında durdular. Bu ülkeler, uzun vadede, Avrupa'dan para, ABD'den güvenlik almayı sürdüremezler. Avrupa ailesinin parçası olacaklar'' dedi. 
     AB bünyesinde savaştan yana olanlar ile savaş karşıtları arasındaki çekişmenin halklar arasında değil hükümetler arasında yaşandığını anlatan Prodi, İngiltere Başbakanı Tony Blair'in, kamuoyunu karşısına almanın bedelini ödediğini belirtti ve ''İtalya'da, Katolik muhafazakarların aşırı solcular ile birlikte gösterilere böylesine katıldıklarını hiç görmemiştim'' diye konuştu. 
     Prodi, AB Komisyonu'nun istatistik kurumu Eurostat'ta yaşanan yolsuzluk krizine ilişkin bir soruyu yanıtlarken istifa etmesinin söz konusu olmadığını, kimsenin istifasını önermediğini, bunu yapsa siyasi kahraman olacağını bildiğini, ancak siyasette ''cesetler üzerinde yürümek'' gibi bir alışkanlığı olmadığını söyledi. 
     
</TEXT>
</DOC>
