<DOC>
<DOCNO> 177751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/spor/spo03.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İŞ BAŞKA, AŞK BAŞKA 2-2 
</HEADLINE>
<TEXT>

   Galatasaray ligde ilk çelmeyi, efsane oyuncusu Hagi'den yedi. Bursaspor deplasmanından iki kez yenik duruma düştü, gücü sadece beraberliğe yetti. Okan'ın şok golüne Pinto ile yanıt veren Cim-Bom, Frasiaenu'nun füzesini genç Sabri ile karşıladı. Ancak Rumen teknik adama ilk puanını hediye etti 
      
   90 dakika    ERHAN TELLİ 

   Açıkça söylemeliyim ki, UEFA Kupası'nı getiren altın yılların o unutulmaz kahramanı Hagi'yi, karşı kulübede görünce insanın içi tuhaf oluyor. "10 numaranın ihtiyar delikanlısı" olarak hatırladığımız Hagi, şimdilerin gencecik teknik direktörü olmuş, heyecanından yerinde duramıyor. Bıraksalar, sahaya fırlayıp, oynayacak gibi... Dördüncü hakem sürekli başında... Herhalde, "Girip frikik atmasın " diye yanında duruyor. 
   Maç başlıyor, Hagi'nin öğrencileri de tıpkı onun gibi kıpır kıpır ve heyecan dolu... Bursaspor 90 dakikaya hızlı başlayan taraf. Daha 5. dakika geçilirken, ceza sahasının önünde topla buluşan Okan, Galatasaray savunmasını çalımlayarak şık vuruşla fileleri havalandırıp, skoru 1 - 0 yapıyor. 
   Galatasaray yediği şok golün etkisinden kurtulmaya çalışırken 12. dakikada aradığı fırsat Batista'nın ayağına geliyor. Topla buluşan Sambacı, ilk vuruşunda kaleci Vintila'dan seken topu bu kez boş kaleye gönderirken, çizgide bekleyen Erman mutlak golü önleyen isim oluyor. İlk 45'te top bir o kalede, bir bu kalede gidip gelirken 22. dakikada Rumen oyuncu Frasineanu uzaktan sert şutuyla kaleci Mondragon'u şöyle bir yokluyor. Hemen peşisıra gelişen atakta Miu'nun attığı kafa golü hakem Serdar Tatlı tarafından doğru kararla ofsayt olarak değerlendiriliyor. 30. dakikaya girilirken skoru dengelemek isteyen Galatasaray'ın deli dolu atakları da başlıyor. Tam, "Sarı - Kırmızılılar oyuna ağırlığını koydu" derken, 37. dakikada bu kez Ganea'nın attığı gol ofsayttan iptal ediliyor. İlk yarının son pozisyonunda Prates'in sert frikiğini kaleci Vintila iki hamlede kurtarınca devre de 1 - 0'lık skorla sona eriyor. 
   İkinci yarı başlarken Bursaspor aynı 11'i ile sahadaki yerini alırken, Galatasaray'da aksayan Volkan'ın yerine Arif sahada... "Arif madem iyiydi, o halde ilk yarıda Hakan Şükür neden yalnız bırakılmıştı." İşte herkes bu soruya cevap ararken, ikilinin buluşması sahada ilk meyvesini verdi. 47'de Hakan Şükür pasını yanındaki Arif'e verdi, Arif bekletmeden sağdan gelen Pinto'ya çıkardı. Brezilyalı oyuncu sert vuruşuyla skoru 1 - 1 yaptı. 
   Bu dakikadan sonra Hagi, iki değişiklik birden yaparak takımını canlandırmak istedi. 60. dakikaya girilirken sahneye Frasineanu çıktı. Rumen oyuncu yaklaşık 25 metreden öyle bir gol attı ki, Hagi'yi hatırlattı 2 - 1. Rumen teknik adam bu dakikadan sonra bir değişiklik yapıp, golcüsü Okan'ı çıkararak orta alanı Junior ile beşledi. Bunu gören Fatih Terim de iki genç oyuncusu Sabri ve Cihan'ı sahaya sürdü ve durumu eşitledi. 84. dakikada da, oyuna sonradan giren Sabri şık bir golle takımını ipten alan isim oldu. 
   Sonuçta iki eski dostun saha içindeki bu mücadelesi de dostça sona erdi. 
   
   İki tarafa da yaramadı    Terim skoru beğenmedi, "Deplasman da olsa kazanmak isterdik" dedi 
   
   Oyuncuları eleştirdi 
   GALATASARAY Teknik Direktörü Fatih Terim, Bursa'da iki puan kaybetmelerinin üzücü olduğunu, skorun iki tarafa da yaramadığını söyledi. Takımların seyir zevki açısından hoş bir maç izlettirdiğini vurgulayan Terim, "Deplasmanda bile olsa kazanmak isterdik" dedi. Oyuncularını iyi motive olmadıkları için eleştiren Fatih hoca, "Herhalde bazı şeyleri, canımız yanarak öğrenmemiz gerekiyor" diye konuştu. 
   
   Fatih hoca temkinli 
   CSKA maçı için temkinli konuşan Fatih Terim, "Orada bizi 3-0'ın verdiği rahatlıkla göremeyeceksiniz. Çok ateşli seyircileri var. İlk maçtaki sonuç iyi ama hiçbir şey bitmedi" yorumunu yaptı. Terim transferle ilgili olarak şöyle konuştu "Bu takıma golcü gerekli diyenlere katılmıyorum ama Şampiyonlar Ligi için takviye yapılması gerektiğini de biliyorum. İki oyuncuyla ilgileniyoruz. Eğer birini alacaksak bu atak olacak." 
   
   10 dakikalık kongre    Galatasaray Olağanüstü Genel Kurulu jet hızıyla yapıldı, Ali Sami Yen Stadı'nın kullanım hakkının, Stat İşletmeciliği A.Ş,'ye devri, oy çokluğuyla kabul edildi 
   BOZHAN MEMİŞ 

   140 üye katıldı 
   ALİ Sami Yen Stadı'nın üst kullanım hakkının, Galatasaray Spor Kulübü'nden, Stat İşletmeciliği A.Ş'ye devri için yapılan olağanüstü genel kurul toplantısı dün jet hızıyla tamamlandı. Galatasaray Lisesi Tevfik Fikret Salonu'nda gerçekleşen ve 140 üyenin katıldığı oylama sadece 10 dakika sürdü ve karar çoğunluk tarafından kabul edildi. Yönetim kurulundan sadece Derya Daşdelenler kongrede yer almadı. 
   
   Yıkım yarın başlıyor 
   OYLAMANIN ardından söz alan Galatasaray Başkanı Özhan Canaydın, bu kararın önlerini açtığını vurguladı. Ali Sami Yen Stadı'nın yıkımına yarın başlanacağını müjdeleyen Canaydın, "İnşaata başlamak için ruhsat tarihimiz 28 Ağustos'da bitiyor. Bazı masrafları tekrarlamamak için yıkım çalışmalarına başlayacağız. 2005 senesinde 100. yılımızı yeni stadımızda gerçekleştireceğiz" dedi. 
   
   Kredi hazine bonosunda 
   CANAYDIN, anlaşması yapılan kredinin ABD'deki Baltic Transit Bankası'nda hazine bonosu olarak depolandığının da müjdesini verdi, "Ancak biz paranın transferi gerçekleşmeden resmi açıklamayı yapmak istemiyoruz. Teminat olarak da Ali Sami Yen Stadı'nın 49 yıllık kullanım hakkını gösterdik" diye konuştu. Canaydın, yeni bir kredi çalışmalarında olduklarını da vurguladı. 
   
   Dünyaları istiyor    MEHMET DEMİRCAN 

   CİM - BOM'UN ilgilendiği Chelsea'nin golcüsü Jimmy Floyd Hasselbaink, dünyaları istedi. İngiliz kulübünden 3.5 milyon kazandığını belirten Hollandalı yıldızın yakın çevresine, "Başka bir kulübe gidersem, daha fazla para isterim. O yüzden Galatasaray'a pahalı gelirim" ifadesini kullandığı öğrenildi. 
   GALATASARAY Yönetimi'nin yıldız oyuncuyu Frank de Boer ile ikna etmeye çalışmak istemelerine rağmen, golcü futbolcunun Türkiye'nin yerine başka bir ülkeyi tercih edebileceği belirtildi. Hollandalı futbolcunun Barcelona ile pazarlığa oturduğu ve prensip anlaşmasına vardığı iddia edildi. 
   
   Göze çarpanlar 
   MONDRAGON Milli takımdan, uzun süren bir yolculukla yorgun döndü. Bu sahada da görülüyordu. Yediği ikinci golde yapacağı fazla bir şey yoktu. 
   ÖMER Kaptan Bülent'in yokluğunda savunmada elinden geleni yaptı. Ancak maç eksiği göze battı. 
   BATİSTA Yorgun ve idmansızdı. CSKA Sofya maçındaki Batista ile dün geceki arasında büyük fark vardı. Mutlak bir golü kaçırdı. 
   HASAN Sofya ve Antep maçlarının yıldızı, Bursaspor önünde istediklerini yapamadı. Zaman zaman saman alevi gibi parladı. Bu kez aradığı golü bulamadı. 
   OKAN YILMAZ Bursaspor'un golcüsü klasını yine konuşturdu. Milli takımdan moralli döndü. Attığı şık golle takımını öne geçiren isim oldu. 
   
   Rakamlar diyor ki 
   İki sezondur Galatasaray'da yer alan Pinto, geldiğinden bu yana ligde oynadığı 19 maçta ne golü, ne de asisti bulunuyordu. Brezilyalı futbolcu ilk golüne ulaştı. 
   Galatasaray, geçen sezonun 29. haftasında 2-2 sonra eren Adanaspor karşılaşmasından bu yana ilk kez iki gol birden kalesinde gördü. 
   Bursaspor'un kralı Okan, bu sezonki ilk golünü attı. Yeşil - Beyazlı futbolcu son golünü 84 gün önce 31 Mayıs 2003'te Gençlerbirliği ağlarına bırakmıştı. 
   Mondragon, 98 gündür gol yemeden maçtan ayrılmıyor. Kolombiyalı eldiven en son 17 Mayıs 2003'teki 3-0'lık Ankaragücü maçında rakibine gol şansı vermemişti. Bundan sonra oynanan 4 maçta 5 gol yedi. 
   
   Maçın adamı 
   Hagi'yi anımsattı 
   FRASİNEANU, Hagi'nin Bursaspor'a bir armağanı... Takımının adeta beyni... İsabetli pasları, çalımları ve raket gibi ayaklarıyla herşeyini ortaya koydu. Attığı şık golle, ustasının gollerinden bir örnek gösterdi. Bu ligde çok iş yapacağının da altını çizdi. 
   
   Maçın hakemi 
   Serdar Tatlı iyiydi 
   HAKEM Serdar Tatlı, otoriter görüntüsünü yine gözler önüne serdi. Faul pozisyonlarında kararlı, futbolcularla diyaloğunda sertti. Ancak yardımcısı Muhittin Gürses'in, Tatlı'ya katkısı tartışılmazdı. Okan'ın golünde iyi yardımlaştılar. Ayrıca Bursaspor'un sayılmayan iki golündeki ofsayt kararları da doğruydu. 
   
   Maçtan notlar 
   Aslan taşlandı 
   CİM-BOM'UN otobüsü, İpekiş Kavşağı'nda bir grup Bursaspor taraftarı tarafından taşlandı. Otobüsün camları kırılırken, cam parçaları Batista'nın hafif biçimde yaralanmasına yol açtı. Bu sırada kaptan Bülent, kendilerine taş atan Yeşil - Beyazlılar'a "Bu size yakışmıyor" diye tepki gösterdi. 
   
   Hakan Şükür iğneyle 
   HAFTA içinde oynanan Moldova maçında sakatlanan Hakan Şükür, iğne olarak Bursaspor karşılaşmasına çıktı. Sol ayak bileğine darbe alan golcü, Bülent'in cezalı olması nedeniyle dün kaptanlık pazubandıyla sahaya çıktı. 
   
   Alkışlar Hagi'ye 
   GALATASARAY tribünleri eski futbolcuları olan Bursaspor Teknik Direktörü'nü, "I Love You Hagi" diye tribünlere çağırıldı. Maç öncesi tekerlekli sandalyesiyle Bursaspor tribünlerinin önüne gelen Galatasaraylı bir taraftar, üzerinde Hagi'nin resmi basılı bir Bursaspor formasını havaya kaldırarak öpmesi alkışla karşılandı. 
   
   PAF maçı Bursa'nın 
   GALATASARAY'IN PAF Takımı, Bursaspor karşısında ağır bir yenigi alıp, sahadan 7-2 mağlup ayrıldı. Sarı - Kırmızılılar'da, A takım ile birlikte idmanlara çıkan Macar Daniel de görev yaptı. 
   
   CSKA berabere 
   ŞAMPİYONLAR Ligi ön elemesinde Galatasaray'ın rakibi CSKA Sofya, dün ligde Litex Lovech ile 1-1 berabere kaldı. 30. dakikada Jordanov ile öne geçen CSKA, 59'da Silva'nın golüne engel olamadı ve iki puan kaybetti. 
   
   
</TEXT>
</DOC>
