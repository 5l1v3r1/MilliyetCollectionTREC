<DOC>
<DOCNO> 167130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sontur11.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çıplak ayakla otomobil kullanmayın... 
</HEADLINE>
<TEXT>

     Bursa Emniyet Müdürlüğü Trafik Denetleme Şube Müdürü Aydın Balkanlı, sürücüleri, terlikle veya çıplak ayakla araç kullanmamaları için uyardı. 
     Balkanlı, yurt genelinde son günlerde meydana gelen trafik kazalarında, etkisini giderek artıran sıcak havanın da önemli rol oynadığını söyledi. 
     Aşırı sıcakların vermiş olduğu rehavetin, sürücülerin dikkatlerinin dağılmasına yol açtığını vurgulayan Balkanlı, oluşabilecek bir anlık dalgınlığın, trafik kazasına sebebiyet verebildiğine dikkati çekti. 
     Balkanlı, verilere göre, en fazla ölümlü kazanın temmuz ve ağustos aylarında meydana geldiğine işaret ederek, ''Sürücüler, uzun süre araç kullanmamalı. Her iki saatte bir 15 dakika dinlenilmesi, yolculuğun daha güvenli bir şekilde yapılmasını sağlar'' dedi. 
     Yolculuk sırasında sıcaktan bunalan sürücülerin, yol üzerindeki dinlenme tesisleri veya bölge trafik istasyonlarında dinlenebileceklerini anlatan Balkanlı, tatil sezonunun başlaması nedeniyle trafik yoğunluğunun arttığı şu günlerde, sürücülerin her zamankinden fazla dikkatlerini toplamaları gerektiğini kaydetti. 
     Balkanlı, bazı sürücülerin çıplak ayak veya terlikle otomobil kullandıklarını, bu durumun da bazı sakıncaları bulunduğunu bildirerek, ''Sürücüler, ayakkabısız araç kullandıklarında pedallarda sorun yaşanabiliyor. Bu nedenle, sürücüler çıplak ayak veya terlikle araç kullanmamalı. Aracın pedal sisteminde hakimiyetin bir anlık bile olsa kaybedilmesi, kazaya sebep olabilir. Bu duruma çok dikkat edilmeli'' diye konuştu. 
     
</TEXT>
</DOC>
