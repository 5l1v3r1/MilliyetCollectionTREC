<DOC>
<DOCNO> 170945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/soneko30.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Türklerin harcama alışkanlıkları Bir ileri bir geri... 
</HEADLINE>
<TEXT>

     Visa Türkiye Genel Müdürü Berna Ülman, Türk tüketicisinin savunmacı ve ilerici etkiler arasında gidip geldiğini bildirdi. 
     Ülman, ''Savunmacı etki kontrol mekanizmasını sabitleyen temel faktörler, gelenekler dahilinde otoriteye duyulan saygı, Osmanlı tarafımız. İlerici etkiler özellikle 1980'li yıllardan itibaren ivme kazanan liberalizasyon ve batılılaşma olgusu, tüketiciyi harcama yapma konusunda cesaretlendiriyor'' dedi. 
     Visa AB bölgesi adına Türkiye'de bağımsız araştırma kuruluşu Server Impeks tarafından yapılan İstanbul, Ankara ve Çorlu'da kentsel nüfusu temsil eden 16-50 yaş arası katılımcıların yer aldığı, Türk tüketicilerinin harcama alışkanlıklarını ortaya koyan araştırma sonuçlandı. 
     Araştırma sonuçlarının açıklandığı basın toplantısında konuşan Ülman, Türkiye'de ulaşım, kira, ekmek, gazete gibi temel harcamaların nakit parayla karşılandığını belirtti. Ülman şunları kaydetti 
     ''Süpermarket harcamaları çoğunlukla kredi kartı ile yapılırken, eğitim harcamaları çoğunlukla senet yoluyla yapılıyor. Sağlık harcamaları ve temel dayanıklı tüketim malları da nakit yoluyla ödeniyor. Kişisel bakım, giyim, eğlence gibi isteğe bağlı harcamalarda kredi kartı kullanılıyor. Genç kesim için iletişim, ulaşım, eğitim ve eğlence yaşamsal harcamalar arasında yer alıyor ve nakit ile gerçekleşiyor.'' 
     
     BORCUNA SADIK 
     Berna Ülman, araştırma sonuçlarına göre, Türk tüketicisinin borçlanmayı sevmediğini, kredi kartına olumlu baktığını, gününde ödediği sürece borç olarak görmediğini belirtti. 
     Ülman, ''Faiz ödenen her şeyi borç olarak niteliyor. Bundan ötürü nakit çekimleri borç olarak kabul ediyor. Genelde borcuna sadık. Geri ödeyebileceği borçlar altına giriyor, girmek istiyor. Bütçe kontrolü istiyor. Bütçe kontrolüne olanak sağladığı için taksitli ödeme sistemlerine daha sıcak bakıyor'' dedi. 
     Tüketicinin finansal getirilerin artırılması, ek kaynak elde etme, kayıt tutma, güç ve prestij arayışı gibi talepleri karşısında kredi kartı kullanmayı tercih ettiklerini belirten Ülman, nakit tercih etme nedenlerini ise riskten kaçınma, huzurlu olma ve gizlilik olarak sıraladı. 
     Ülman, 15-20 milyon liranın üstü harcamalarda kredi kartının tercih edildiğini belirtti. 
     
     BANKA KARTI ALIŞVERİŞTE KULLANILABİLİYOR 
     Banka kartlarının her zaman ATM kartı olarak algılandığını, alışverişte kullanılacağının bilinmediğini belirten Ülman, banka kartının kredi kartı kabul eden her yerde geçtiğine dikkat çekti. Ülman, Türkiye'de 12 bin 500 ATM'ye karşı 500 binin üzerinde Visa üye işyeri bulunduğunu, banka kartı konusunda bilgi eksikliği nedeniyle, bu kartların yüzde 99.5 oranında ATM'lerde kullanıldığını kaydetti. 
     AB'de banka kartının alışverişte kullanım oranı yüzde 60 iken bunun Türkiye'de yüzde 0.5 olduğuna dikkat çeken Ülman şunları kaydetti 
     ''Türkiye ATM'lerinden yılda 11 milyar Euro çekiliyor. Bugün Türkiye yüzde 77 oranında nakit kullanıyor. Bunu düşürmenin en önemli yöntemlerinden biri banka kartının alışverişte kullanımı. Banka kartının artıları para üstünü beklemiyorsunuz, harcama takibi olanağı elde ediyorsunuz. Daha iyi bütçe kontrolü oluyor, güvenlik ve küresel kullanım olanağı var.'' Soruları da yanıtlayan Ülman, Türkiye'deki toplam tüketim harcamalarının yüzde 77'sinin nakit, yüzde 6'sının Visa kredi kartı, yüzde 5'inin de ATM'lerden çekilen nakitle gerçekleştirildiğini bildirdi. 
     
     SUNULAN ÜRÜN, AB PAZARLARINI KISKANDIRIYOR 
     Kişisel tüketim harcamalarındaki payı yüzde 6'dan yüzde 12'ye çıkarmak istediklerini belirten Ülman bir başka soru üzerine de Türkiye'deki bankaların sundukları ürünlerin pek çoğunun AB pazarlarını kıskandıracak durumda olduğunu anlattı. 
     Bir başka soru üzerinde de Ülman, ''Türk ekonomisinin son derece iyi gittiğini düşünüyoruz. Alınan önlemlerin yürüdüğünü görüyoruz, yatırımlarımıza devam ediyoruz. İngiltere'deki ekiplerimizin de bakışı bu şekilde'' dedi. 
     Ülman, 1 Haziran itibariyle Visa Türkiye Genel Müdürlüğü'ne bir Türk olarak kendisinin atanmasına ilişkin soru üzerine de ''Niteliklerimle burada bulunduğumu düşünüyorum. Visa Türkiye'ye her zaman güvendi, güvenmeye devam ediyor'' diye konuştu. Genel Müdür Yardımcısı Nur Öztin Kurak da araştırma sonuçlarına göre Türk tüketicisinin 4 ana profil sergilediğini kaydetti. 
     Bunları, arayış içerisinde olanlar, gençler, kart kullanıcıları ve nakit bağımlılarının oluşturduğunu anlatan Kurak, nakit bağımlılarının kredi ve borçtan uzak durduğunu, kredi kartlarını sadece acil durumlarda kullandığını bildirdi. 
     
</TEXT>
</DOC>
