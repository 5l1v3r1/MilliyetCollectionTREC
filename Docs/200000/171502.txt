<DOC>
<DOCNO> 171502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/guncel/gun90.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
gündeme karşı 
</HEADLINE>
<TEXT>
   Serin Duruş 
   Alper Mestçi - Hüseyin Özcan 
serindurus milliyet.com.tr Fax 0212 505 69 19 

   
   Her hakkı saklıdır .. No 8    Aşağıdaki davranışlar, eylemler, hareketler, biçimler ve şekiller Türkiye'ye özgüdür... Yazılı iznimiz olmadıkça hiçbir yabancı kişi, davranışın, eylemin, hareketin, biçimin ve şeklin tamamını veya bir kısmını kullanmaz, alıntı yapamaz... İlk biz bulduk. Hakkımızı da koruruz... 
   Kategori Ortaya Karışık Gönderilenler 
   Havuz başında çıkarılan ayakkabılar içine cüzdan, cep telefonu, anahtarlık vb. şeyler saklanması... Minibüslerin camına nereye gittiğinin yazılmaması ve sürücü ile göz teması kurarak garip el kol hareketleri ile "sahilden mi, yoksa yukardan mı" gittiğinin anlaşılmaya çalışılması.. Emlakçıların ev gösterdikleri bölgelerin zeminin her zaman kayalık olması... Kız istemeye gidildiğinde, kahvenin üzerindeki köpükten kızın ev işlerindeki hüner derecesinin kestirilebilmesi... Ekmeklerin köşesine kağıt yapıştırılması, bazı ekmeklerin içinden fırça kılı, çivi, iğne vs. maddeler çıkması... Sırf bikinili manken gösterebilmek için diyet ve sağlık haberleri yapılması... Birden fazla şeritli bir yolda, 200 metre ötede kırmızı ışık yandığını görünce en az arabanın olduğu şeritte durabilmek için yoğun olarak şerit değiştirilmesi... Yolda arkadaş grubuyla yürürken trafik işaretine çaktırmadan vurulması ve sanki kafayı çarpmış gibi feryat edilmesi, yanında olup da olaya üzülenlere "ehi ehi" sesleri eşliğinde gülünmesi... Her yufkacının camına "Yufka bulunur" yazması... Tüm kaynak sularının "kaynağında" şişelenmesi .. Eğitim dili İngilizce, kitapları ABD'den ithal, ders programları ABD okullarından uyarlama bir TC devlet üniversitesinde okumaktan rahatsızlık duymayan, hatta bu okula girebilmek için yıllarca çalışıp çabalayan öğrencilerin, "Amerikan köftesi" yemenin emperyalizmin kölesi olmak anlamına geldiğine inanması... Yedi kez şapkayı alıp gidenin, "Kurtar bizi Baba " nidalarıyla sekizinci kez geri getirilmesi... Yayla gibi kaldırım dururken ısrarla araç yolu kenarından yürünmesi... Maçlarda yabancı hakeme Türkçe küfür edilmesi... "Kaç yaşındasın " sorusuna "kaç gösteriyorum " sorusuyla cevap verilmesi... Her ortamda, "Canım sıkılıyor" dendiğinde, "sıkı can iyidir, kolay kolay çıkmaz" diyen birinin bulunması... Pazarcıların yaş durumuna bakılmaksızın "annecim, ablacım, teyzecim" şeklinde hitap etmeleri, iç çamaşırı satanların kafalarına sutyen giymeleri, satılan hemen hemen tüm kıyafetlerin "ihraç fazlası" diye duyurulması... Kaza yapan aracın başında toplanılması, herkesin sanayideki kaportacı Hüsnü abi edasıyla farklı masraflar çıkarması, şoförün bozuk moralinin iyice darmadağın edilmesi... Misafirlikte çay bardağının üstüne çay kaşığı koymak suretiyle artık çay içmeyeceğinin belirtilmesi... Yazarkasayı açmak için alttan iple düzenek kurulması veya kasanın direkt kaldırılarak açılması... Küçük çocuklara sevimli görünmeleri için "nah" yaptırılması... İngilizce'den bozma kelimeler spekülasyon, legal vs... kullanarak "entel" görünmeye çalışılması... Minibüs şoförlerinin bir sonraki duraktaki yolcuyu kapmaya çalışmak yerine aynı durakta bekleyip bir müşteri gelene kadar kasması, geç kalmakta olan müşterilerin sesinin çıkmaması... Toz kalkmaması için yolun ve arada bir de yoldan geçen insanların hortumla sulanması... Belli kategorilerde kendimize özgü bir takım hal, tavır ve davranışları buradan insanlarla paylaşıp, bir şekilde eğlenmek ama bu yazılanları yapıyor olmak...Not Siz de tüm hakları bize ait olan davranışları, eylemleri, hareketleri, biçimleri ve şekilleri yazın gönderin. Haklarımızı birlikte koruyalım... Copyright 2003 
   
   Buradayız Olmak 
   "Ardından yine güzel video kliplerle buradayız olacağız..." 
   
</TEXT>
</DOC>
