<DOC>
<DOCNO> 155547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sondun03.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ve İngiltere Irak'ın petrol gelirini harcama yetkisi peşinde... 
</HEADLINE>
<TEXT>

     ABD tarafından hazırlanarak BM Güvenlik Konseyi'ne sunulan ve Irak'a uygulanan yaptırımların kaldırılmasını öngören son tasarı, ''ABD ve İngiltere, Irak'ın petrol gelirini harcama yetkisi peşinde'' şeklinde değerlendirildi. 
     8 sayfadan oluşan karar tasarısı, silah ambargosu dışında, Irak'a uygulanan tüm yaptırımların kaldırılmasını öngörüyor. 
     Tasarı ayrıca, önceki tüm kararlarda yer alan ''ambargonun kaldırılması BM silah denetçileri komisyonunun UNMOVİC vereceği rapora bağlıdır'' hükmünü geçersiz kılıyor. 
     Tasarıyla petrol karşılığı gıda programına da son veriliyor. 
     Yeni tasarı kabul edildiği takdirde, Irak petrolü BM denetimi dışında serbestçe satılacak. 
     Satıştan elde edilecek gelir BM adına açılan emanet hesabına değil, yeni oluşturulacak ''Irak Yardım Fonu'na'' yatırılacak. Fonun danışma kurulunda ise BM'nin yanı sıra IMF ve Dünya Bankası temsilcileri yer alacak. 
     
     PARANIN NEREYE HARCANACAĞINA ABD KARAR VERECEK 
     Ancak tasarının can alıcı noktalarından birini, petrol satışından sağlanan paranın nereye harcanacağına ABD ve İngiltere'nin karar verecek olmasının oluşturduğu belirtiliyor. 
     Bu konuda BM'ye ya da Güvenlik Konseyi'nin diğer üyelerine söz hakkı tanınmazken, paranın kullanılması konusunda geçici Irak yönetiminin de fikrinin alınacağı kaydedildi. 
     Amerikan tasarısı, BM silah denetçilerinin Irak'a dönerek görevlerini tamamlamalarından söz etmiyor. 
     Buna karşılık BM Genel Sekreteri Kofi Annan'dan, sadece BM'nin yapacağı insani yardımı denetlemek üzere bir özel koordinatör ataması isteniyor. 
     Tasarı, işgal güçleri olarak nitelendirilen ABD ve İngiltere'nin 12 ay süreyle Irak'ta tüm yetkiyi ellerinde bulundurmalarını da hükme bağlıyor. 
     
     BM NE ROL OYNAYACAK 
     Sözlü vaatlere rağmen Amerikan tasarısında BM'ye merkezi bir rol verileceğine dair herhangi bir ifade yer almıyor. 
     Oysa Fransa, Rusya, Almanya ve Çin, Irak'ın yeniden yapılandırılması aşamasında BM'ye önemli rol verilmesini istiyorlar. 
     Karar tasarısı, insani yardım malzemeleriyle ilgili olarak daha önce yapılmış sözleşmelerin uygulanmasını öngörüyor. 
     Bu arada, petrol karşılığı gıda hesabında 13 milyar dolar bulunduğu belirtildi. 
     Ancak BM yetkilileri, karar tasarısı Güvenlik Konseyi tarafından kabul edilene kadar Irak petrolünün yasal yollardan satılamayacağına dikkati çektiler. 
     ABD bu nedenle tasarının en geç 3 Haziran'a kadar kabul edilmesinde ısrar ediyor. 
     
</TEXT>
</DOC>
