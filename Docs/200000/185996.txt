<DOC>
<DOCNO> 185996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/soneko13.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Elektrikte, TRT payını kaldırmayı düşünüyoruz 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, ''Doğalgaz konusunda bazıları Ruslarla gerginlik varmış gibi gösteriyor. Biz devletiz, Türk-Rus ilişkisine bir kaç dolardan daha fazla önem veriyoruz'' dedi. 
     Bakan Güler, gazetecilerin çeşitli konulardaki sorularını yanıtladı. 
     Doğalgaz görüşmelerine ilişkin bir soru üzerine Bakan Güler, ''Rus'larla ilişkilerimiz iyi, ortak projeler yapmayı da düşünüyoruz. Ülkenin menfaatleri birinci planda, dolayısıyla sanayicimiz ve ihracatçımız için üretim maliyetleri düşürmek de önemli'' karşılığını verdi. 
     Rusya'ya Mavi Akım için BOTAŞ'dan bir heyetin gittiğinin hatırlatılması üzerine de Güler, şunları söyledi 
     ''Biz 4 ayrı fiyattan gaz alıyoruz, tek fiyat olsun istiyoruz. Mavi Akım'da görüşmelerde teklifimizi yaptık onlar üzerinde çalışıyorlar. Rus Büyükelçisiyle görüşeceğiz. Turusgaz üzerinde duruyoruz. Al ya da Öde miktarı üzerinde duruyoruz. Off-Set'i görüşüyoruz. Off-Set henüz net değil. Bunu biz devlete olarak görüşeceğiz.'' 
     
     AVRUPA'DAKİ FİYATLARDAN KÖTÜ OLMASIN 
     Güler, görüşmelerde konu kilitlenince yeni bir ''Sayfa açalım'' önerisinde bulunduklarını ifade ederek, şöyle devam etti 
     ''Hepsi tek fiyat olsun. Formülü değiştirseniz de değiştirmeseniz de her iki taraf anlaşma gereği 5 yılda bir fiyat görüşmesi talebinde bulunabiliyor. Yani evet de deseydik hayır da deseydik yine görüşülecekti. Dedik bu iş parça parça olmasın tek bir fiyat olsun ki bizim sanayicimiz, kullanıcımız da bunu kolay algılasın. Elektrik de buna bağlı diğer maliyetler ihracatımız da buna bağlı. Tek fiyat olsun Avrupa'daki fiyatlardan da kötü olmasın. Rakamlara girmek istemiyorum. Her çeyrekte rakamlar değişiyor. Aynı şartlar altında AB arasında ciddi bir fark var mı Ona çalışıyoruz.'' Ruslardan istedikleri doğalgaz fiyatlarının, bu ülkenin diğer müşterilerini de etkilediğini anlatan Güler, ''Verilen fiyatlar gizli kalmıyor ki. Mavi Akım'da yapacağınız anlaşma İtalyanlara da gidiyor. İtalyanlar da gaz alıyorlar'' diye konuştu. 
     Bakan Güler, elektrikteki kaçak konusundaki bir soru üzerine de ''Gerçek kayıp, kaçaklar maalesef göründüğü gibi değil'' dedi. 
     
     TRT PARA SIKINTISI YAŞAMAZ 
     Güler, sanayicilerin ve ihracatçıların enerji fiyatlarında indirim taleplerine ilişkin soruyu da şöyle yanıtladı 
     ''Enerji maliyetlerine göre indirimler yapıyoruz. Olanak olduğu zaman esirgemiyoruz. Doğalgaz da böyle oldu. Elektriğe zam yapmıyoruz. En son toplantıda ihracatçıların büyük bir talep oldu, 'TRT payını düşürün' diye. TRT'nin kalan payının tamamını kaldırmayı düşünüyoruz. Ama bu TRT'nin parasız kalacağı anlamına gelmez. Bütçe dönemi bütçe kaynaklarından aynı miktar oraya aktarılır. TRT bir para sıkıntısı yaşamaz. Elektrikte girdi olarak TRT payı hiçbir yerde yok.'' ÖTV ve KDV üzerinde Maliye Bakanlığı'nın ve Hazine'nin çalışma yaptığını belirten Güler, ''Biz Enerji Bakanlığı olarak bu girdileri ayarlamayı düşünüyoruz'' dedi. 
     Güler, Yap İşlet Devretlere YİD ilişkin bir soruya ''YİD'leri ele aldık, önümüzdeki günlerde gündeme gelecek. Zaten ilgililerle görüşüyoruz'' karşılığını verdi. 
     
     HEPİMİZ AYNI KALEYİ SAVUNUYORUZ 
     Planlarının enerji fiyatlarını sanayide, konutların altına çekmek olduğuna işaret eden Bakan Güler, ''İleri ülkelerde bu böyle'' dedi. 
     Güler, girdi maliyetleri konusunda bir görüş ayrılığı bulunup bulunmadığı sorusuna da ''Biz koalisyon değiliz, bütün Bakanlar aynı kanaatteyiz. Fakat herkesin hassas olduğu noktalar var. Bütçe denkliği, yüzde 6.5 faiz dışı fazla gibi. Ama hepimiz aynı kaleyi savunuyoruz'' yanıtını verdi. 
     
</TEXT>
</DOC>
