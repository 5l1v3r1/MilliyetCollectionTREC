<DOC>
<DOCNO> 189941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sonspo13.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat Juventus'u yeneceğiz, fazla gol atmam sürpriz 
</HEADLINE>
<TEXT>

     İspanya Birinci Futbol Ligi'nin 7. haftasında deplasmanda Albacete'ye yenilerek, Avrupa Şampiyonlar Ligi'ndeki Juventus maçı öncesinde moral kaybeden Real Sociedad takımında, Türk futbolcu Nihat Kahveci, rakipleri karşısında Torino'da kazanmak istediklerini söyledi. 
     Avrupa Şampiyonlar Ligi'nde Galatasaray ile aynı grupta olan ve salı günü deplasmanda Juventus'a karşı oynayacak Real Sociedad takımında konsantrasyonun oldukça yüksek olduğunu belirten Nihat, İspanyol basınına yaptığı açıklamada, ''Kazanmaya devam edebileceğimizi düşünüyoruz. Maça iyi bir başlangıç yapmak zorundayız, çünkü en azından beraberlik alıp, bir üst tura daha yakın olacağız'' şeklinde konuştu. 
     Türk futbolcu, 7. hafta maçları öncesinde ligde sondan 2. sırada bulunan Albacete'ye 3-1 yenilerek, 9 puanla 10. sıraya düşmeleriyle ilgili olarak da ''Maçı rahat alacağımızı düşündük. 0-0 biten ilk yarı sonrasında soyunma odasında herkes 3-0 galip geleceğimizden emindi. Kazanmak zorundaydık. Kötü bir ceza oldu'' değerlendirmesinde bulundu. 
     ''Ne zaman formun en üst düzeye gelecek '' şeklindeki bir soruyu da Nihat, ''Sakatlandım ve hala bazı ağrılar hissediyorum. Ama 4 maçta, 2 gol attım ve bu kötü değil. Geçen sezon daha fazla gol atıyordum, ama bu benim için bile sürprizdi. Üçüncü Lig'de oynamadığımızı hatırlatırım, Birinci Lig'deyiz. En iyi ligde ve burada kazanmak hiçte kolay değil'' şeklinde cevapladı. 

     
</TEXT>
</DOC>
