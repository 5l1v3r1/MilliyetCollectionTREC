<DOC>
<DOCNO> 177808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sondun10.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkmenler Kerkük Polis Müdürü'nün görevden alınmasını istiyor 
</HEADLINE>
<TEXT>

     Kerkük Türkmen Cephesi Sorumlusu Mustafa Kemal Yaycılı, Kerkük'teki olayların sorumlusu olduğunu belirttiği Polis Müdürü Ahmet El Bezenci'nin görevden alınmasını istediklerini bildirdi. 
     Yaycılı, Türkmen Cephesi binasında düzenlediği basın toplantısında, belli grupların daha önce Kerkük'ü ele geçirmek için mücadele ettiğini belirterek, ''Herkesin kabul edeceği bir meclis seçildi. Fakat bir sonraki seçimde dengeler Kürt grupların lehine dönünce idare de doğal olarak Kürtlerin denetimine geçti'' dedi. 
     Bunun sonucunda Tuzhurmatu ve Kerkük'te son 2 günde yaşanan olayların çıktığını bildiren Yaycılı, olayların önlenebilmesi için Türkmenlerin saygı duydukları yerlere ve bürolarına polislerin de saygı göstermesi gerektiğini söyledi. 
     Yaycılı, dün gece 1959'da şehit olan Albay Ata Hayrullah ve şehit Selahattin Avel'in heykellerini tahrip etmek için bazı grupların harekete geçtiğini öğrendiklerini anlatarak, şöyle dedi 
     ''Biz de koalisyon güçlerine bu konuda bilgi vererek, bu heykellerin tamamen yıkılmasını önledik. ABD'lilerle dün bir toplantı yaptık. Bu toplantıda olayların yatışması için yürüyüşlere saldırı yapanların görevden alınmasını talep ettik. Bu işin bize göre sorumlusu olan Polis Müdürü Ahmet El Bezenci'nin görevden alınmasını gerektiğini bildirdik. ABD'liler bizlere, durumu inceleme komisyonuna devrettiklerini, bununla ilgili çalışmaların sürdüğünü söylediler. Gerekli işlemelerin yapılacağını bildirdiler. Son 2 günde meydana gelen olaylar Şii-Sünni kavgasına dönüştü.'' 
     
     TÜRKMEN CEPHESİ BÜROSUNDA ARAMA 
     Bu sorunun komisyona sevk edilmesinin kendilerini tatmin etmediğini, suçluların kısa zamanda yakalanarak, gerekli cezaya çarptırılacaklarına inandıklarını bildiren Yaycılı, şöyle konuştu 
     ''Suçluların yakalanmaması bu sorunun halka devredildiğini gösterecek. Bunun için neticeyi bekliyoruz. Koalisyon güçleri dün gece silah aramak amacıyla büromuzu basarak, kapıları kırıp içeri girmişler. Bize haber verselerdi, biz kapıyı açardık. Buna gerek kalmazdı. İzinli silahlarımızı alıp götürmüşler. Dün ölen Türkmenlerin cenazelerini alıp tören düzenlemek istedik. Fakat polisin katılmamasını talep ettik. Koalisyondan yardım istedik. Ancak endişelenmiş olacak ki, cenazeleri sabaha karşı sahiplerine teslim etmişler ve defnetmelerini söylemişler. 
     Kimse Kerkük'ü oldu bitti ile alamaz. Bugüne kadar binlerce şehit verdik. Fakat kavgayla sorun çözülemez onun için biz 4 grubun bir araya gelerek, sorunları çözmesini istiyoruz. Sorunların yasal demokratik yollardan çözülmesini istiyoruz.'' Bu arada, Kerkük'te dün yürüyüş sırasında yaşanan olayların ardından kapanan dükkanlar bu sabahtan itibaren yeniden açıldı. 
     
</TEXT>
</DOC>
