<DOC>
<DOCNO> 193392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/siyaset/siy05.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
2.2 milyon memurun durumu belirsiz 
</HEADLINE>
<TEXT>

   Yaklaşık 220 bin çaycı ve odacının içinde bulunduğu 2 milyon 200 bin memurun konumunun ne olacağı henüz belli değil 
   
   Kamu Yönetimi Temel Yasa Tasarısı'nda Teftiş kurullarının kaldırılması, "Denetim siyasallaşıyor mu " endişesini gündeme getirdi. Yaklaşık 220 bin çaycı, odacı ve şoförün içinde bulunduğu 2 milyon 200 bin memurun geleceği belirsiz. Reformun 10 - 15 yıla yayılacağını belirten hükümet "işten çıkarma olmayacak" demekle yetiniyor. 
   Tasarıya göre Başbakanlık koordinasyonla görevlendirilecek. Başbakanlık'ta MİT ve MGK Genel Sekreterliği gibi stratejik kurumların dışındaki bağlı ve ilgili kurumlar, başka birimlere bağlanacak. Daire başkan yardımcılıkları başta olmak üzere kamudaki genel müdürlük ve kurul başkanlıklarının altındaki 4569 birim kapatılacak. Her ilde, mahalli idareler ve bunlara bağlı kuruluşlarla vatandaşlar arasında anlaşmazlığı çözmek amacıyla 5 yıl görev yapacak ombudsmanlar halk denetçisi seçilecek. Kişisel gizli bilgileri açıklayan halk denetçileri, İl Genel Meclisi'nin üçte iki oyuyla görevden alınacak. Norm kadro, sözleşmeli memur ve performans sistemi getirilecek. Kamuda yüzde 50 küçülme, yerel yönetimlerin inisiyafine verilecek yaklaşık 1.5 milyon çalışan için ya zorunlu emeklilik ya da işten çıkarma alternatifleri gündeme geliyor. Hizmetlerin özelleştirilmesi uygulamasıyla bu ihtimal güçleniyor. Eylül itibariyle kamuda çalışan 2 milyon 175 bin memur ve yaklaşık 400 bin işçi için hükümet ayrı bir personel rejimi kanunu hazırlıyor. 
   
   
   
   
</TEXT>
</DOC>
