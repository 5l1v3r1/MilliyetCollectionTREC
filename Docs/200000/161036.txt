<DOC>
<DOCNO> 161036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sonspo14.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın gol raporu... 
</HEADLINE>
<TEXT>

     Galatasaray'da, 2002-2003 futbol sezonunda sarı-kırmızılı ekibin en golcü futbolcusu 16 golle Ümit Karan oldu. 
     Ligde ilk bölümde yalnızca 5 golü bulunan Ümit Karan, ikinci yarıda adeta patlama yaparak takımını sırtladı ve bu dönemde attığı 11 golle takımının en skorer oyuncusu oldu. 
     Sezona süper bir giriş yapıp ilk 5 maçta fileleri 7 kez havalandıran ve daha sonra suskun kalıp 18 maçlık ilk bölümü 9 golle kapatan Arif, ikinci yarıda yalnızca 2 gol bulabildi ve 11 golle sezonu tamamladı. 
     Galatasaray'da Lukunku 5 gol atarken, bu futbolcuyu 3'er gollü Christian, Revivo ve Berkant, 2'şer gollü Felipe, Ayhan, Baliç, Cihan, Volkan Arslan, Ergün ve 1'er golü bulanan Bülent, Sarr, Ümit Davala, Hakan, Hasan, Mehmet Polat ve Suat izledi. Ligde 61 golü bulunan Galatasaray'ın 1 golünü ise Diyarbakırsporlu Hasan Yiğit kendi kalesine attı. 
     
     60 GOLÜ 19 FUTBOLCU PAYLAŞTI 
     Bu sezon Galatasaraylı futbolcuların filelere gönderdiği 60 golü 19 futbolcu paylaştı. 
     Sarı-kırmızılılarda, yalnızca Emre Aşık, Pinto, Suat Usta, Vedat, Xavier ve ilk yarı sonunda takımdan ayrılan Almaguer gol atmayı başaramadı. 
     
     PINTO BOŞ GEÇTİ 
     Galatasaray'a sezon başında gelen Fabio Pinto, savunma oyuncularının dahi gol bulabildiği Galatasaray'da sezonu boş geçti. 
     Ligde bu sezon 18 karşılaşmada 640 dakika forma giyme şansı bulabilen Pinto, 2 karşılaşmada 90 dakika sahada kalıp, gol atma başarısını gösteremedi. 
     
</TEXT>
</DOC>
