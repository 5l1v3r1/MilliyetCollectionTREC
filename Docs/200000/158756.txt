<DOC>
<DOCNO> 158756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/ekonomi/eko01.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatta yeni yıldızlar JEAN VE ÇORAP 
</HEADLINE>
<TEXT>

     AÇIK KOYU SOHBETLER 
EYLEM TÜRK 

     Uzakdoğu'da ortaya çıkan SARS hastalığı nedeniyle o bölgeye nisan ayında verilen hazırgiyim siparişlerinin büyük çoğunluğunun Türkiye'ye kaydığını söyleyen İstanbul Hazırgiyim ve Konfeksiyon İhracatçıları Birliği İHKİB Başkanı Süleyman Orakçıoğlu, "Rakamlara yansımasını önümüzdeki aylarda göreceğiz" dedi. Sektörde ve ihracat pazarlarındaki son gelişmeleri değerlendiren Orakçıoğlu, Doğu Avrupa ülkelerinde jean pazarına Türk firmaların giderek hakim olduğuna, ayrıca çorap ihracatında da önemli gelişmeler yaşandığına dikkat çekti. 
     ABD'ye yapılan ihracatta miktar bazında yüzde 25, değer bazında da yüzde 35 artış olduğuna dikkat çeken Orakçıoğlu, "Bu kalite yönünden marka olduğumuzu gösteriyor. Türkiye'de üretilen ürünler, ABD'de ve Avrupa'da satın almada artık bir tercih nedeni" dedi. 
     
Hem genel olarak ihracat, hem de hazırgiyim ihracatı iyi gidiyor. Son dönemde dikkatinizi çeken, daha atak alt sektörler var mı 
     Jean sektöründeki gelişmeyi önemsiyorum. Cross, Interpol Jeans, Colins, Redstar firmalarımız Rusya'da jean pazarına hakim oldu. Polonya ve Çek Cumhuriyeti gibi ülkelerde de pazara giderek hakim olma yolundalar. Yine ABD'de Mavi Jeans'in de aynı şekilde önemli girişimleri var. Jean sektörü bu anlamda önemli bir konumda. Yine aynı şekilde çorap sektörü de giderek gelişiyor. Çorapta da değer bazındaki artış miktar bazındaki artıştan daha fazla. 
     
SARS'tan sonra büyük alıcılara mektup yazmak fikri nereden doğdu 
     Sıcak gelişmeler karşısında beklemek yerine yönlendirici olmayı yeğledik. Dünya SARS gibi bir dehşeti yaşıyor. Bundan yararlanma düşüncemiz hiçbir zaman olmadı. Ama yeni oluşumdaki hareketleri de dikkatle izlemek durumundaydık. Özellikle sektörümüzün nasıl etkileneceği ve neler yapabileceğimiz konusunda bütün dernek ve kurumlarla biraraya gelip konuyu gündeme getirdik. Tüm dünyada sipariş takvimini çıkardık. Alıcılar hangi aylarda hangi ülkeye gidiyorlardı, bu tip bilgileri belirledik. Önemli ipuçları aldık. Dünyadaki büyük alıcıların nisan ayında Uzakdoğu'ya gittiğini, mayıs ayında da kalan siparişlerini Türkiye'ye vermeye geldiklerini tespit ettik. Nisan ayında SARS'ın etkisiyle alıcılar Uzakdoğu'ya gitmedi. Biz de dünyadaki 60 bin alıcıya çağrıda bulunduk. 
     
     Uzakdoğu siparişleri Türkiye'ye kaydı 
Mektuplara yanıt aldınız mı 
     Çok büyük bir etkisini gördük. Alıcıların birçoğu bizi aradı. Türkiye'ye gelmek için otel rezervasyonları ile ilgili bizden yardım istediler. Nisan ayındaki Uzakdoğu'ya verilecek birçok sipariş Türkiye'ye geldi. Ancak rakamsal değerlendirmesini şu anda yapmak mümkün değil. Bunu önümüzdeki aylarda göreceğiz. Şu andaki artışın ne kadarı SARS'tan henüz belirtemeyiz. Asıl yakalanan yüzde 30'luk artış önemli. Yılın ilk dört ayında ihracatta zaten yüzde 30'lara varan artış yaşıyoruz. Genel ihracattaki artışla birlikte hazırgiyimdeki artış da buna paralel olarak devam ediyor. 
     
ABD pazarında durum nasıl 
     ABD'ye yaptığımız ihracat, miktar bazında yüzde 25, değer bazında da yüzde 35 arttı. Bu artık katma değeri yüksek ürünlerin satıldığının göstergesi. Türkiye'de üretilen ürünler, ABD'de ve Avrupa'da satın almada bir tercih nedeni artık. Kalite yönünden marka olduğumuza inanıyorum. 
     
Bu tespit neye dayanıyor 
     Bazı araştırmalar yaptık. Yabancı ülkelerdeki alışveriş merkezlerindeki satışları inceledik. "Made in Turkey" etiketinin, nihai tüketicide satın almada bir tercih nedeni olduğunu gördük. Uzakdoğu'da üretilen ürün yerine Türk ürünlerinin tercih edilmesi büyük bir avantaj. Türkiye şu anda İtalya'dan sonra en kaliteli üretim yapan ülke konumunda. Artık dünya stoksuz çalışmaya başladı. Bu nedenle hız ve esneklik önem kazanıyor. Bunu yapabilecek birkaç ülke var dünyada. Türkiye de bu ülkelerden birisi. Sektörde altyapı ve dinamizm var. 
     
Serbest ticaretle Kuzey Afrika'ya ihracat inanılmaz artacakİhracat için potansiyel gördüğünüz yeni pazarlar hangileri 
     Özellikle serbest ticaret anlaşmaları STA imzaladığımız ülkelerle ihracatımız artıyor. Bizim de dikkatle izlediğimiz Kuzey Afrika bandı var. Bunlar arasında Mısır, Tunus, Cezayir, Fas var. Bu ülkelerde anlaşma imzalandığı taktirde ihracatımızın inanılmaz artacağını düşünüyorum. Ayrıca bavul ticaretindeki artış da devam ediyor. Özellikle Ortadoğu ve İran müşterilerinde yoğunluk yaşandığını duyuyoruz. 
     

</TEXT>
</DOC>
