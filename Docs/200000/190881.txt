<DOC>
<DOCNO> 190881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/siyaset/siy01.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Öcalan'ın hamisi' protokolünde 
</HEADLINE>
<TEXT>

   Yunanistan'daki iktidar partisi PASOK, cumhuriyeti kuran CHP'nin kurultayına cumhuriyet tarihinin en kanlı teröristi Öcalan'ı koruyan Pangalos'u gönderdi 
      
   Yunanistan Başbakanı Kostas Simitis'in lideri olduğu PASOK, cumhuriyeti kuran CHP'nin kurultayına cumhuriyet tarihinin en kanlı teröristi olan Abdullah Öcalan'ı Türkiye'nin elinden kaçırmaya çalışan Teodoros Pangalos'u gönderdi. 
   CHP'nin Sosyalist Enternasyonal'e üye partiler ile yakın ilişki kurduğu partilere yaptığı kurultay daveti üzerine Yunanistan'da iktidarda bulunan Panhellenik Sosyalist Hareket Partisi PASOK , Genel Başkan Yardımcısı Pangalos'u gönderdi. Yabancı konuklar için ayrılan protokol bölümüne oturan Pangalos, ismi anons edilince salondan alkış aldı. PASOK Milletvekili Kostas Zepos ile birlikte kurultaya katılan Pangalos, kendi isteğiyle CHP Genel Başkanı Deniz Baykal'dan sonra bir de konuşma yaptı. 
   
   KONUŞMA YAPTI 
   "Kardeş ülke Yunanistan'ın kardeş partisi PASOK'un Genel Başkan Yardımcısı" anonsuyla kürsüye çağrılan Pangalos'un konuşması, Türkçeye çevrildi. 
   Pangalos, alkışlarla dinlenen konuşmasında barışın takipçisi olduklarını savunarak, "ABD'ye ve Irak'a askeri operasyona karşıyız" dedi. "Size Başbakan'ın selamını getirdim" diyen Pangalos, Kıbrıs sorununun çözüleceğini kaydederek, "Yunanistan ile Türkiye arasındaki sorunlar, suni sorunlardır. Bizim ülkemizde olduğu gibi Ankara'da da sorun yaratmakta uzman kişiler var" ifadesini kullandı. 
   "Atatürk'ün modern Türkiye vizyonunu destekliyoruz" diyen Pangalos, Avrupa Birliği AB üyeliği konusunda Türkiye'ye tarih verilmesini isteyen tek ülkenin Yunanistan olduğunu savundu ve adaylardan daha fazla talepte bulunulmaması gerektiğini söyledi. 
   
   'YAŞASIN CHP' 
   Türkiye'de olumlu gelişmeler gördüklerini belirten Pangalos, isim vermeden Genelkurmay Başkanı Orgeneral Hilmi Özkök'ün sözlerine atıfta bulunarak, "İki ülke arasındaki sorunların bir haftada çözülmesi konusundaki dileklere katıldığını" bildirdi. Pangalos, konuşmasını "Yaşasın Cumhuriyet Halk Partisi" diyerek bitirdi. 
   
   
   İtiraf etmişti 
   Sergilediği tutumlarla Türkiye - Yunanistan ilişkilerini krizin eşiğine getiren dönemin Dışişleri Bakanı Pangalos, Suriye'den çıktıktan sonra İtalya ve Rusya'ya giden Öcalan'ı Yunanistan'a getiren ve Kenya Büyükelçiliği'ne gönderen kişi olarak biliniyor. Yunanistan'daki Öcalan davasında eski Yunanistan İstihbarat Servisi EYP Başkanı Charlambos Stavrakakis, Pangalos'tan aldığı talimat üzerine Öcalan'ı Rusya'dan Atina'ya getiren uçağı ayarladığını ve daha sonra Kenya'ya gönderdiğini söylemişti. Pangalos da, Yunan MEGA televizyonunda, rolünün sadece Öcalan'ın Kenya - Nairobi'deki Yunan elçiliğinde kalmasına izin vermek olduğunu savunmuştu. 
   
   
   
</TEXT>
</DOC>
