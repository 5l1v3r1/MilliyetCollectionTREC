<DOC>
<DOCNO> 177644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/yazar/theper.html </URL>
<DATE> 2003/08/23/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Ağla oğlum 
</HEADLINE>
<TEXT>

   
   İzmir'de bir maçta iki takımın taraftarları çatıştı. İçlerinden bir delikanlı bıçaklandı ve öldü. 
   Bu özet dahi içler acısı, spor dediğiniz şey toplumları kaynaştırmak için yapılan bir faaliyettir. Sosyal bir aktivitedir, sporun ruhunda nezaket vardır. Her ne kadar ben kabul etmesem bile boks maçında bile nezaket olduğunu savunanlar var. Ama ne oldu Her şeyi yüzümüze gözümüze bulaştırırız ya sporu da öyle yaptık, artık maçlar meydan savaşına döndü. 
   Buraya kadar tablo çok ama çok acı. Peki bundan sonrakine ne demeli 
   Maçta öldürülen gencin katil zanlıları savcılıkça serbest bırakıldı. İyi mi 
   Savcılıktaki işlemler şöyledir 
   Suç işlediği kabul edilen kişi veya kişiler savcılığa götürülür. Savcı olayı inceler, toplanan delillere bakar, olayda suç unsuru görmezse yakalanan kişiyi serbest bırakır, takipsizlik kararı verir. 
   Cezası az olan, örneğin sadece para cezasını gerektiren suçlardan biri olduğu kanaatini edinirse tutuklama talebinde bulunmaz, hatta sadece parasını ödeme teklifinde bulunur, yakalanan bu parayı öderse hakkında dava açılmaz. 
   Ama ortada cinayet gibi bir suç varsa, savcının tutuklama yetkisi bulunmadığı için tutuklama talebi ile hakime gönderir. Hakim durumu inceler gerekli görürse tutuklar, görmezse tutuklamaz. 
   Ama olaydaki tutuma bakın ki savcı tutuklama talebi ile hakime bile göndermiyor. Peki sanık hangi suçu işlerse tutuklanacak Adam öldürmekten ötesi var mı 
   Bir olay anlatacağım. 
   Adliyede işimi görüyorum, iki tane kapkaç sanığı getirildi. Ayrı ayrı yerlerde suç işlemişler birbirlerini tanımıyorlar. Mahkeme kapısında ahbap oldular. O kısacık ahbaplık sırasında biri diğerine "içeride ağla" dedi. Önce biri girdi hakim huzuruna sonra öteki. İkisi de çıktığında "ağla" diye akıl veren tutuklanmamış, diğeri aldığı aklı tatbik etmediği için olacak ki tutuklanmıştı. Mahkeme kaleminde yine kısacık bir ahbaplıkları oldu, tutuklanmayan tutuklanana, "sana ağla dedik oğlum, bak ben nasıl ağladım" dedi ve çekti gitti, muhtemelen İstiklal Caddesi'ne veya emekli maaşı dağıtılan bir bankanın kapısına. Sahtecilikle ıslanmış gözlerinde şeytani bir ifade ile. 
   Güzel yurdum, cennettir, özellikle suçlular için. 
   
      
   
</TEXT>
</DOC>
