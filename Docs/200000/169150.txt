<DOC>
<DOCNO> 169150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sonspo21.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman liginde oynayacak Türkler tanıtıldı... 
</HEADLINE>
<TEXT>

     Bild am Sontag gazetesi, yeni sezonda Alman 1. liginde top koşturacak yeni 11 futbolcuyu tanıttığı haberinde 4 Türk futbolcuya da yer verdi. 
     ''Mucize ikizler için perde açılıyor'' başlığıyla verilen haberde, Hamit ve Halil Altıntop kardeşlerin ilk kez ayrı takımlarda oynayacaklarına işaret edildi. 
     Schalke 04 takımında oynayacak olan Hamit Altıntop'un çok iyi bir tekniğe sahip ve dinamik olduğu, kendine güvendiği, ancak bugüne kadar 1. lig tecrübesi olmadığı belirtildi. FC Kaiserslautern takımında top koşturacak olan Halil Altıntop'un ise her iki ayağını da iyi kullandığı ve çok iyi çalım attığı, ancak kale önünde yeteri kadar soğukkanlı olmadığı kaydedildi. 
     Werder Bremen takımında oynayacak 29 yaşındaki Ümit Davala'nın da iyi ve zayıf yanlarına yer verilen haberde, Ümit'in atak oynadığı ve çok iyi orta yaptığı, ancak ikili mücadelelerde bazen fazla sert oynadığı görüşüne yer verildi. 
     FC Köln takımında top koşturacak 27 yaşındaki Mustafa Doğan ile ilgili de iyi bir savunma futbolcusu, kafa toplarında da etkili olduğu, ancak 4'lü savunma sistemi için yeteri kadar hızlı olmadığı savunuldu. 
     
</TEXT>
</DOC>
