<DOC>
<DOCNO> 168112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur28.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan gözaltı yorumu "Yanlış hesap Bağdat'tan döndü" 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, Irak'ta 11 Türk askerinin ABD askerleri tarafından gözaltına alınması olayını değerlendirirken, ''Yanlış hesap Bağdat'tan döndü'' dedi. 
     Erdoğan, partisinin grup toplantısında yaptığı konuşmada, 11 Türk askerinin Irak'ta gözaltına alınması ve sonrasında ABD ile yaşanan kriz üzerinde durdu. Ataların, yaşadığı tecrübeleri atasözleri ile çok güzel ortaya koyduklarını kaydeden Başbakan Erdoğan, şöyle konuştu 
     ''Bir olay olduğunda pat diye onun üzerine atlanmaz. Atalarımız tecrübenin neticesinde bunu dile getirmişler. 
     Bize, öfkeyle kalkarak değil, olgunlukla kalkarak ve olgunlukla kararlarımızı almak yakışır. Bu göçebe devlet olmamamızın bize verdiği olgunluktur. Biz asırları aşmış, kökü binlerce yılı aşmış bir tarihten geliyoruz. Bunun bir deneyimi var. 
     Öyle kalkıp nota verecek misiniz Ne notası veriyorsun Onu söyledim... Müzik notası mı Olayı teşhis edeceksin, derinliğine teşhis edeceksin, anlayacak, bileceksiniz, ha verilmesi neyse ondan sonra verirsin. İki tane ortak arasında dargınlık olduğu zaman, bu dargınlığı nasıl gideririz, ona çalışılır. Ortak, yanlış yapıldı diye ortaklığı bozmaz... 
     Ama bizde maalesef bakıyorsunuz muhalefet hemen kendine göre şöyle böyle . Yok, bu iktidar bu oyunlara gelmez. Bakın Irak olayını yaşadınız. Olayda bize neler söylendi, nasıl saldırıldı gördünüz. 
     Ne oldu neticede Attığımız adımlar vakur, tavrımızın hamdolsun ne neticeler getirdiğini gördünüz. Bunda sonra da aynı anlayışla tavrımızı sürdüreceğiz'' Erdoğan, Kuzey Irak'ta cereyan eden ''talihsiz'' olayın kamuoyundaki tepkilerini bildiklerini ifade ederek, olayın ''diplomatik bir nezaket ile aşıldığını'' belirtti. 
     
     CHENEY İLE TELEFON DİPLOMASİSİ 
     Sorunun aşılaması konusunda ABD Başkan Yardımcısı Dick Cheney ile yaptığı telefon görüşmeleri hakkında bilgi veren Erdoğan, Dışişleri Bakanı Abdullah Gül'ün de ABD'li meslektaşı Colin Powell ile görüştüğünü anlattı. 
     Erdoğan, şöyle devam etti 
     ''Ayın 6'sında Cheney ile etraflı bir telefon görüşmesi yaptık. Ne söylediysek, o uygulamaya girdi. ABD ile ilişkilerimizin selameti açısından askerlerimizin serbest bırakılmasını istedik. Müşterek bir komisyon kurulmasını, aksi yöntemlerin iki müttefike yakışmayacağını ve ilişkilerimizi olumsuz etkileyeceğini de kendilerine bizzat ifade ettim. 
     Cheney bu tür olayların ilişkilerimizi zedelemeyeceğini, Türk Amerikan ilişkilerine büyük önem atfettiklerini, askeri personelimizin süratle Süleymaniye'de, Türk askeri yetkililere teslim edileceğini söyledi. Dışişleri Bakanı Powell da Gül'ü aradılar ve saat 06.00'da gece olması sebebiyle bırakamıyoruz, bir misafirhaneye bırakacağız dendi. 
     Yani meşhur Türk atasözünde olduğu gibi 'Yanlış bir hesap Bağdat'tan döndü. Dileriz bundan böyle dostlar ve müttefikler yanlış kaynaklardan aldıkları istihbarı bilgilerle hareket etmesinler. Bunu da kendilerine söylüyorum. İki dost, farklı kaynaklardan aldıkları bilgilerle hareket etmemeli. Doğrudan muhatabından, müttefikinden bilgi almalı. İnşallah yanlış hesaplar yapılmamalı. Milli hissiyatı anlayışla karşılıyoruz. Diplomatik nezaket gerektiren bu konuların siyasi istismar konusu yapılmasına hiçbir vatandaşımızın gönlünün razı olmayacağına inanıyoruz.'' Bu sabahtan itibaren de her iki tarafın hazırladığı komisyonların çalışmalarına başladığını anımsatan Başbakan Erdoğan, ''İnanıyorum ki, bundan sonraki süreç için atılan adım, bizleri birbirimize daha yaklaştıracak, Irak'taki gelişmeleri çok daha yakın bir kontrol altında tutmaya neden olacaktır'' diye konuştu. 
     
</TEXT>
</DOC>
