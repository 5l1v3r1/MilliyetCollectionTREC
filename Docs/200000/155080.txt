<DOC>
<DOCNO> 155080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/soneko09.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirmede 5 ayda 51.6 milyon dolarlık satış yapıldı 
</HEADLINE>
<TEXT>

     Ekonomik programın gelir sağlayıcı en önemli kalemlerinden olan ve bu yıl 4 milyar dolarlık gelir hedeflenen özelleştirmede ihale çalışmaları hızla devam ediyor. 
     Yılbaşından bugüne kadar geçen sürede gerçekleştirilen özelleştirme uygulamaları sonucunda 51 milyon 677 bin 260 dolarlık satış yapıldı. 
     Aralarında Tüpraş, Tekel ve THY'nin yer aldığı asıl büyük ihalelerin ise yılın kalan bölümünde yapılması bekleniyor. 
     Yapılan özelleştirmeler kapsamında, bu yıl şimdiye kadar işletmelerde herhangi bir blok satış ve halka arz yapılmazken, söz konusu dönemde tesis ve varlık satış veya devri ile gerçekleştirilen uygulamalarda toplam satış bedeli 232 bin 613 dolar olurken, bu rakamın 6 bin 901 doları tahsil edildi. 
     
     TESİS-VARLIK SATIŞ VE DEVRİ YAPILANLAR 

     Özelleştirme uygulamaları sonucunda, tesis-varlık satış veya devri sonucunda, Karadeniz Bakır İşletmeleri'nin 101 adet, Sümer Holding'in de 2 taşınmazı satıldı. 
     Buna göre KBİ'nin 3 taşınmazının satış bedeli 225 bin 712 dolar olurken, tahsilat şirket tarafından gerçekleştirildi. 
     Sümer Holding'in 2 taşınmazının toplam satış bedeli ve tahsilatı da 6 bin 901 dolar oldu. 
     
     İMZA AŞAMASINDAKİ KURULUŞLAR 

     Özelleştirme çalışmalarında bugün itibarıyla, 4 kuruluşun, 2 arsa, 1 işletme ve 2 limanın toplam 51 milyon 670 bin 359 dolarlık satış işlemi de sözleşme imza aşamasında bulunuyor. 
     İmza aşamasında bulunan kuruluşlardan Sümer Holding'in 2 arsası toplam 75 bin 221 dolara, SEKA'nın Afyon İşletmesi 3 milyon 100 bin dolara ve Türkiye Denizcilik İşletmeleri'nin de Kuşadası Limanı 36 milyon dolar ile Çeşme Limanı 12.5 milyon dolara satılacak. 
     
</TEXT>
</DOC>
