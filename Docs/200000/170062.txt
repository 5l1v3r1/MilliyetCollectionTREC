<DOC>
<DOCNO> 170062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sontur13.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneydoğulu kızlar önce estetik sonra evlilik diyor... 
</HEADLINE>
<TEXT>

     Diyarbakır Devlet Hastanesi Plastik ve Rekonstrüktif Cerrahi Uzmanı Opr. Dr. İrfan Erdem, bölgede estetik operasyonlara yoğun talep olduğunu söyledi. 
     Güneydoğu Anadolu Bölgesi'nde özellikle kırsal alandaki kadınların kısa bir zaman öncesine kadar ''günah'' ve ''ayıp'' gibi çeşitli nedenlerle yanaşmadığı estetik operasyonlara, son zamanlarda yoğun ilgi olduğu bildirildi. Estetik operasyonlarda, burun düzeltme ilk sırada yer alırken, burun estetiğinin evlendirilecek genç kızların başlık paralarını yükseltmek için yaptırıldığı belirtildi. 
     Opr. Dr. Erdem, yazılı ve görsel medyanın tetiklemesiyle estetik operasyonlara yoğun eğilim olduğunu gözlemlediğini ifade ederek, Dicle Üniversitesi ve Devlet Hastanesi'nde estetik operasyonların başarıyla uygulandığını söyledi. 
     
     ''EVDE KALMIŞ KIZLAR YAPTIRIYOR'' 

     Son dönemlerde Rhinoplasty burun düzeltme ameliyatlarında adeta patlama yaşandığını, haftada en az kendisinin 3-4 ameliyat gerçekleştirdiğini kaydeden Erdem, ''Türkiye'nin en kötü burunları bu bölgede. Kız ve erkekler dahil hem kemikleri çok kalın hem de şekil olarak bozuk. Dünya güzellik estetik standartlarına uymuyor'' dedi. 
     Erdem, burunları kötü olan gençlerin karşı cinsten arkadaş bulmada sıkıntı çektiğini ve istediği evliliği gerçekleştirememesiyle psikolojik bunalıma girdiğini gözlemlediğini anlatarak, şöyle konuştu 
     ''Bölgede geçmişe oranla özellikle burun ameliyatlarına büyük bir talep var. Burunlarını düzelttiğimiz hastalar kendilerine güven duyuyor ve çevresiyle daha iyi iletişim kurabiliyor. Evlilik yaşının küçük olduğu kırsal kesimde 24-25 yaşlarında köye göre, evde kalmış kızları babaları getiriyor. Babalar, sohbet sırasında Şunun burnunu düzelt de bir an önce evlendirelim diye konuşuyorlar. Burun estetiğinde hedef herhalde başlık parasını yükseltmektir. Gelenekçi bir yapıya sahip bu bölge için oldukça ilginç bir olay yaşamıştım. Civar köylerden kayınpeder, oğlu utanıyor diye çok doğumdan dolayı göğüsleri oldukça deforme olmuş gelinini getirmişti. Doğrusu oldukça şaşırmıştım.'' 
     
     KADINLAR EŞLERİNDEN GİZLİ YAĞLARINI ALDIRIYOR 

     Erdem, bölgedeki kadınların artık kendine daha iyi baktığını, vücutlarında beğenmedikleri taraflarını düzelttirdiklerini ifade ederek, ''Ancak, büyük çoğunluk bunu eşinden gizli yaptırıyor. Çoğunluğu da eşleri iş seyahatine çıktığı dönemlerde göğüs toparlama ve yağ aldırmak için bize geliyor. Estetikler operasyonlar, hastanın durumuna göre, yaklaşık bin ile bin 500 dolar arasında değişiyor'' dedi. 
     Opr. Dr. İrfan Erdem, burunlarını düzelttiren erkek hasta sayısında da büyük artış yaşandığını bildirdi. 
     
</TEXT>
</DOC>
