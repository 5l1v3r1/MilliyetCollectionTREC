<DOC>
<DOCNO> 159189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/yazar/sazak.html </URL>
<DATE> 2003/05/27/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Yüzyılın şampiyonu 
</HEADLINE>
<TEXT>

     Fener, Gençler ve Galatasaray. 
     Beşiktaş'ın ısrarla kovaladığı şampiyonluk, son haftalardaki galibiyetler serisiyle geldi. 'Sergen'le son dakika', ligin kaderini tayin eden sürpriz bir golden çok maç boyunca 'inançla' yaratılan pozisyonların en sonunda kaleyi bulmasıydı. Galibiyete asılan bir Beşiktaş'la, eski gücünden uzak Galatasaray'ın umutsuz mücadelesinden 'hak edilmiş' bir şampiyonluk çıktı. 
     'Fatih Terim'in karizması İnönü'de çizildi.' 
     Beşiktaş, ligin bitimine bir hafta kala 8 puan önde şampiyonluğunu ilan etti. Yılların özleminin 'karnaval coşkusu'yla son bulması büyük mutluluk. Serdar Bilgili yönetimini kutluyoruz. 
     Sezon başındaki tercihleri Beşiktaş'a şampiyonluğu getirdi. 
     Doğrusu pek çok taraftar gibi biz de Galatasaray'ın Lucescu'dan vazgeçmesi ve Fatih Terim'i tekrar getirmesi üzerine bu seçimi yadırgamıştık. Mircea Lucescu, başarılı bir antrenördü ve Galatasaray'ı Terim'den sonra şampiyon yapmakla kariyerini kanıtlamıştı. Ancak Beşiktaş o kadar çok antrenör değiştirmişti ki, Scala ile başlayan Daum'la son bulan teknik direktör sorununun Lucescu ile aşılacağına doğrusu inanmıyorduk. Yanılmışız 
     Lucescu, Galatasaray'dan sonra Beşiktaş'ı da şampiyon yaparak tarihi bir başarıya imza attı. Üstelik, eski takımını ve yönetimi kötülemeden, Fatih Terim'in Galatasaray'daki, Avrupa'daki başarılarını küçümsemeden bunu başardı. Futbol bilgisi ve naif yönetimiyle takımı şampiyon yaparken mütevazı kişiliğiyle de Beşiktaş'a yakıştı. 
     Lucescu'yu kutluyoruz. 
     Kuşkusuz başarı bir bütündür. Beşiktaş kenar yönetiminde bu başarıyı getiren kadroda Sinan Engin ve Feyyaz Uçar'ın katkıları büyük. 
     Sergen'in son haftalardaki 'futbol resitali'nin ardında Sinan'ın etkisi yadsınamaz. Attığı her golden sonra menajer Engin'e koşan 'maestro Sergen' bu coşkuyu neden Lucescu yerine Sinan'la paylaşıyordu Romen çalıştırıcının olgunluğu bu görüntüler sırasında çok daha iyi anlaşıldı. Galatasaray'dan Beşiktaş'a getirdiği Sergen'e de, Fenerbahçe maçı sonrasında kulüple ilişiği kesilen Pascal'a da müthiş bir hoşgörüyle yaklaştı Lucescu. Fatih Terim gibi 'egosu yüksek' bir hoca olsaydı, Beşiktaş'ta her maçtan sonra kıyamet kopardı 
     Lucescu - Terim kıyaslaması olacaksa Romen teknik direktörün 'motivasyon' anlayışındaki 'insancıl' yaklaşımı da öne çıkarılmalı. 
     Beşiktaş yönetimine gelince. 
     Bilgili ve arkadaşları 'Seba'dan sonra' şampiyonluk sözü vermişlerdi. Beşiktaş'ın 100'üncü yılında bu sözün tutulmuş olması çok anlamlı. Serdar Bilgili'nin deyimiyle 'sabırlı taraftara görkemli bir şampiyonluk' armağan ettiler. Hüsnü Güreli ve Yıldırım Demirören'in de emeği büyük. 
     Gözler artık Avrupa'da, Şampiyonlar Ligi'nde. 
     Ne mutlu Beşiktaşlıyım diyene. 
     
     

</TEXT>
</DOC>
