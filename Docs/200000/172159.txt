<DOC>
<DOCNO> 172159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sonspo12.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'tan Cola Turka yorumu İsmimizin geçmesi gurur verici 
</HEADLINE>
<TEXT>

     Son günlerin popüler reklamı "Cola Turka" da Beşiktaş ve Sergen'in de adı geçiyor. Sergen, para almadığını öne sürerek reklamın durdurulması için ihtar çekmişti. 
     Devreye hemen Beşiktaş kulübü girdi ve İkinci Başkan Hüsnü Güreli Sergen'i arayarak "İhtarnameyi hemen geri çek" dedi. 
     Bu gelişme üzerine Sergen hak iddiasından vazgeçti. Beşiktaş da bugün Ülker reklamında kulübün adının geçmesinden duyduğu memnuniyeti anlatan bir açıklama yayınladı. 
     Beşiktaş Kulübü İletişim Komitesi Başkanı Prof. Dr. Mete Düren, Ülker firmasının piyasaya sürdüğü Cola Turka'nın çıkış reklamında, kulübün ve futbolcuları Sergen Yalçın'ın adının geçmesi sonrası ortaya atılan iddialara açıklık getirdi. 
     Mete Düren, yaptığı açıklamada, siyah-beyazlı kulüp ve Sergen Yalçın'ın reklamla ilgili dava hazırlığında olduğu haberlerine dikkat çekerek, ''100. yılında şampiyon olmuş bir takımın adının, böylesine seçkin bir firmanın reklamında, telaffuz ediliyor olması bizim için gurur verici olup, bunun maddi beklentisi içinde olmamız düşünülemez'' diye konuştu. 
     Düren, Sergen Yalçın'ın daha önce Ülker firmasına çektiği ihtarnamenin de, yine aynı oyuncu tarafından kulüp ikinci başkanı Hüsnü Güreli'nin talimatları doğrultusunda geri çekildiğini kaydetti. 

     
</TEXT>
</DOC>
