<DOC>
<DOCNO> 167620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sondun06.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk ve Rum siyasi parti liderleri buluşuyor.. 
</HEADLINE>
<TEXT>

     KKTC Cumhuriyet Meclisi'nde temsil edilen siyasi partilerin liderleri, Avrupa Komisyonu Genel Sekreteri Walter Schwimmer'in daveti üzerine, Kıbrıs konusunda Rum siyasi parti liderleri ve Komisyon yetkilileriyle temaslarda bulunmak amacıyla Strasbourg'a gitmek üzere adadan ayrıldılar. 
     Ulusal Birlik Partisi UBP Genel Başkanı, Başbakan Derviş Eroğlu, Toplumcu Kurtuluş Partisi TKP Genel Başkanı Hüseyin Angolemli, Cumhuriyetçi Türk Partisi CTP Genel Başkanı Mehmet Ali Talat ve Yenilikçi Atılım Partisi YAP Genel Başkanı Ertuğrul Hasipoğlu, bu sabah İstanbul'a gittiler. Siyasiler, İstanbul'dan Strasbourg'a geçecekler. 
     Heyette ayrıca CTP Milletvekili Kadri Fellahoğlu ile TKP dış ilişkiler sorumlusu Güngör Günkan da yer aldı. 
     Strasbourg'a gidecek heyette olduğu açıklanan Demokrat Parti DP Genel Başkanı, Devlet Bakanı ve Başbakan Yardımcısı Serdar Denktaş'ın ise adadan dün ayrıldığı öğrenildi. 
     Meclis'te temsil edilmeyen Birleşik Kıbrıs Partisi'nin BKP Genel Sekreteri İzzet İzcan ve Dış İlişkiler Genel Sekreteri Özker Özgür'ün de toplantıya katılmaları bekleniyor. 
     Heyet, Rum siyasi parti liderlerinin tümünün katılması beklenen ziyarette komisyonun Pazartesi günkü Kıbrıs konulu toplantısına katılacak, İnsan Hakları Komisyonu ve Avrupa İnsan Hakları Mahkemesi AİHM başkanıyla biraraya gelecek. Türk ve Rum siyasi parti liderleri, Avrupa Konseyi binasının önündeki parka barış ve dostluk sembolü olarak fidan dikecek. 
     Başbakan Derviş Eroğlu ile Türk siyasi parti liderlerinin Salı gecesi KKTC'ye dönmeleri bekleniyor. 
     
</TEXT>
</DOC>
