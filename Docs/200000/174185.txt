<DOC>
<DOCNO> 174185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/yazar/sazak.html </URL>
<DATE> 2003/08/07/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Çelik'ten YÖK savunması 
</HEADLINE>
<TEXT>

   
   YÖK tartışmasını bugün de Milli Eğitim Bakanı Doç. Hüseyin Çelik'ten gelen açıklamalar çerçevesinde sürdürüyoruz. 
   Bakan Çelik, tasarının geniş bir akademik çevre tarafından genel hatlarıyla olumlu bulunduğu görüşünde ve yalnızca rektörlerin mevcut konumları gereği tasarıyı eleştirdiklerini öne sürüyor. 
   İşte Çelik'ten üniversitelerin bugünkü sorunları ve YÖK taslağı savunması 
   "1- Yetkiler YÖK ve rektörlerde toplanmıştır. Üniversitelerarası Kurul da dahil, üniversitelerdeki senato ve diğer kurulların karar sürecine etki edecek bir yaptırım gücü yoktur. Üniversite kurulları rektörün aldığı kararları uygulayan sekreterya görevi yapmaktadır. Üniversitelerarası Kurul'un seçim bile yapmadan atadığı YÖK üyelerinin Sayın Cumhurbaşkanımızdan döndüğü günler göz ardı edilmemelidir. Üniversitelerarası Kurul'un kurumsal yapısından söz edilemez. Yeni tasarı ile kurumsal yapı ve kimlikler ön plana çıkarılmaktadır. 
   2- Üniversiteler kapalı sistem özelliği göstermektedirler. A üniversitesine B üniversitesinde doktora yapanlar alınmamaktadır. Üniversite ilanlarına bir göz atıldığında alınacak kişilerin özellikleri tanımlanmış gibidir. Ayrıca kadro işi tamamen rektörlerin kişisel inisiyatifine kalmış bir durumdur. İstediklerine kadro verilmekte, istemedikleri yıllarca bekletilmektedir. Tasarı ile merkezi sınav getirilmekte ve başarılı olanlar görevlendirilmektedir. 
   3- Mevcut sistemde katı hiyerarşik bir yapı söz konusudur. Yeni tasarı ile daha demokratik bir yapı kurulmaya çalışılmıştır. Yetkiler seçilmiş kurullara bırakılmıştır. Rektörler de bu kurulların doğal uzantısı ve üyesidirler. Üniversite rektörlerinin takım çalışmasına yatkın, lider özelliği olan eşitler arasından biri olmasını sağlayacak yöntem benimsenmiştir. 
   4- Kadrolaşma iddiaları tamamen asılsızdır. 
   5- Atamalarda tek yetkilinin rektör olduğu bilinmektedir. Merkezi sınavlar ile Türk üniversitelerinin bir grubun, görüşün eline geçmesi yerine daha heterojen bir yapı oluşturması hedeflenmektedir." 
   Doç. Çelik'in yanıtlarında YÖK taslağına ilişkin değerlendirmelerin 'kulaktan dolma' ve yüzeysel bilgilere dayandırıldığı öne sürülüyor. 
   Oysa Trakya Üniversitesi Rektörü Osman İnci ile yaptığımız söyleşinin ardından bu sütunda yer verdiğimiz görüşlerin kaynağı öğretim üyeleridir. Görüşlerin çoğunu 'virgülüne dokunmadan' aktardık. 
   Örneğin yardımcı doçent atamalarında 'merkezi sınav sistemi'ne dönülmesine çok büyük tepki var. 
   Bakan bunları görmezlikten geliyor. Öğrenci aylığından ceza kesilmesi gibi komik hükümlere yanıt yetiştirmeye çalışırken 'otomatik profesörlüğe' değinmiyor. 
   Sayın Hüseyin Çelik de bu yasayla doçentlikten 'kıyak profesörlüğe' geçiş yapacak mı 
   
      
   
</TEXT>
</DOC>
