<DOC>
<DOCNO> 186436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/sondun13.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Küreselleşme karşıtları Roma'da işbaşında... 
</HEADLINE>
<TEXT>

     AB'ye üye ve aday ülkelerin liderlerini biraraya getiren hükümetlerarası konferans devam ediyor. Konferans, evsahibi İtalya'nın Başbakanı Berlusconi'nin AB Dönem Başkanı sıfatıyla yaptığı açılış konuşmasının ardından, basına kapalı sürüyor. 
     Berlusconi, açılış konuşmasında, günümüz dünyasının, sadece yeni tehditler ve meydan okumalardan olmadığını, açılımlar için de büyük bir fırsat olduğuna değinerek, ''Bu da tek bir Avrupa ve Avrupalı olmanın gereğini ortaya koyuyor'' dedi. 
     Berlusconi, AB'nin bir değerler birliği olduğunu vurgulayarak, ''Avrupa'nın gerçek kimliği, ne bir coğrafyaya ne de değişken sınırlara indirgenebilir. Bunu, geçmişte iç savaşlara ve trajik olaylara sahne olmuş bir tarihe indirgememiz de mümkün değildir'' diye konuştu. Berlusconi, ''Avrupa'nın gerçek kimliğini, Avrupa oluşturur. Avrupalı olmak, ortak bir kültürü paylaşmaktır. Bu dün de böyleydi, bugün de aynı böyle'' dedi. 
     Berlusconi, AB Anayasası'na ilişkin taslağın Aralık 2003'de Roma'da imzalanmasını temenni ettiğini belirterek, taslağın, Avrupa'nın ortak kurumlarına, güvenlik, politik ve askeri unsurlarına ilişkin ögeleri taşıması, tüm dünyada demokrasi ve özgürlüğe öncülük etmesi gerektiğine işaret etti. 
     
     GÜVENLİK GÜÇLERİ ALARMDA 
     Bu arada, gösteriler nedeniyle başkent Roma'daki olağanüstü güvenlik önlemleri dikkat çekiyor. Konferansın yapıldığı Eur semti ve Kongre Sarayı'nın çevresi tümüyle trafiğe kapatıldı. 9000 jandarma ve polis görev başında. Bunların 4000'i zirvenin düzenlendiği bölgede görev yapıyor. 
     Konferansın yapıldığı başkent Roma, aynı saatlerde iki ayrı gösteriye tanık oluyor. Biri sendikaların düzenlediği, İtalya'daki emeklilik yasasını protesto gösterisi, diğeri ise küreselleşme karşıtlarının, hükümetlerarası konferansı protesto amacıyla düzenlediği gösteri. Göstericilerin sayısının TSİ 15.00 sularında 120 bin kişiye ulaşması bekleniyor. 
     Roma'daki metronun A hattındaki San Giovanni durağı, sabah saatlerinde kuşkulu bir paket bulunması üzerine, uzun süre trafiğe kapandı. Küreselleşme karşıtlarının Başbakanlık binası önünde toplandıkları sırada bir süre gerilim yaşandı. Ancak herhangi bir olay çıkmadı. Küreselleşme karşıtlarının dün, Başbakan Berlusconi'nin Roma'daki ikametgahının önüne hayvan dışkısı bıraktıkları öğrenildi. 
     
</TEXT>
</DOC>
