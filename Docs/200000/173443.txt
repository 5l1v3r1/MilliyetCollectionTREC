<DOC>
<DOCNO> 173443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/yazar/pulur.html </URL>
<DATE> 2003/08/04/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Kırk yılda bir iş becerdik... 
</HEADLINE>
<TEXT>

   
   BİZE laf dokunduranlar, en çok "Yazıyorsunuz, yazıyorsunuz da, ne oluyor " derler. 
   Doğru, haklılar, 40 yıldır yazıyoruz da ne oluyor 
   Arabın dediği gibi "Kellim kellim la - yenfa " 
   Türkçesi "Söyle söyle faydası yok... Kendin söyle kendin dinle." 
   Lakin kırk yılda bir de, yazdıklarımız bir işe yarayınca nasıl seviniyoruz, bir bilseniz... 
   
   GEÇENLERDE Karşıyaka Parkı'nda bir "tırabzan" sorununu yazmıştık, parkın içinde iki - üç basamaklı bir merdiven varmış, fakat merdivenin iki yanında tutunacak "tırabzan" olmadığı için, özellikle, yaşlılar inip çıkmakta zorluk çekiyorlarmış... 
   
   77 yaşındaki emekli memur Ö. Faruk Altınek, şikayetçi olanlar adına belediyeye başvurmuştu. 
   Bugünlerde o "tırabzan"ın takılmış olması gerek... Karşıyaka Belediye Başkanı Şebnem Tabak, bize gönderdiği açıklamada bu işin üç gün içinde bitirileceğini söylüyordu, herhalde bitmiştir. 
   
   PEKİ, merdivenin iki yanına "tırabzan" koymak o kadar güç mü 
   Ya ne sandınız 
   Bir dilekçe verince iş biter mi 
   Karşıyaka Belediyesi'ne verilen dilekçe, Büyükşehir Belediyesi Park ve Bahçeler Müdürlüğü'ne havale edilir. Çünkü parkın projesi, yapımı, bakımı, korunması ve onarılması bu makama aittir. 
   
   PEKİ, edilince ne olacak, şıp diye yapılacak mı 
   Hiç öyle şey olur mu 
   Kolay mı üç - beş basamaklı "tırabzan" yapmak... 
   Karşıyaka Belediye Başkanı bakmış ki, bu ağır işin altından Büyükşehir Belediyesi kalkamayacak, "İş bize düştü " deyip, kendi atölyesinde "tırabzan" imalatına başlamış, herhalde artık yerine takılmıştır. 
   
   ASLINDA anlatmak istediğimiz şu... 
   Biz bu "bürokrasi"den yakamızı kurtaramayacağız. 
   Üç basamak "tırabzan" için yazışmalar çizişmeler, ne gerek var buna 
   Eğer bir ihtiyaçsa, yaparsın olur biter. 
   Zaten sonunda yapmışsın da... 
   Ama "bürokrasi" kişiliğimizin ayrılmaz parçası olmuş... 
   Üstelik belediyeler güya halkla, birebir ilişkideler. 
   
   Ö. Faruk Altınek'in "tırabzan" derdi bittiyse, bir başka derdi başladı. 
   Göz doktoruna, Kızılay dispanserine gidermiş, lakin göz doktoru beşinci kattaymış, çok dik ve dar merdiveni, yaşlılar çıkamıyormuş, acaba çoğu yaşlı olan göz hastaları için, alt katlarda bir muayene odası bulunamaz mıymış 
   Eğer, bunu da becerebilirsek, bayağı bir işe yaradığımıza, biz de inanacağız. 
   
      
   
</TEXT>
</DOC>
