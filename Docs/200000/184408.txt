<DOC>
<DOCNO> 184408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sontur15.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç kıza tecavüz edip kameraya alanlar yargılanıyor... 
</HEADLINE>
<TEXT>

     Edirne'de genç bir kıza tecavüz ettikleri ve bunu gizli kameraya kaydettikleri iddia edilen 1'i tutuklu 4 kişinin yargılanmasına devam edildi. 
     Edirne 2. Ağır Ceza Mahkemesi'ndeki duruşmaya, tutuklu sanık H.T.D 18 , tutuksuz sanık V.B.E, tecavüze uğradığı belirtilen Ü.K'nin babası A.K ile avukatlar Demirkan Çağlayan, İbrahim Karakoç, Hakkı Şendurur ve Naim Bildik katıldı. 
     Basına kapalı yapılan duruşmada, Ü.K'nin babası A.K, sanıklardan şikayetçi olduğunu ve cezalandırılmalarını istedi. 
     Mahkeme heyeti, tutuksuz yargılanan V.B.E için yaşının küçük olması sebebiyle, Edirne Barosu'nca avukat görevlendirilmesini istedi. 
     Tutuklu ve tutuksuz sanık avukatları da, mağdurun düştüğü durumdan üzüntü duyduklarını belirterek, H.T.D'nin tutukluluk süresinin göz önünde bulundurularak, tahliyesini talep ettiler. 
     Mahkeme, sanık H.T.D'nin tutukluluk halinin devamına ve olayla ilgili CD'nin bilirkişi tarafından incelenmesine karar vererek davayı erteledi. 
     H.T.D'nin anneannesi Firdevs Akdeniz de, basın mensuplarına yaptığı açıklamada, torununun suçsuzluğunu inandığını belirterek, ''Torunum üniversite sınavlarını kazandı. Tutuklu olduğu için eğitimine devam edemeyecek. Tecavüz edildiği iddia edilen kız, çocuğumuzu baştan çıkardı. Bu kızın başka kişilerle de ilişkisi var'' dedi. 
     
     OLAY 

     Bir evin yatak odasında gizli kamera ile çekilmiş görüntüler, posta yoluyla Edirne İl Jandarma Komutanlığı'na gönderilmiş, Jandarma, olaya karışan H.T.D, C.R.G, V.B.E. ve milletvekili oğlu M.A'yı yakalamıştı. H.T.D. tutuklanırken, diğer zanlılar çıkarıldıkları mahkemede, tutuksuz yargılanmak üzere serbest bırakılmışlardı. 
     
</TEXT>
</DOC>
