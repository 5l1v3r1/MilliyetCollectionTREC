<DOC>
<DOCNO> 195156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/magazin/amag.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'İşimizi bozdu, biz de vurduk' 
</HEADLINE>
<TEXT>

   İddiaya göre Çilingiroğlu, Ağaoğlu'nu Trabzon başkanlığından vazgeçirdi. Oflu İsmail'in yeğeni olan ve menfaati bozulan zanlılar da tetiği çekti 
      ERDAL KILINÇ ELVAN EZBER 
   
   Organize Suçlar Şube Müdürlüğü ekipleri, Kaya Çilingiroğlu'nu Etiler'de bacaklarından üç kurşunla vurdukları iddiasıyla Şükrü Hacısüleymanoğlu ile İsmail Tabaklar'ı gözaltına aldı. Sorguya alınan zanlıların, Çilingiroğlu'nu, arkadaşı olan Ahmet Ağaoğlu'nu Trabzonspor başkanlığına adaylığından vazgeçirdiği için vurdukları iddia edildi. Polis, Hacısüleymanoğlu ile Tabaklar'ı olayda kullanıldıkları ruhsatsız silahla birlikte Sirkeci Vapur İskelesi'nde dün yakaladı. Çilingiroğlu'na saldırı sırasında tetiği çektiği öne sürülen Hacısüleymanoğlu'nun "Oflu İsmail" olarak tanınan İsmail Hacısüleyman-oğlu'nun yeğeni olduğu öğrenildi. 
   Zanlılar, Organize Suçlar Şubesi'nde sorguya alındı. İddiaya göre İsmail Hacısüleymanoğlu, Trabzonspor Kulübü başkanlığına aday olmayı planlayan Ahmet Ağaoğlu ile Yönetim Kurulu'nun üç yöneticisi dışındaki isimleri kendisinin belirlemesi için anlaşmaya vardı. Bunun üzerine, henüz isimleri öğrenilemeyen kişilerden oluşan bir grup Ağaoğlu'nu adaylıktan çekilmesi yönünde ikna etmesi için Çilingiroğlu'nu devreye soktu. Ağaoğlu da, Çilingiroğlu'nun önerisi doğrultusunda adaylıktan vazgeçti. 
   
   Talimat almadık 
   Hacısüleymanoğlu'nun ifadesinde, "Çilingiroğlu özel uçağını Trabzon'a göndererek Ağaoğlu'nu İstanbul'a getirtti. Ağaoğlu, Kaya Çilingiroğlu ile İstanbul'da yaptığı görüşmenin ardından seçime kısa süre kala adaylıktan çekildi. Yaptığımız anlaşmanın bozulması üzerine talimat almadan saldırıyı gerçekleştirdik" dediği ileri sürüldü. 
   Öte yandan, saldırıda kullanılan ruhsatsız silahın başka bir olayda kullanılmadığı belirlendi. 
   
   Polis 'İnandırıcı değil'    SERHAT ÜNAL, ELVAN EZBER 
   Üst düzey bir polis yetkilisi, Kaya Çilingiroğlu'nun yüz yüze geldiği tetikçi ile azmettiriciyi tanıma ihtimalinin yüksek olduğunu belirtti. Bu yetkili, "Kaya Bey isterse tetikçinin bulunması kolaylaşır. Olay, Kaya Bey ile birileri arasında önceden yaşanan gelişmelerin sonucu olabilir. Hülya Avşar'a da büyük görev düşüyor. Bildiklerini bizlerle paylaşsınlar" dedi. 
   Galatasaray-Beşiktaş derbisi sonrası yazdığı yazı nedeniyle tehditler aldığı bilgisi üzerine, fanatik taraftarların maillerini de incelemeye alan polis, Çilingiroğlu'nun son günlerde huzursuz ve moralsiz olduğunun öğrenildiğini bildirdi. 
   
   
   
</TEXT>
</DOC>
