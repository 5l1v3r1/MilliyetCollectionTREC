<DOC>
<DOCNO> 195495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sondun30.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da mafya liderleri tek tek öldürüyor 
</HEADLINE>
<TEXT>

     Mafya grupları arasındaki hesaplaşmalar sürdüğü Bulgaristan'da yeraltı dünyasının ünlü isimlerinden ''Danika'' lakaplı Nikolay Hristov 29 başkent Sofya'da dün akşam öldürüldü. 
     İçişleri Bakanlığı'ndan edinilen bilgiye göre, uyuşturucu kaçakçılığı, oto hırsızlığı ve haraç toplama gibi suç eylemleri konusunda yeraltı dünyasının önde gelen isimlerinden biri olan Hristov, Nadejda semtinde kimliği belirlenemeyen kişilerin silahlı saldırısına uğradı. 
     Hristov'un kalbine isabet eden tek kurşunla olay yerinde hayatını kaybettiği bildirildi. Polis olay yerinde, otomatik silahlardan atıldığı belirlenen toplam 10 boş kurşun kovanı buldu. 
     Nikolay Hristov daha önce çeşitli suçlardan defalarca tutuklanmış, ancak delil yetersizliğinden serbest bırakılmıştı. Hristov hakkında uyuşturucu kaçakçılığı, oto hırsızlığı ve haraç toplama suçlarından halen 7'ye yakın dava bulunuyor. 
     
</TEXT>
</DOC>
