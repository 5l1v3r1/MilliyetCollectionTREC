<DOC>
<DOCNO> 191839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/soneko30.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hürriyet'ten kredi açıklaması... 
</HEADLINE>
<TEXT>

     Hürriyet Gazetecilik ve Matbaacılık, bir gazetede ''Hürriyet de ötelendi'' başlığı altında yayınlanan yazıda konu edilen kredilerin, Hürriyet gazetesinin yayıncısı olarak kendilerince kullanılmadığını bildirdi. 
     Hürriyet Gazetecilik ve Matbaacılık A.Ş.'den, SPK'nın istemi üzerine İMKB'ye gönderilen açıklamada, söz konusu kredilerin iştirakleri olan Hürriyet Sınai ve Ticari Ürünler Pazarlama Sanayi ve Ticaret A.Ş. tarafından o tarihte Fon kapsamında bulunmayan Demirbank Bahreyn şubesinden 10 Ağustos 2000 tarihinde 1 milyon 295 bin dolar ve 1 milyon euro tutarlarında olmak üzere kullanıldığı belirtildi. 
     Söz konusu krediler ile kefalet dahil hiçbir ilişkileri bulunmadığı kaydedilen açıklamada, şu görüşlere yer verildi 
     ''Aynı yayında sözü edilen 891 bin 600 İsviçre Frankı CHF ve 1 milyon 600 bin Alman Markı DEM tutarındaki gayri nakti krediler şirketimiz tarafından Demirbank Güneşli şubesinin harici garantisi ile yurtdışı yabancı bir bankadan kullanılmış olup, bu gayri nakdi krediler için Demirbank Güneşli şubesine nakdi teminat verilmesi taahhüt edilmiştir. 
     Söz konusu krediler iddia edildiği gibi Türk Lirası'na çevrilmemiştir. Harici garanti kapsamındaki kredi taksitleri vadelerinde ödenmekte olup, herhangi bir temdit işlemi söz konusu değildir. Ayrıca, krediler kullanılırken verilen hazine bonosu, eurobond gibi nakti teminatlar, günün koşullarına göre kredi riskini kapsayacak şekilde ilgili bankaya verilmektedir.'' 
     
</TEXT>
</DOC>
