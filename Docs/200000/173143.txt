<DOC>
<DOCNO> 173143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/yasam/yas06.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi çiniler sandıkta çıktı 
</HEADLINE>
<TEXT>

   Topkapı Sarayı'nın tarihi İznik çinileri, Çinili Köşk'teki bir odada şans eseri bulundu 
      ÖMER ERBİL İstanbul 
   
   İstanbul Arkeoloji Müzesi içindeki Çinili Köşk'ün restorasyonu sırasında, depo olarak kullanılan odalarda yüzlerce tarihi İznik çinisine rastlandı. Çinilerin buraya ne zaman ve hangi amaçla konulduğu belirlenemezken, çinilerin bulunduğu depoların kapıları da mühürsüz çıktı. Hakkında hiçbir tutanak bulunmayan çinilerin kim tarafından, hangi tarihte, nereden söküldüğü de bilinmiyor. Ayrıca çinilerin zimmetli olmadığı da anlaşıldı. 
   
   Yerlerine takılıyorlar 
   Arkeoloji Müzesi yetkilileri, Restorasyon ve Konservasyon Müdürlüğü'nden bir uzmanın Topkapı Sarayı'na ait olduklarını belirlediği çinileri, 142 sandıkta tasnifleyip Topkapı Sarayı'na teslim ettiklerini belirttiler. Topkapı Sarayı'nda koruma altına alınan tarihi çiniler hakkında, İstanbul Restorasyon ve Konservasyon Müdürlüğü'nden Şenay Onuk da şu bilgileri verdi "Çinileri 1950'li yıllardaki restorasyonlarda çıkardıklarını sanıyoruz. Yerlerine Kütahya'da yapılan benzerleri takılmış ya da boş bırakılmış. Yeri tespit edilenleri bir bir takıyoruz." 
   
   2 milyon dolarlık tarihi eser operasyonu    Trabzon DHA 
   Trabzon Jandarma Alay Komutanlığı'nın düzenlediği operasyonda, yurtdışından getirilen, değeri yaklaşık 2 milyon dolar olan 18 ve 19. yüzyıllarda Avrupa'da Barok Sanat Akımı çerçevesinde üretilen heykeller ele geçirildi. Yaklaşık 10 gün süren pazarlıklar sonucunda tarihi eserler için 800 bin dolara anlaşma sağlandı. Jandarma ile buluşan Mustafa Pehlivan ve Yaşar Ergün, eserlerle birlikte önceki gün gözaltına alındı. 
   
   
</TEXT>
</DOC>
