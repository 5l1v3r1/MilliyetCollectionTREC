<DOC>
<DOCNO> 163336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sonspo07.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavcav Yimpaş Yozgatspor'a 5 futbolcu verecek 
</HEADLINE>
<TEXT>

     Gençlerbirliği Kulübü Başkanı İlhan Cavcav'ın, yeniden Süper Lig'e dönme hesapları yapan İkinci Futbol Ligi A Kategorisi takımlarından Yimpaş Yozgatspor'a en az 5 futbolcu takviyesinde bulunma sözü verdiği bildirildi. 
     Yimpaş Yozgatspor Başkanı Tevfik Çankaya, geçen sezon takımda kiralık olarak forma giyen Gökhan ve Sedat'ın transferi için Gençlerbirliği Başkanı İlhan Cavcav ile görüştü. Görüşmede Cavcav'ın, kırmızı siyahlı ekibin talip olduğu 2 futbolcu dışında, aynı kalitede 3 futbolcu daha önerdiği ve toplam 5 futbolcuyu kiralık olarak verebileceğini söylediği belirtildi. 
     Yimpaş Yozgatspor Futbol Şube Sorumlusu Erdoğan Uslukılıç, Kulüp Başkanı Tevfik Çankaya'nın İlhan Cavcav ile görüşmesini doğrulayarak, ''Bilindiği gibi iki kulüp arasında yıllar öncesine dayanan bir dostluk ilişkisi var. Önceki yıllarda da İlhan Cavcav takımımıza kiralık futbolcuları sembolik rakamlarla vermişti. Geçen yıl Gökhan ve Sedat'ı oynattık, bu yıl bunlara ilave futbolcular da dahil edilecek'' dedi. 
     
</TEXT>
</DOC>
