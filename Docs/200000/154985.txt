<DOC>
<DOCNO> 154985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/siyaset/siy10.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

DEHAP'lı Başkan Tugay'a alınmadı      Bingöl'de incelemelerde bulunan Cumhurbaşkanı Ahmet Necdet Sezer'e 49. İç Güvenlik Tugay Komutanlığı'nda brifing verilirken, kendisini karşılamaya gelen DEHAP'lı Bingöl Belediye Başkanı Feyzullah Karaaslan, Tugay'a alınmadı. Uzun süre kapıda bekleyen ve anayasal bir kurumun başkanı olduğunu vurgulayan Karasalan, "İlimiz ve halkımızı temsilen Cumhurbaşkanı'nı karşılamak istedim. Programında belediye ziyareti olmamasına rağmen halkımız adına karşılamak istedim. Tugay Komutanlığı'na alınmadım. Bu tutumu devlete mal etmiyorum, ancak bu tutumu kınıyorum. Ben görevimi yaptım" dedi. 
     
Adalet'in 'kitap' takıntısı      Avrupa İnsan Hakları Mahkemesi AİHM kararlarını yeniden yargılama nedeni sayan, Avrupa Birliği normları çerçevesinde Terörle Mücadele Yasası'nın TMY 8. maddesini kaldırmayı tasarlayan Türkiye, uygulamada yine sınıfta kaldı. Yazar Fikret Başkaya'ya 1991'de 20 ay hapis cezası verilmesi sonucu AİHM'nin Türkiye'yi mahk m etmesine neden olan "Paradigmanın İflası" adlı kitabın yeni baskısı için de 8. maddeden dava açıldı. Söz konusu kitap 1991'de yayımlandıktan 15 gün sonra dava açılmıştı. Başkaya, dava sonucunda TMY'ye muhalefetten 20 ay hapse mahk m olmuş ve kitap toplatılmıştı. AİHM, 8 Temmuz 1999'da, Türkiye'yi Başkaya'ya tazminat ödemeye mahk m etmişti. 
     
İşkence mağduru polisi teşhis etti      Mardin Kızıltepe'de terör örgütüne yardım ve yataklık ettiği gerekçesiyle gözaltına alınan ve işkenceye uğradığı iddiasıyla dava açan beş çocuk annesi Hamdiye Aslan, kendisine kötü davrandığını söylediği kadın polis Hanife Şennur Pat'ı teşhis etti. Polislerse kendilerini, "Yattığı yerden kendisini yere attı", "Kolundan tuttuk, iz kaldı" sözleriyle savundu. Aslan, gözaltındayken sürekli işkenceye tabi tutulduğunu kaydederek, "Kafama siyah poşet geçirdikleri için erkek polislerin yüzlerini göremedim. 4 - 5 kişi sürekli beni dövüyordu. Nefesim kesilince poşeti çıkarmaya çalıştım. O an karşımdaki kişinin buradaki kadın polis olduğunu gördüm" dedi. Duruşma ertelendi. 
     
Haber alma hakkına destek      Aydın İdare Mahkemesi, basına demeç verdiği için bir memura verilen idari cezayı iptal etti. Mehmet Yaldız, 1.5 yıl önce Didim Milet Müzesi Müdürlüğü'ne atandı. İlyasbey Camii'nin yıkılmak üzere olduğu ve restore edilmesi gerektiğine yönelik rapor hazırlayıp İl Kültür Müdürlüğü'ne sundu. Olay gazetelere yansıyınca soruşturma açıldı. Yaldız, Devlet Memurları Kanunu'na aykırı şekilde basına bilgi vermek suçundan, İl İdare Kurulu kararıyla bir yıl kademe ilerleme cezasına çarptırıldı. Yaldız ise Aydın 1. İdare Mahkemesi'ne başvurup cezanın iptalini istedi. Mahkeme de müdürü haklı buldu. Mahkemenin gerekçeli kararında ise, bilgi ve belgelerin açıklanmasının suç sayılmasının şeffaflığı ortadan kaldırıp yolsuzluk ve usulsüzlüğe zemin hazırlayacağı vurgulandı. 
     
Osman, terör suçlusu değil      Almanya'da Heidelberg kentindeki ABD tesislerine bombalı eylem plandıkları gerekçesiyle tutuklanan Osman Petmezci ile Amerikalı sevgilisi Astrid Eyzaquirre, çeşitli cezalara çarptırıldı. Tanığın ifadesini geri alması üzerine hakkındaki terör suçlaması ortadan kalkan Petmezci, işyerinden malzeme çalmaktan 3 ay, uyuşturucu ticareti yapmaktan 9 ay ve ateşli silahlar yasasına muhalefetten 1 yıl 3 ay hapis cezasına çarptırıldı. 8 aydır tutuklu bulunduğu süre göz önünde bulundurulan Petmezci, 4 ay yattıktan sonra serbest kalacak. 
     

</TEXT>
</DOC>
