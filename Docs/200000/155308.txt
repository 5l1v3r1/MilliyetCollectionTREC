<DOC>
<DOCNO> 155308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sondun25.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Financial Times'a konuştu "KKTC'ye ambargolar kalkmalı" 
</HEADLINE>
<TEXT>

     İngiltere'de yayınlanan günlük siyaset ve ekonomi gazetesi Financial Times, Başbakan Yardımcısı ve Dışişleri Bakanı Abdullah Gül ile yaptığı söyleşiye yer verdiği haberde, ''Gül, Kuzey Kıbrıs'a uygulanan tüm ambargoların kaldırılmasının tam zamanı olduğunda ısrarlı'' başlığını kullandı. 
     Leyla Boulton tarafından yapılan söyleşide, Gül'ün uluslararası topluma Kuzey Kıbrıs'a uygulanan ambargoların kaldırılması yolunda çağrıda bulunduğu kaydedilerek, ''AB ve diğerleri için ambargoları kaldırmanın tam zamanı'' şeklindeki sözleri aktarıldı. 
     Gül'ün böyle bir hareketin Kıbrıs'ın 2004 yılında Avrupa Birliği'ne pürüzsüz şekilde girmesine olanak sağlayacak doğru havayı yaratmak açısından önemli olduğunu söylediğini de belirten gazete, Dışişleri Bakanı'nın, ''Gelin böyle bir güvenli zemin yaratalım. Böylece görüşme masasında halledilecek çok fazla bir şey kalmayacaktır'' şeklindeki çağrısına da dikkati çekti. 
     Bu arada, Başbakan Recep Tayyip Erdoğan'ın da yarın Kuzey Kıbrıs'ı ziyaret edeceğini hatırlatan gazete, bu gezi sırasında Erdoğan'ın bu konudaki görüşlerini de açıklamasının beklendiğini bildirdi. 
     Dışişleri Bakanı Gül'ün, geçen ay Kıbrıslı Türklerin, Kuzey ile Güney arasındaki hareket serbestisini kısıtlayan yasağı kaldırarak son derece cesaret verici bir başlangıç yaptığına işaret ettiğini de belirten Financial Times, Gül'ün ''Bizim görüşmeler yoluyla kağıt üzerinde başaramadığımız, pratikte başarıldı'' dediğini kaydetti. 
     Kıbrıs Rum kesiminin de geçen hafta Türk mallarının ithalini serbest bırakarak bir anlamda ambargoları yumuşattığını hatırlatan gazete, 1983 yılında Kuzey Kıbrıs Türk Cumhuriyeti'nin ilanından sonra konulan ambargoların, uluslararası uçuşların yasağından spor karşılaşmalarına kadar geniş bir alanı kapsadığına işaret etti. Batılı diplomatların, Erdoğan'ın BM planı üzerinde görüşmelerin yeniden başlayacağını açıklamasının, Türkiye'nin çıkarına olduğunu savunduklarını da öne süren gazete, bu durumun Rum kesimi lideri Tasos Papadopulos'u da tavrını açıkça ortaya koymaya zorlayacağını savundu. 
     Financial Times, Dışişleri Bakanı Gül'ün, Ankara'nın bu konuda bir acele içinde olmadığını, yeni bir başarısızlığın istenmediğini vurguladığını bildirdi. Gül'ün ''bu kez masada başarısız olunmamalı'' dediğini belirten gazete, ''Pek çok Türk ve yabancı yorumcu, çözümün Türkiye'nin kendi AB üyeliği için de büyük katkı sağlayacağına inanıyor'' diye yazdı. 
     Gül'ün, Türkiye'nin AB üyeliğine giden yolda diğer zorlukları aşabileceğinden daha emin olduğunu da belirten gazete, Bakan'ın 2004 yılı sonunda AB'nin yeni bir karar aşamasına geldiği noktada insan hakları reformlarının uygulanmaya başlanmış olacağına inandığını bildirdi. 
     Gazete, bu konudaki yasaların yapılmasının önemli olduğunu, ancak bu yasaların uygulanmasının daha büyük önem taşıdığını belirten Gül'ün, ''bu konuda bir sorun yaşandığını görürsek hemen müdahale ederiz'' dediğine işaret etti. 
     Gül'ün ABD ile hassas ilişkiler konusunda yapılan ve asker kabulüne olanak veren tezkerenin kabulünün sağlanamaması yolundaki eleştirileri de reddettiğini belirten gazete, Dışişleri Bakanı'nın Türkiye'nin ABD'ye hem savaştan önce, hem savaş sırasında değişik biçimlerde pek çok yardım ve destekte bulunduğuna işaret ettiğini kaydetti. 
     Bu desteğin içinde Kuzey Irak'a asker gönderilmemesi kararının bulunduğunu da belirten gazete, Gül'ün Saddam Hüseyin rejiminin devrilmesinden sonra Irak'ta demokratik ve temsil esasına dayalı bir hükümetin kurulacağına dair inancını dile getirdiğini bildirdi. 
     
</TEXT>
</DOC>
