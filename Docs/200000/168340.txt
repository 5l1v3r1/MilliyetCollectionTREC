<DOC>
<DOCNO> 168340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sontur18.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Cumhurbaşkanı Neve Şalom sinagogu'nda... 
</HEADLINE>
<TEXT>

     İsrail Cumhurbaşkanı Moşe Katzav, İstanbul'daki Neve Şalom Sinagogu'nu ziyaretinin en önemli nedeninin, ''İslam ile Yahudiler'in düşman olmadığını, birbirlerine ters düşmediğini göstermek'' olduğunu bildirdi. 
     Katzav, Beyoğlu'ndaki Neve Şalom Sinagogu'nu ziyaret etti. İsrail Cumhurbaşkanı, sinagogdaki tören salonuna, dini bir enstrüman olan ''Şofar'' çalınarak, beraberinde Türkiye Hahambaşısı İzhak Haleve ile alkışlar arasında girdi. 
     Konuk Cumhurbaşkanı Katzav, salonda bulunanlara hitaben yaptığı konuşmada, Neve Şalom Sinagogu'nda bulunmaktan duyduğu mutluluğu dile getirerek, ''Türkiye Yahudi cemaati, tarihin varolmuş en güzel Yahudi cemaatlerinden biridir. İspanya ve Portekiz'den 500 yıl önce gelmiş Yahudiler'in devamıdır'' dedi. 
     Cumhurbaşkanı Ahmet Necdet Sezer'e, kendisini Türkiye'ye daveti için teşekkür eden Katzav, Ankara'daki temasları hakkında bilgi verdi. 
     Türkiye'ye 100'ü aşkın işadamı ile geldiğini belirten Katzav, ''Bu, iki ülke halklarının dostluk içinde yaşamasının çok güzel ifadesidir'' diye konuştu. 
     
     TÜRK HALKINA TEŞEKKÜR 
     Türk halkına, yüzyıllar boyunca Yahudi halkına özgürce yaşama imkanı verdiği için ve İspanya'dan çıkışta dünyada Yahudiler'i kimsenin kabul etmediği bir durumda Osmanlı'nın şartsız kabul ettiği için teşekkür eden Katzav, şunları kaydetti 
     ''Bunlardan dolayı, Yahudi ve İsrail halkı adına büyük, yüce Türk halkına teşekkür ediyorum. Burada bulunmamın en önemli nedeni, İslam'ın ve Yahudiler'in düşman olmadığını, birbirlerine ters düşmediğini göstermektir. İslam ve Yahudilik kesinlikle birbirine zıt ve düşman değildir.'' İsrail ve Türkiye'nin yakın ve dostane ilişkilerinin amacının üçüncü bir tarafa zarar vermek olmadığını da vurgulayan Katzav, iki ülke arasındaki ilişkilerin, halkların hayat standartlarını yükseltmek, diğer ülkelere de yarar sağlamak olduğunu anlattı. 
     
</TEXT>
</DOC>
