<DOC>
<DOCNO> 182998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sontur27.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Menderes DYP'ye geri dönüyor... 
</HEADLINE>
<TEXT>

     DYP'den geçen yıl istifa eden eski milletvekili Aydın Menderes, ''partiye geri döneceğini'' bildirdi. 
     DYP İstanbul İl Başkanlığı'nda, DYP Genel Başkanı Mehmet Ağar ile basın toplantısı düzenleyen Aydın Menderes, ''bugünün sadece Menderes ailesi ve DYP için değil bütün millet için acı bir gün olduğunu'' belirterek, ''27 Mayıs darbesinin ardından babası Adnan Menderes'in idamına kadar geçen zamanın Türkiye tarihinde yaşanmaması gereken bir dönem olduğunu'' kaydetti. 
     Anıt Mezar'ı bugün Ağar ve DYP İstanbul İl Teşkilatı ile ziyaret etmekten duyduğu memnuniyeti dile getiren Menderes, ''babasının fikir ve özlemlerinin ondan sonra gelen siyasetçiler tarafından da büyük ölçüde devam ettirildiğini'' söyledi. 
     Aydın Menderes, ''DYP'den ayrılma kararı ve bu nedenle söylediklerinin amacını aştığını gördüğünü'' belirterek, şöyle konuştu 
     ''Ve zaman içerisinde bu kararımı doğrultmam gerektiğine inandım. Doğrultmasaydım, DYP'ye ve genel başkanlığına güvendiğim Mehmet Ağar'a da haksızlık etmiş olurdum. Doğru Yol'un emrindeyim. Ben Doğru Yol'un bir parçasıyım, Doğru Yol benim bir parçamdır.'' ''Bu kararı açıklamak için Anıt Mezar'da biraraya gelecekleri tarihi beklediklerini'' kaydeden Menderes, ''Sayın genel başkanımın ziyaretleriyle birlikte gönlümüzü bir kere daha DYP, AP ve DP olarak, tarihimizin berrak membaında yıkadık. Gücümün yetebildiği kadar DYP'ye hizmet etmek, faydalı olmak benim görevimdir'' dedi. 
     
     AĞAR'IN KONUŞMASI... 
     DYP Genel Başkanı Mehmet Ağar da, Aydın Menderes'in bu acılı günlerinde kendilerini teselli eden sözler söylediğini belirterek, ''Kendisini bir süre önce evlerinde ziyaret ettim. Fazla bir şey konuşmamız gerekmedi. Çünkü bu partinin hisse senedi, tapu senedi Sayın Aydın Menderes'indir'' diye konuştu. 
     Menderes'in sözlerinin partililere büyük bir güç verdiğini de dile getiren Ağar, ''DYP bu büyük misyonun ta kendisi olmanın gururunu taşımaya devam edecektir. Kendisine bütün camiamız adına şükranlarımızı sunuyorum'' dedi. 
     Ağar, Yargıtay'ın DEHAP davasıyla ilgili vereceği kararın ardından Yüksek Seçim Kurulu'na 3 Kasım seçimleriyle ilgili yapılabilecek itirazlar ile ilgili bir soru üzerine, ''Türkiye'nin tek çaresinin AK Parti Hükümeti olmadığını'' kaydetti. 
     Demokraside ihtiyaç duyulduğunda başvurulacak çarenin seçim olduğunu belirten Mehmet Ağar, şunları söyledi 
     ''Bugün itibariyle hukuki çerçevede gelinen netice, seçimin tümden değil mevzii planda bir iptal gibi görünmektedir. Biz bütün ihtimallere açığız, hazırız. Demokrasiye olan bağlılığını ifade edenler, seçimi bir tehdit gibi milletin önüne koyma hakkına sahip değillerdir. Samimi anlamda demokrat olduğunuzu ifade ediyorsanız, demokrasinin temel felsefesi seçimdir. Türkiye'de 1946 haricindeki seçimlerin bir şaibesi olmamıştır. Burada da ortaya çıkan bir hukuksuzluk var ise, bunu kimse görmezlikten gelemez. O zaman 2002 seçimleri üzerinde şaibe de eksik olmaz.'' 
     
</TEXT>
</DOC>
