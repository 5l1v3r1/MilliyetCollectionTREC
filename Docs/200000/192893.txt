<DOC>
<DOCNO> 192893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sontur32.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Genel Başkan Özdemir ANAP siyasi travma geçirdi, hızla iyileşiyor 
</HEADLINE>
<TEXT>

     ANAP Genel Başkanı Ali Talip Özdemir, Türkiye'nin içte ve dıştaki en büyük sorununun güven olduğunu savundu. 
     ANAP İl Kongresi, genel merkezdeki toplantı salonunda gerçekleştiriliyor. 
     Kongrenin açılışında konuşan Genel Başkan Özdemir, 29 Ekim Resepsiyonu'na katıldığını ve orada ''ülkenin en çok ihtiyacı olan birlik ve beraberliği göremediğini'' belirtti. Özdemir, ''ANAP zamanında yaşanmayan olaylardı bunlar. O dönemde devletle millet bir aradaydı'' diye konuştu. 
     Türkiye'nin içte ve dışta birçok sorunla uğraşırken, bu tür çatışmaların olmaması gerektiğine işaret eden Özdemir, milletle hükümetin gündem maddelerinin farklı olduğunu söyledi. 
     Özdemir, vatandaşın sıkıntılarıyla hükümetin çizdiği ''pembe tablonun'' örtüşmediğini dile getirerek, ''Türkiye'nin içeride ve dışarıdaki en büyük sorunu güvendir'' dedi. 
     Bütçeye bakarak 2004 yılının da sıkıntı içinde geçirileceğinin görüleceğini savunan Özdemir, hükümetin ülkeyi ''Deli Dumrul'' gibi idare ettiğini öne sürdü. 
     TÜBİTAK'a bu yıl geçen yıldan daha az ödenek ayrıldığını belirten Özdemir, ''Bunun hesabını çok zor verirsiniz. Çünkü bilgi toplumu kaçıyor. Başındaki adamla sorununuz olabilir ama oradaki bilim adamından ne istiyorsunuz '' diye sordu. 
     ''ANAP'a ihtiyacın her geçen gün arttığını'' söyleyen Özdemir, ''Biz birlik ve dirlik olalım derken bazıları yanlış anladı galiba. ANAP'ın en kötü hali budur ve mutlaka yeniden tek başına iktidar olacaktır'' dedi. 
     Özdemir, Türkiye'nin Avrupa Birliği'ne gireceğini ancak bunun ''Kıbrıs verilerek'' olamayacağını, Kıbrıs meselesinin Türkiye'nin milli bir meselesi olduğunu söyledi. 
     Özdemir'in konuşmasının ardından DYP'den 19. dönem milletvekili adayı olduğunu bildiren Dinçer Eren ve 50 arkadaşı ANAP'a katıldı. Eren'e parti rozetini takan Genel Başkan Özdemir, ''ANAP, siyasi bir travma geçirdi ancak hızla iyileşmeye devam ediyor'' diye konuştu. 
     Konuşmaların ardından kongre çalışmalarına başladı. 
     ANAP Ankara İl Kongresi'ne, Çankaya eski ilçe Başkanı Sabri Haşemoğlu tek aday olarak giriyor. 
     
</TEXT>
</DOC>
