<DOC>
<DOCNO> 164967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sonspo08.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Serhat Akın Para için değil, sakat yüzünden ayrılmak istedim... 
</HEADLINE>
<TEXT>

     Fenerbahçe'de, teknik direktör Christoph Daum'un isteği doğrultusunda yönetim kurulunun affettiği sorunlu futbolcu Serhat Akın, kısa süren ayrılığının sebebinin sakatlık olduğunu söyledi. 
     Dizindeki sakatlığı nedeniyle tedavi için Almanya'da bulunan gurbetçi futbolcu bir televizyon kanalında yaptığı açıklamalarda, yaşadığı sorunlar hakkında bilgiler verdi. 
     Sarı-lacivertli takımdan sezon bitmeden ayrılmasının sebebinin medyaya yansıdığı gibi para sorunu olmadığını belirten Serhat, ''Sakatlığımla ilgili sorunlarım oldu. Ayrılmamın sebebi zaten ondan dolayıydı. Uzun süre sakat sakat oynadım. Hiç kimse bilmiyordu. 8 hafta sakat oynadım. Ciddi anlamda 21 yaşımda kariyerimin sonuna geliyordum. 2-3 ay oldu, top oynamıyorum. Halen tedavinin 4 hafta süreceğini söylüyorlar'' diye konuştu. 
     Bugüne kadar para konusunu sorun etmediğini ifade eden sarı-lacivertli oyuncu, ''Geçen yıl 5-6 ay paramı alamadım. Ama sezon sonunda param ödendi. Bu yıl da gecikmiş olabilir. Ama sadece bana değil, bütün futbolculara. Eminim bu yıl da param kalmayacak'' dedi. 
     
     ''İZİN VERİLMEDİ'' 
     Ligin ilk yarısındaki Diyarbakırspor maçında dizinin altındaki kemikte ödem başladığını kaydeden gurbetçi futbolcu, doktorların oynamaması gerektiğini belirtmesine rağmen oynatıldığını ifade etti. 
     Tedavi için kendisine izin verilmediğini vurgulayan Serhat, şöyle devam etti 
     ''Diyarbakırspor maçında dizimin altındaki kemikte ödem başladı. Binde bir olacak bir sakatlık. Devreye profesörler girdi. Onlar bile net çözüm bulamadı. Son iki maçı oynamasın dediler. Trabzonspor maçında bir darbe ile ödem patlama yaparak kemiğin içine kadar girdi. Kesinlikle takımımı yalnız bırakmak aklımdan geçmedi. Adanaspor maçından önce böyle birşey düşündüm. Kimse bilmiyordu. Benim sorunuma yardımcı olmuyordu. Ciddi anlamda kariyerim bitiyordu. Dizim 21 yaşında bir insana ait olmayan bir diz. Ben çok izin almaya çalıştım, ama gidemedim tedaviye. İzin verilmedi ve sürekli maç yaptım.'' 
     
</TEXT>
</DOC>
