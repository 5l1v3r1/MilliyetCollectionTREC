<DOC>
<DOCNO> 195551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sonspo09.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir kez daha baraj .. 
</HEADLINE>
<TEXT>

     Türkiye, Portekiz'de gelecek yıl düzenlenecek 12. Avrupa Futbol Şampiyonası finallerine katılmaya hak kazanabilmek için bir kez daha ''baraj''ı aşmaya çalışacak. 
     Avrupa Şampiyonası 7. Eleme Grubu'nda İngiltere'nin ardından 2. olan ay-yıldızlılar daha önce de Fransa'da yapılan 2000 Avrupa ve Japonya ile Güney Kore'nin ortaklaşa düzenlediği 2002 Dünya Futbol Şampiyonaları'na da baraj maçları yaparak katılabilmişti. 
     12. Avrupa Futbol Şampiyonası finallerine gidebilmek için bu gerilimi bir kez daha yaşayacak olan Türkiye, Letonya ile play-off baraj maçının ilkini yarın deplasman, rövanşını ise 19 Kasım'da İstanbul'da yapacak. 
     
     3. KEZ ''BARAJ''DA 

     Türk futbolu son dönemde büyük bir çıkış yaşarken, daha önce de 2 kez baraj maçı yapmak zorunda kaldı. 
     Ay-yıldızlı ekip önce 2000 yılında Fransa'da gerçekleştirilen 11. Avrupa Futbol Şampiyonası 4. Eleme Grubu'nda Finlandiya, Kuzey İrlanda, Almanya ve Moldova ile mücadele etmiş, bu grupta Almanya'nın ardından 2. olarak baraj maçı oynamak zorunda kalmıştı. 
     Türkiye, baraj maçında İrlanda Cumhuriyeti ile eşleşmiş, 13 Kasım 1999'da başkent Dublin'de yapılan ilk karşılaşma 1-1 berabere tamamlanmış ve milli takımın tek golünü penaltıdan Tayfur kaydetmişti. Bursa'da yapılan rövanş karşılaşması ise 0-0 tamamlanmış ve Türkiye deplasmanda attığı gol nedeniyle finallere katılmaya hak kazanmıştı. 
     Türkiye, 48 yıl aradan sonra katıldığı Dünya Şampiyonası finallerine de baraj maçıyla gidebilmişti. 
     Milliler, 2002 Dünya Kupası Avrupa 4. Eleme Grubu'nda İsveç, Slovakya, Moldova, Azerbaycan ve Makedonya ile mücadele etmiş ve İsveç'in ardından grup maçlarını yine 2. tamamlamıştı. 
     Ay-yıldızlılar, barajda Avusturya ile eşleşmiş ve 10 Kasım 2001'de Viyana'da yapılan karşılaşmayı Okan Buruk'un golüyle 1-0 ve 14 Kasım 2001'de İstanbul'da yapılan rövanş karşılaşmasını da Yıldıray, Hakan Şükür, Okan ve Arif'in 2 attığı gollerle 5-0 yenerek finallere gitmeye hak kazanmıştı. 

     
</TEXT>
</DOC>
