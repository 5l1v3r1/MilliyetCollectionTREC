<DOC>
<DOCNO> 185433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/siyaset/siy01.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Siirt de iptal olur' 
</HEADLINE>
<TEXT>

   YSK Başkanı Algan DYP, TBMM'ye girerse, Erdoğan'ın başbakanlığı da düşer... 
      ANKARA Milliyet 

   
   YSK Başkanı Tufan Algan, üç hafta önce yaptığı bir açıklamada, DYP'nin Meclis'e girmesi halinde, katılımına izin verilmeyen Siirt seçimlerinin de iptal edilmesi gerektiğini bu durumda Başbakan Recep Tayyip Erdoğan'ın milletvekilliği ve hükümetin düşeceğini belirterek kaos ortamı doğacağını söyledi. Algan, 8 Eylül'de Dünden Bugüne Tercüman gazetesinde yayımlanan röportajında, DEHAP'lıların cezasının onanmasıyla ortaya çıkan ihtimalleri şöyle değerlendirdi 
   DEHAP'ın seçimlere sokulması hata gibi gösteriliyor ve suç YSK'nın omuzlarına bırakılıyor. Asıl yanlışı yapan Yargıtay Başsavcısı'dır. 
   Anayasa'nın 79. maddesine göre YSK kararları kesindir. Bugün DEHAP'a verilen geçerli oyları geçersiz saymak için bir kanun hükmü yok. Ayrıca kanun, yurt çapında seçimlerin nasıl iptal edileceğini de düzenlememiş. Dolayısıyla YSK üyeleri ülke yararı ve vicdanlarına göre karar verecek. 
   
   'Erdoğan Başbakanlık yapamaz' 
   66 DYP'linin Meclis'e girmesi yönünde karar çıkarsa, Siirt seçimlerine girmesi gerektiği de ortaya çıkacaktır. Dolayısıyla Siirt seçimleri iptal edilir, Recep Tayyip Erdoğan'ın milletvekilliği düşer. İlk günden itibaren düşmüş sayılacağı için başbakanlık da yapamaz. 
   Eğer YSK seçimleri iptal ederse, parlamento üyelerinin ilk günden itibaren hepsinin milletvekilliği düşmüş sayılır. Milletvekili olmayan bir kişi başbakan olamayacağına göre hükümet de düşer. Bunun yaratacağı kaosu düşünün. 
   Algan, DEHAP yöneticilerinin mahk miyet kararlarının onanması üzerine 3 Kasım seçimleri sonuçlarının tekrar incelenmesi yönünde kurula bir başvuru olursa, etraflıca değerlendirileceğini söyledi. 
   
   'Seçim yenilenmeli'    Araştırmacı - yazar Tarhan Erdem, Yargıtay'ın verdiği kararın, TBMM'nin seçimin yenilenmesine yönelik bir karar almasını gerekli kıldığını söyledi. Yargıtay'ın kararıyla 3 Kasım seçimlerinin kanunsuz yapıldığının ortaya çıktığını kaydeden Erdem, "Buna seyirci kalınamaz" dedi. Erdem, "DYP'nin Meclis'e girebilmesi yönündeki bir karar da zorlama olur" diye konuştu. 
   
   
</TEXT>
</DOC>
