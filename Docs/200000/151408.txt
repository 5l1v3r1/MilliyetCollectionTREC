<DOC>
<DOCNO> 151408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sonspo23.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da final alarmı... 
</HEADLINE>
<TEXT>

     Antalya Valisi Aladdin Yüksel, 23 Nisan Çarşamba günü Antalya Atatürk Stadı'nda oynanacak, Trabzonspor-Gençlerbirliği Türkiye Kupası maçında, geniş güvenlik önlemleri alınacağını belirterek, ''Maçta şiddet ve taşkınlık lafı yaşanmamasını istiyorum'' dedi. 
     Antalya Valisi Alaaddin Yüksel başkanlığında, Gençlik ve Spor İl Müdürlüğü'nde bir toplantı yapıldı. Toplantıya vali yardımcıları, Antalya Büyükşehir Belediye Başkanı Bekir Kumbul, Emniyet Müdürü Mehmet Yazıcı, federasyon Genel Sekreteri Aydın Torunoğlu, Gençlerbirliği yöneticisi Suphi Yalçınkaya, Trabzonspor yöneticisi Yusuf Ziya Yılmaz katıldı. 
     Antalya Valisi Yüksel, toplantıda yaptığı konuşmada, Türkiye Kupası final maçında 2 binden fazla jandarma ve polisin görev yapacağını bildirdi. İki takımın centilmenlik, kardeşlik ve dostluk çerçevesi içinde karşılaşacağını vurgulayan Vali Yüksel, şunları söyledi 
     ''Türkiye Kupası maçını oynayacak iki güzide takımımız, fair play çerçevesinde mücadele edecekler. Centilmenliği ve dostluğu elden bırakmayacaklarını umuyorum. Her türlü güvenlik önlemi alınacak, seyirci güvenliği sağlanacak. Alkollü şahıslar kesinlikle stada sokulmayacak. Kesici, delici ve patlayıcı maddenin stada girmesine izin verilmeyecek. Bozuk paralar kumbaralara konulacak ve toplanan paralar Kızılay ya da THK'na bağışlanacak. Tribünlerde olay çıkaranlar dışarı çıkarılacak ve bir daha Antalya'da sportif faaliyetlere katılamayacaklar. Dünya kenti Antalya'da oynanacak bu maçta, şiddet ve taşkınlık yaşanmamasını istiyorum.'' Her iki takıma da başarılar dileyen Vali Yüksel, ''Bu maçta tüm güzellikler seyircilere ve Türkiye'ye yansıtılsın. İyi ve güzel oynayan kazansın. Her iki takımın yöneticileri sevgi, dostluk, kardeşlik ve centilmenlik için mesajlar versinler'' dedi. 
     Statta, Gençlerbirliği taraftarlarına 2 bin 300 kişilik Adopen tribünü, Trabzonspor taraftarlarına ise açık tribün ve kale arkası ile kapalı tribünün bir bölümü ayrıldı. 
     





</TEXT>
</DOC>
