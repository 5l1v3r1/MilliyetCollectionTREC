<DOC>
<DOCNO> 188951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/yasam/yas08.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Adolf 'itler'in sahibi davalık 
</HEADLINE>
<TEXT>

      DIŞ HABERLER SERVİSİ 
   
   Almanya'nın Berlin kentinde Adolf isimli köpeğine Hitler selamı vermeyi öğreten adam, mahkemeye çıkarılacak. 
   Polis, soyadını açıklamadığı Roland T.'nin sağ kolunu kaldırarak Hitler selamı verdiğinin ihbarı üzerine evine sorguya gittiğinde, 54 yaşındaki Alman, köpeğine dönerek "Adolf, otur. Selam ver" dedi ve köpek patisini kaldırarak Hitler'in Nazilerle özdeşleşen selamını verdi. 
   
   Üç yıl cezaevinde yatabilir 
   Bunun üzerine gözaltına alınan Roland T., aynı zamanda üzerinde Hitler'in resmi bulunan tişörtler giymek ve Nazi yanlısı sloganlar atmak suçuyla da yargılanacak. Almanya'da neo-Nazi sembollerini kullanmak ve Nazi yanlısı hareketlerde bulunmak suç sayılıyor. Bugün mahkemeye çıkması beklenen Roland T., suçlu bulunması halinde 3 yıl hapis cezasına çarptırılabilecek ve köpeği elinden alınacak. 
   
   
</TEXT>
</DOC>
