<DOC>
<DOCNO> 171620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/soneko26.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'dan 7. Uyum Paketi'ne destek... 
</HEADLINE>
<TEXT>

     Türk Sanayicileri ve İşadamları Derneği TÜSİAD , 7. Uyum Paketi'nin TBMM'ye sevk edildiği biçimde yasalaşmasının Kopenhag siyasi kriterlerinin karşılanması için önemli bir aşama olduğunu bildirdi. 
     TÜSİAD'dan, 7. Uyum Paketi'nin Meclis'e sevkine ilişkin yapılan yazılı açıklamada, söz konusu kanun tasarısının, ifade özgürlüğü, adil yargılanma hakkı, dernek kurma, toplantı ve gösteri yürüyüşleri ve Milli Güvenlik Kurulu başta olmak üzere bir dizi alanda değişiklikler öngördüğü anımsatıldı. 
     Türkiye'nin AB'ye adaylık sürecinde Kopenhag Siyasi Kriterleri'ne uyum yolunda hazırlanmış en kapsamlı reform çalışmalarından biri olan paketin Türkiye Büyük Millet Meclisi'ne sevkinin son derece olumlu bir gelişme olduğu vurgulanan açıklamada, şu görüşler dile getirildi 
     ''Avrupa Birliği, Mart 2003'te yayınlanan güncelleştirilmiş Katılım Ortaklığı Belgesi'nde, Milli Güvenlik Kurulu ile ilgili olarak Milli Güvenlik Kurulu'nun işleyişinin Birliğe üye ülkelerdeki askeri işlerin sivil kontrolüne ilişkin uygulamalarla uyumlu olacak şekilde uyarlanması ifadesine yer vererek, Türkiye'den bu alanda ilerleme beklentisi içinde olduğunu açık bir biçimde ortaya koymuştur. Bugüne dek hazırlanan her bir İlerleme Raporu, Türkiye'ye bu alanda eleştiri getirmiştir. Resmi metinlerin yanı sıra, Avrupa Birliği yetkilileri de çeşitli ortamlarda Türkiye'nin bu alanda ilerleme kaydetmesi gerektiğini dile getirmiştir. Siyasi kriterlerin karşılanması için önemli bir aşama olan Milli Güvenlik Kurulu başlığı altında Milli Güvenlik Kurulu ve Milli Güvenlik Kurulu Genel Sekreterliği Kanunu ve Sayıştay Kanunu'nda kaydedilecek ilerleme, bu anlamda özel bir önem taşımaktadır. 
     Avrupa Birliği adaylık sürecinden bağımsız olarak düşünüldüğünde de, konu bir demokrasi sorunu olarak belirmektedir. Askeri işler ve savunmayla ilgili konularda sivil otorite ile askeri kurumlar arasında sıkı bir işbirliği ve bilgi alışverişi kaçınılmaz olsa da, demokrasilerde doğrudan savunma ile ilgili konular haricinde, sivil otoritelerin, alınacak kararlara seçmenin iradesini yansıtması gerekir. '' 
     
     İSABETLİ BİR DÜZENLEME 
     TÜSİAD açıklamasında, AB'ye uyum sürecinde yapılan mevzuat değişikliklerinin tamamlayıcısı olacak 7. Uyum Paketi'nin, ülkede bireysel ve kollektif özgürlüklerin katılımcı demokratik bir düzen çerçevesinde genişletilmesi ve Türk demokrasisinin Batı standartlarına getirilmesi bağlamında isabetli bir düzenlemeyi ifade ettiği kaydedildi. 
     Avrupa Birliği tam üyeliği için müzakerelere başlamanın ön şartı olarak Kopenhag Siyasi Kriterleri'nin karşılanması için Türkiye'nin önünde az bir zaman dilimi kaldığına işaret edilen açıklamada, 2004 yılı Aralık ayında yapılacak Avrupa Birliği Zirvesi'nde Türkiye için alınacak tarihi kararın, Avrupa Komisyonu'nun 2003 ve 2004 yılında hazırlayacağı İlerleme Raporları'nda yer alacak önerilere bağlı olduğuna dikkat çekildi. 
     Açıklamada, ''Avrupa Birliği'nin, mevzuat değişiklikleri kadar, yapılan yasal değişikliklerin uygulamaya yansımasını da beklediği düşünüldüğünde, 2003 yılında yasal uyumun tamamlanması ve 2004 yılının uygulamanın mükemmelleştirilmesine ayrılması gereği ortaya çıkmaktadır. Bu çerçevede, 7. Uyum Paketi'nin TBMM'ye sevk edildiği biçimde yasalaşması ve bugüne kadar Kopenhag Siyasi Kriterleri'ne uyum için yapılan tüm değişikliklerin uygulamada da eksiksiz hayata geçmesi büyük önem taşımaktadır'' denildi. 
     
</TEXT>
</DOC>
