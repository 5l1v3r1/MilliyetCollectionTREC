<DOC>
<DOCNO> 167067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sondun27.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yol haritası bitti... El Aksa Şehitleri ateşkesi kaldırdı... 
</HEADLINE>
<TEXT>

     Filistin lideri Yaser Arafat'ın El Fetih örgütüne bağlı El Aksa Şehitleri Tugayı, Pazar günü Filistinli gruplarca ilan edilen geçici ateşkesin artık kendilerini bağlamadığını açıkladı. 
     El Aksa Şehitleri Tugayı, İsrail ordusuyla çıkan çatışmada bir militanlarının ölümünün ardından, ''Artık ateşkes bizi bağlamıyor, çünkü İsrail ordusu cinayetlerine devam ediyor, intikamımız yakındır'' açıklamasında bulundu. 
     El Aksa Şehitleri Tugayı, az çok bağımsız şekilde hareket eden farklı grupları bünyesinde topluyan bir örgüt. 
     Bu arada, Batı Şeria'daki Kalkiliye'de yaklaşık 5 bin kişi, dün gece öldürülen 31 yaşındaki Muhammed Şava'nın cenaze törenine katıldı. 
     Cenazeye katılanlar, intikam yemini etti. 
     Filistinli gruplar Hamas, İslami Cihad, El Fetih ve El Aksa Şehitleri Tugayı, İsrail'e yönelik saldırılarında şartlı geçici ateşkes ilan etmişti. 
     
     ŞAAT YOL HARİTASINDAN VAZGEÇMEYELİM 
     Öte yandan, Filistin Dışişleri Bakanı Nebil Şaat, İsrail'in bu sabah Batı Şeria'nın Kalkilya kentinde bir El Aksa Şehitleri Tugayı militanını öldürmesinin, Ortadoğu barışı için sunulan ''yol haritası''ndan vazgeçilmesine neden olmayacağını söyledi. 
     Şaat, Portekiz'in başkenti Lizbon'u ziyaretinde gazetecilere yaptığı açıklamada, '''Yol haritası'nın otoban değil, dağlık, uçurumlu, kavisli ve inişli-çıkışlı bir yol olduğunu biliyoruz. Ancak herhangi bir sorunun, 'yol'u tıkamasını kabul edemeyiz. 'Yol'un bir kez daha kapanmasına izin verilmemeli'' dedi. 
     İsrail'in, ''yol haritası'' uyarınca, tarafların anlaşmanın şartlarını yerine getirip getirmediğini denetlemeye ve bu konuda yorum yapmaya hakkı olmadığını belirten Şaat, bu konunun tamamıyla ''Dörtlü'' olarak adlandırılan ABD, Rusya, Birleşmiş Milletler ve Avrupa Birliği'nin sorumluluğunda olduğunu bildirdi. 
     Filistin Dışişleri Bakanı Nebil Şaat, İspanyol La Razon gazetesine verdiği demeçte, Devlet Başkanı Yaser Arafat'ın gelecek seçimlerde El Fetih'ten tek aday olacağını söylemişti. 
     
</TEXT>
</DOC>
