<DOC>
<DOCNO> 196790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sondun21.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'den vatandaşlarına seyahat uyarısı... 
</HEADLINE>
<TEXT>

     İngiltere Dışişleri Bakanlığı, vatandaşlarından, çok acil olmadıkça İstanbul'a seyahatlerini, durum açıklığa kavuşuncaya dek ertelemelerini istedi. 
     Bakanlığın açıklamasında, yeni bir duyuru yapılıncaya kadar İstanbul'daki İngiltere Başkonsolosluğu'nun hizmet verme imkanı bulunmadığı belirtildi. 
     Dışişleri Bakanlığı internet sitesinin seyahat uyarıları bölümünde, ''Türkiye'nin her tarafına yaptığınız seyahatler sırasında dikkatli ve duyarlı olmanızı, özellikle potansiyel hedefler konusunda dikkatinizi yoğunlaştırmanızı tavsiye ederiz'' denildi. 
     İngiltere Dışişleri Bakanlığı sözcüsü de, İngiltere'nin Türkiye'ye akşam saatlerinde Dışişleri Bakanlığı ve Scotland Yard'ın ilgili birimlerinden oluşan bir uzmanlar ekibini göndereceğini doğruladı. 
     Sözcü, ''Acil danışma ekibi'' adı verilen ve her iki kurumdan uzmanların yer alacağı ekibin, en geç yarın İstanbul'da olacağını, hem Türk yetkililere, hem de olaydan etkilenen İngilizlere gerekli yardım ve danışmayı sağlamayı hedeflediklerini bildirdi. 
     
</TEXT>
</DOC>
