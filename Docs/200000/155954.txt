<DOC>
<DOCNO> 155954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sondun10.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sunday Times IRA içindeki en önemli İngiliz ajanı deşifre oldu... 
</HEADLINE>
<TEXT>

     İngiltere'de yayınlanan The Sunday Times gazetesi, IRA içindeki en önemli İngiliz ajanının adının Dublin'de yayın yapan bir gazete tarafından açıklanacağının anlaşılması üzerine, dün hızla geri çekildiğini ve kayıplara karıştırıldığını yazdı. 
     ''Stakeknife'' kod adlı ajanın güvenlik güçleri tarafından İrlanda'da kaçırılarak, güvenli bir yere götürüldüğünü belirten gazete, ''Kaçırıldı, zira adı açıklandıktan sonra kaçırılıp öldürülmesi kaçınılmazdı'' ifadesini kullandı. 
     Bilginin güvenlik kaynakları tarafından da doğrulandığını kaydeden gazete, askeri istihbarat biriminin, ajanın adının İrlanda ve İskoçya gazetelerinde açıklanabileceği bilgisini aldıktan sonra hızla harekete geçtiğini bildirdi. 
     Gazeteye göre, verdiği raporlar bakanlar kurulunda okunan 60'lı yaşlardaki ajan, 1970'lerde gönüllü olarak İngiliz ordusuna girdi ve hizmeti sırasında IRA içinde yönetimin üst seviyelerine kadar tırmanmayı başardı. 
     Belfast'lı ajanın Dublin'de yaşadığı ve yılda 60 bin sterlin maaş aldığı belirtildi. 
     
</TEXT>
</DOC>
