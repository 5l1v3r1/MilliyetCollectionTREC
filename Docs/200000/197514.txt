<DOC>
<DOCNO> 197514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/guncel/agun.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
TANIDIK BOMBACI 
</HEADLINE>
<TEXT>

   Neve Şalom'da kullanılan aracı temin eden Feridun Uğurlu'nun İngiltere Başkonsolosluğu'na intihar saldırısı yaptığı kesinleşti. Kamyonetteki kan ve doku örnekleri ile Uğurlu'nun babasının DNA örnekleri birbirini tuttu 
      Erdal Kılınç 
   
   Beyoğlu'ndaki İngiltere'nin İstanbul Başkonsolosluğu binasına bombalı intihar saldırısı düzenleyen militanın Dubai'ye gittiği sanılan Feridun Uğurlu olduğu DNA testleri sonucu kesinlik kazandı. 
   Polis, İngiltere Başkonsolosluğu'na yapılan saldırıdan önce Uğurlu'nun kimliğine ulaşmış, sinagoglara yapılan saldırılarla bağlantısını ortaya çıkarmıştı. Neve Şalom Sinagogu saldırısında kullanılan kamyoneti temin eden Uğurlu'nun, ailesi sorgudayken ikinci saldırıya elini kolunu sallayarak hazırlandığı ortaya çıktı. 
   İstanbul'da 15 Kasım tarihinde Neve Şalom ve Beth Israel sinagoglarına düzenlenen saldırılarda 25 kişi öldü, 303 kişi yaralandı. DNA testleri Şişli Beth Israel Sinagogu'na intihar saldırısını Bingöllü Mesut Çabuk'un düzenlediğini kanıtladı. Azad Ekinci, Çabuk'un kullandığı Isuzu kamyoneti, kardeşi Murat Ekinci'nin kimliğiyle satın almıştı. 
   
   Dubai'ye kaçtığı sanılıyordu 
   Neve Şalom Sinagogu önünde bombayı patlatan terörist yine Bingöllü olan Gökhan Elaltuntaş'tı. Bu saldırıda kullanılan kamyonet de Feridun Uğurlu'nun babası Ahmet Uğurlu adına kayıtlıydı. Ahmet Uğurlu, oğlunun kimliğiyle aracı aldığını öne sürmüştü. Azad Ekinci ve Feridun Uğurlu'nun sinagog saldırılarından 15 gün önce Dubai'ye kaçtıkları iddia ediliyordu. Her ikisinin de ailesi ve yakınlarının sorgusundan sonuç alınamamıştı. Sinagog saldırılarından beş gün sonra Beyoğlu'ndaki İngiltere Başkonsolosluğu ile Levent'teki HSBC Genel Müdürlüğü'ne yapılan intihar saldırılarında 29 kişi öldü, 450'nin üzerinde Türk ve İngiliz vatandaşı da yaralandı. 
   İkinci saldırının hemen ardından Milliyet "Korkunç ihmal" sürmanşetiyle yayımladığı haberinde, "Neve Şalom saldırısında kullanılan bomba yüklü kamyonet ile Levent'teki HSBC önünde patlatılan kamyonetin, Uğurlu tarafından aynı gün, aynı galeriden alındığını, işlemleri aynı muamelecinin yaptığını" duyurdu. 
   
   Konsolosluk düğümü çözüldü 
   İngiliz hedeflerine yönelik gerçekleştirilen saldırılardan sonra yapılan DNA testleri, konsolosluğa yönelik bombalı eylemle ilgili sır perdesini araladı. İngiltere Başkonsolosluğu'na bomba yüklü kamyonetle giren intihar eylemcisi Feridun Uğurlu'ydu. Kamyonetteki kan ve doku örnekleri alınarak incelendi, baba Ahmet Uğurlu ile karşılaştırıldı. Kod adı "Yalçın" olduğu belirtilen Feridun Uğurlu ile baba Uğurlu'nun DNA testlerinin uyuştuğu kesinleşti. 
   
   Polis elinden kaçırdı 
   Bu arada polisin, ilk saldırılardan sonra kimliğine ulaştığı Uğurlu'yu son anda elinden kaçırdığı bildirildi. Ailesiyle görüşmediği kaydedilen Uğurlu'nun, eşi ve çocuklarını bilinmeyen bir yere götürdüğü, daha sonra hazırladığı bomba yüklü kamyonetle İngiliz Başkonsolosluğu'na saldırıyı düzenlediği öğrenildi. 
   Bir çok kere sahte kimlikle yurtdışına çıktığı, Afganistan ve Çeçenistan'da savaştığı öğrenilen Uğurlu'nun, bombalı saldırıda kullanılan kamyoneti başka bir kişinin üzerine aldığı belirtildi. 
   
   19 kişi DGM'ye 
   Bu arada Levent'teki HSBC Genel Müdürlüğü'ne saldırıyı gerçekleştiren intihar eylemcisinin kimliğinin belirlenmesi için çalışmalar aralıksız sürüyor. Saldırıları gerçekleştiren teröristlerin yurt dışı bağlantıları araştırılırken, olayla ilgili gözaltında bulunan 19 kişinin bugün Devlet Güvenlik Mahkemesi'ne çıkarılması bekleniyor. 
   
   
</TEXT>
</DOC>
