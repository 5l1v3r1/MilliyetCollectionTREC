<DOC>
<DOCNO> 171107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/yazar/guclu.html </URL>
<DATE> 2003/07/23/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Hangi meslek, hangi üniversite daha iyi 
</HEADLINE>
<TEXT>

   
   Üniversite adaylarının kafası şu günlerde karmakarışık. Tercihler konusunda sürekli arayış içerisindeler. Hangi mesleğe, hangi üniversiteye yönelseler, akılları yine de hep başka yerde. 
   Acaba en doğru kararı verdik mi paniği yaşanıyor. Bu yüzden de fazlası ile tedirginler. İşte tam bu noktada değişen puanlama sistemi, adayların kafasını iyice karıştırdı. 200'lü puanlardan 300'lü puanlara geçildiği için geçen yılın taban puanları hiçbir anlam ifade etmiyor. Yine aynı şekilde geçen yılın yüzdelik dilimleri de insanı yanıltıyor. 
   ÖSYM, bu konudaki tartışmalara nihayet açıklık getirdi. ÖSS kılavuzundaki yüzdelik dilimler ile adayların puan kartlarındaki yüzdelik dilimlerin aynı anlama gelmediğini resmen açıkladı. Bu konudaki ayrıntıları, internette osym.gov.tr adresine girerek alabilirsiniz. 
   
   Tercihin püf noktaları    Tercih sıralaması konusunda her kafadan bir ses çıkıyor. Daha önce de yazdığım gibi bu aşamada gençleri düşünen yok. Herkes farklı bir şeyin peşinde. Okullar ve dershaneler reklam, anne babalar ise daha prestijli meslek ve üniversitelerin arayışında. 
   Düne kadar ille de hukuk diyen bir öğrenci, çok yüksek puan geldiği için hukuku bulunmayan ODTÜ'ye, Boğaziçi'ne yönlendiriliyorsa bu işte bir yanlışlık söz konusudur. Puanım boşa gitmesin diye yapılan tercih, bir insanın kendisine atabileceği en büyük kazıktır .. 
   Yine aynı şekilde ille de şu üniversiteye gireceğim diye inat edip bugüne kadar hiç istemediği alanlara yönelen adaylar da yanlışların en büyüğünü yapıyor. Üniversite elbette önemli ama o 4 yıl, meslek ise ömür boyu... 
   Puan ve yüzdelik dilimler adaylara sadece fikir vermek için. Yoksa sıralama onlara göre yapılacak diye bir koşul yok. 
   Tercih sıralaması, puana göre değil, kesinlikle ve kesinlikle istek sırasına göre yapılmalıdır 
   Çevrenize bir bakın, Türkiye'nin en iyi üniversitelerinden, en gözde fakültelerinden mezun binlerce genç çok farklı işlerde çalışıyor. Eğitim gördükleri alanda iş bulamadıklarından değil, o sektör kendilerine itici geldiği için başka alanlara yöneldiler. 
   Yanlış bir tercih ömür boyu mutsuzluk demektir. İstemediği bir fakülteye girip oradan mezun olan ve ondan sonra da mademki bu alanda öğrenim gördüm deyip aynı yanlışa devam eden yüz binlerce mutsuz insan var. Siz ne olur bu mutsuzlar kervanına katılmayın. Yakınlarınızın katılmasına önayak olmayın. 
   Tercih listesi hazırlarken, önce hiçbir sınırlama koymadan istediğiniz fakülteleri sıralayın. Ardından il ve üniversite önceliklerinizi belirleyin. Daha sonra da istek sıranıza göre alt alta yazın. Hepsi bu. Çok istediğiniz bir fakülteyi, puanı düşük olsa bile en ön sıraya yazın. En fazla ölü tercih olur ki o da tercih sınırını aşmadığınız sürece önemli değil. 
   
   Uzmanlar ne diyor    Bu geceki Genç Bakış'ta da milyonlarca aileyi yakından ilgilendiren tercihler konusunu ele alacağız. İlk ağızdan adayların sorularına açıklık getireceğiz. Tercihlerin de ötesinde yurt, burs, yurtdışı eğitim ve mesleklerin istihdam olanaklarına ilişkin geniş perspektifler sunacağız. Kanal D, 00.45... 
   
      
   
</TEXT>
</DOC>
