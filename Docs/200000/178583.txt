<DOC>
<DOCNO> 178583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/siyaset/siy02.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Belalı üçgene değil Kuzey Irak'a gidin' 
</HEADLINE>
<TEXT>

   Ankara'da temaslar yapan Ubeydi Aşireti liderleri, Türkiye'ye dost tavsiyesinde bulundu 
      UTKU ÇAKIRÖZER Ankara 

   
   Türkiye'nin, Irak'ın sünni Arapların etkin olduğu Bağdat'ın kuzeyindeki Felluce, Bakuba, Errumadi bölgesine istikrar gücü gönderme fikrine Kuzey Irak'ta bulunan Arap aşiretleri karşı çıktı. Ubeydi aşiretinin liderlerinden Hasip El Ubeydi Ankara'da biraraya geldiği Dışişleri yetkililerine, "Gitmeyi düşündüğünüz üçgen çok tehlikeli. İlle de gidecekseniz mutlaka BM kararıyla gidin. Türk askeri Kuzey Irak'a gelirse her yardımı yaparız" mesajını verdi. 
   Irak'ın Kerkük bölgesinde etkili olan ve toplam 500-750 bin üyesi bulunan Ubeydi aşiretinden 4 kişilik bir heyet dün Türkiye'nin davetiyle Ankara'ya gelerek Dışişleri Bakanı Abdullah Gül ve üst düzey bürokratlara bölgeyle ilgili görüşlerini aktardı. Heyetin başkanı Hasip el Ubeydi polis ve istihbarat görevlilerince korunan Etap Altınel Oteli'nde aşiretinin görüşlerini şöyle aktardı "ABD'nin size gösterdiği bölge tam bir tehlike tuzağı. Felluce, Bakuba, Errumadi bölgeleri yerine daha dostça karşılanacağınız şimale kuzeye gelmelisiniz. Kuzey Irak'ta, Kerkük'te görev alırsanız Ubeydi aşiretleri olarak yardımcı oluruz. ABD'ye baskı yapmalısınız ve istediğinizi koparmalısınız. 
   
   
</TEXT>
</DOC>
