<DOC>
<DOCNO> 186495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/sontur26.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP YSK'nın kararına saygılıyız... 
</HEADLINE>
<TEXT>

     CHP Grup Başkanvekili Haluk Koç, Yüksek Seçim Kurulu'nun YSK , 3 Kasım seçimlerine yönelik itirazların reddedilmesine yönelik kararıyla ilgili olarak, ''Daha önce YSK kararına saygılı olacağımızı ifade etmiştik. Bu tavrımızı sürdürüyoruz'' değerlendirmesini yaptı. 
     Haluk Koç, YSK kararıyla ilgili olarak A.A muhabirine yaptığı açıklamada, tartışmaların başından beri yargının, YSK'nın vereceği karara saygılı olacaklarını ifade ettiklerini anımsattı. Gelinen noktada yaptıkları uyarıların haklı çıktığını belirten Koç, şunları söyledi 
     ''Siyasetçilerin yargıdaki bir konu hakkında yorum yapmalarının, yargıdaki bir konuda o konu önünde olan bir kişinin, YSK Başkanı'nın siyasi yorum yapmasının, ne yönde karar vereceğini işaret eder tarzda konuşmasının yanlış olduğunu ifade etmiştik. 
     Her parti kendi penceresinden, kendi çıkarları doğrultusunda yorum yaparak beklenti içine girmişti. DYP sadece DEHAP oylarının geçersiz sayılmasını, yeni milletvekili dağılımıyla ilgili bir itirazda bulunmuş, Genç Parti seçimlerin tamamen yenilenmesini istemiş, Başbakan da 'hakem düdük çaldıktan sonra karar değişmez' demişti. Biz CHP olarak bunların dışında davrandık ve 'yargıya saygılıyız' dedik. 
     Gelinen noktada herkes kendi yanlışıyla, kendi ifadelerindeki çelişkiyle karşı karşıya kalmış oluyor. Biz daha önce söylediğimiz noktada, belirttiğimiz tavrımızı sürdürüyoruz.'' Haluk Koç, YSK'nın son bir yılda verdiği bazı kararlara dikkat çekerek, ''YSK'nın sık sık önüne gelen konularla ilgili hukuki boyuttan çok, siyasi yorumlarda bulunduğunu izliyoruz. Siirt seçimleri, Çorum Belediye Meclis Üyeliği Seçimi ve son karar... YSK'ya yönelik bir güven bunalımı oluşmuş durumda. Tartışmalar bundan sonra YSK boyutuyla devam edecektir'' diye konuştu. 
     
</TEXT>
</DOC>
