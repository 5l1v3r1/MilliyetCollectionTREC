<DOC>
<DOCNO> 169746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sondun16.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de hayvanlar daha rahat yolculuk yapacak 
</HEADLINE>
<TEXT>

     AB Komisyonu, canlı hayvan taşımacılığına ilişkin yasaları değiştirerek taşımacılık şirketlerine yeni yükümlülükler getirdi. 
     AB Komisyonu'nun sağlıktan ve tüketicinin korunmasından sorumlu üyesi David Byrne, düzenlediği basın toplantısında, canlı hayvan taşımacılığı yapan araçların 9 saat yol aldıktan sonra en az 12 saat durmaları kuralının yasallaştırıldığını bildirdi. 
     Yeni uygulamaya göre, canlı hayvan taşımacılığında kullanılan kamyon, gemi ve trenlerde hayvanların cinsine göre çeşitli önlemler alınması mecburiyet haline getiriliyor. 
     Taşıma şirketleri, yolculuk sırasında hayvanlara daha fazla hareket alanı ile yeterli su ve gıda sağlayacak, hayvanları bağlamayacak, araçlarda kontrol için veri kayıt sistemleri yerleştirecek. Şirketler, hayvan taşımacılığında kullanılan sürücüleri özel eğitimden geçirecek, araçlara havalandırma sistemleri yerleştirecek. Üye ülkeler, taşıma şirketlerinin AB kurallarına uymalarını sağlamak ve bunları kontrol etmek için yasalarını uyarlayacak. 
     Avrupa'daki hayvanları koruma dernekleri, AB ülkelerinde hayvan taşımacılığı koşullarını eleştirerek AB Komisyonu'nun önlem almasını istiyorlardı. 
     Birleşerek Brüksel'de seslerini duyuran hayvanları koruma dernekleri, hayvan taşıyan araçların 8 saatten fazla sürekli yol almaması çağrısında bulunmuşlardı. 
     İngiltere ve İrlanda'dan Yunanistan'a gönderilen koyunların, Hollanda'dan İspanya'ya gönderilen domuzların, Litvanya ve Romanya'dan İtalya'ya gönderilen atların 30 ila 90 saat sürekli araç içinde kaldıklarını, bu hayvanlara yeterli hava, su ve yiyecek verilmediğini belirten dernekler, her yıl 2 milyon hayvanın yolda öldüğünü bildirmişlerdi. 
     Mevcut AB yasaları, 19 ila 29 saat boyunca sürekli hayvan taşımacılığına izin veriyordu. 
     
</TEXT>
</DOC>
