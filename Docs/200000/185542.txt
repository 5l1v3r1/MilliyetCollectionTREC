<DOC>
<DOCNO> 185542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/soneko10.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ODTÜ'lü öğrencilerin projelerini, Arçelik hayata geçirecek 
</HEADLINE>
<TEXT>

     Endüstriyel tasarım konusunda Ortadoğu Teknik Üniversitesi ODTÜ ile işbirliği yapan Arçelik, öğrencilerin projelerini hayata geçirecek. 
     Arçelik ile Ortadoğu Teknik Üniversitesi ODTÜ arasında endüstriyel tasarım konusunda başlatılan işbirliği sonucunda ortaya çıkan başarılı projeler, Arçelik tarafından ürünlerinde kullanılmak üzere değerlendirmeye alındı. 
     Arçelik'ten yapılan açıklamaya göre, şirketin Çayırova tesislerinde düzenlenen törende, işbirliği kapsamında 2002-2003 eğitim öğretim yılında yapılan projeler tanıtıldı. 
     Arçelik, öğrencilerin bitirme ödevi olarak 4'ü çamaşır makinesi, 3'ü bulaşık makinesi ve 2'si süpürge için hazırladığı 9 projenin çıktılarını yeni ürünlerinde kullanmayı planladığı, projeler arasında çamaşır makinesinde yer darlığı nedeniyle farklı çözümler, bulaşık makinesinde sepet yerleşimi ve süpürgelerde hortum aksesuarları kullanımının da bulunduğu bildirildi. 
     Arçelik Genel Müdürü Nedim Esgin, Arçelik'in endüstriyel tasarıma verdiği önemle Türkiye'nin önde gelen şirketlerinden biri olduğunu belirterek, rekabet ortamı ve globalleşme süreci sonucunda endüstri ürünleri tasarımının tüketici tercihlerinde giderek daha çok önem kazandığına dikkat çekti. 
     ODTÜ Rektörü Prof. Dr. Ural Akbulut ise büyük ölçekli üretici kuruluşlara ve üniversitelere önemli görevler düştüğünü, kurumların bu gibi işbirliklerine destek vermeleri ve bu işbirliklerini gelenekselleştirmek için gerekli adımları atmalarının önemini vurguladı. 
     
     İŞBİRLİĞİ 10 YIL ÖNCE BAŞLADI 
     Verilen bilgiye göre, Arçelik ve ODTÜ arasındaki işbirliği ilk kez 1993 yılında Ankara Bulaşık Makinesi İşletmesi'nin kurulması döneminde, Bulaşık Makinesi İşletmesi'nin üretime başladığı yıllarda teknik uzmanlık alanında yapıldı. 
     Bu çerçevede üniversiteye işletme laboratuarlarının kurulması desteği verildi, ürün geliştirme faaliyetlerinde zaman kazanmak ve uzmanlıklardan faydalanmak için Makine Mühendisliği uygulamalı derslerinde projeler oluşturuldu. Makine Mühendisliği içinde çamaşır ve bulaşık makinesi için laboratuarlar kuruldu ve çıktıları düzenli olarak ürün projelerinde kullanıldı. 
     Projelerle ilgili konularda bitirme ödevleri ve yüksek lisans tezleri yapıldığı ve hazırlanan yazılımların bugün halen Arçelik'in tasarım faaliyetlerinde kullanıldığı bildirildi. 
     Proje kapsamındaki çalışmalarda başarılı olan öğrencilere Arçelik'te ilgili branşlarda iş imkanı da sunuldu. Şu anda halen 1 doktora ve 2 master tezi çalışmaları teknopark destekli olarak sürdürülüyor. 
     Projeleri gerçekleştiren öğrenciler Rinaldo Filinesi, Özgür Mutlu Öz, Kayhan Kaya, Korhan Büyükdemirci, Bilgen Türkay, Burak Veyisoğlu, Zeynep Akdoğan, Ali Cantürk, Gülşen Töre'nin yanı sıra, ODTÜ Endüstri Ürünleri Tasarımı Bölümü'nden Gün Acar, Akanay Akata, Dr. Naz Evyapan, Dr. Fatma Korkut ve Alex Velasco'nun da işbirliğine katkıda bulunduğu kaydedildi. 
     
</TEXT>
</DOC>
