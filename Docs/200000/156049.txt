<DOC>
<DOCNO> 156049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/ekonomi/eko08.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
MAN Siparişleri yetiştiremiyoruz 
</HEADLINE>
<TEXT>

     MAN Türkiye'nin Satış ve Satış Sonrası Hizmetlerden Sorumlu Yürütme Kurulu Üyesi Tunç Koman, satışlarda hafif bir kıpırdanma olduğunu belirtirken, ihracat siparişlerine ise yetişmekte güçlük çektiklerini söyledi. MANAŞ'ın bu yılki satış hedefinin otobüs için bin 50 adet, kamyon için ise 900 adet olduğunu açıklayan Koman, otobüs sektöründe yüzde 20 - 25, kamyonda yüzde 10 pazar payı hedeflediklerini söyledi. Koman, satışlardaki hafif kıpırdanmayı mevsimsel nedenlere, Irak savaşının beklentilere uygun olarak kısa sürmesine ve ertelenmiş talebe bağladı. İhracat siparişlerine ise yetişmekte güçlük çektiklerini açıklayan Koman, bunun krizler sonucu ihtiyatlı planlama yapmalarından da kaynaklandığını söyledi. Bu yıl 100 milyon dolarlık ihracat, 250 milyon Euro ciro hedeflediklerini belirten Koman, Irak'ın yeniden inşası olursa Türkiye'de taşımacılıkta patlama olabileceğini iddia etti. 
     

</TEXT>
</DOC>
