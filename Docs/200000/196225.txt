<DOC>
<DOCNO> 196225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/guncel/agun.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombacılar Türk çıktı 
</HEADLINE>
<TEXT>

   Şişli'deki saldırıyı Mesut Çabuk'un, Beyoğlu'ndakini Gökhan Elaltıntaş'ın yaptığı ağırlık kazandı. Kamyonetleri temin eden Azad Ekinci ile Feridun Uğurlu'nun ise Dubai'ye kaçtığı iddia edildi... 
      TOLGA ŞARDAN, ERDAL KILINÇ 
   
   Beyoğlu ve Şişli'deki sinagoglara yönelik bombalı saldırılara ilişkin soruşturmada, somut gelişmeler sağlandı. Şişli'deki saldırıyı Mesut Çabuk'un Kuledibi'ndeki saldırıyı da Gökhan Elaltıntaş'ın düzenlediği yönündeki bulgular ağırlık kazandı. Bingöllü Azad Ekinci ile Eskişehirli Feridun Uğurlu'nun da kamyonetleri temin ederek intihar komandolarına teslim ettikleri, ardından da 15 gün önce birlikte Dubai'ye gittikleri öne sürüldü. 
   Polis, El Kaide ile bağlantılı olduğu sanılan bazı kişilerin varlığını da saptadı. Enkaz incelemeleri sırasında iki pasaporta ait parçalar bulundu. Pakistan vatandaşlarının kullandığı "VA 765279" seri numaralı pasaportun parçalarından sahibi tespit edilemedi. Türkiye'nin vatandaşlarına vize uyguladığı Pakistan'a ait bu pasaportta, Türkiye'ye giriş - çıkış kayıtları da bulunamadı. 
   
   Pasaport Çabuk adına 
   "TR - L 656805" seri numaralı Türk pasaportunun ise 1974 Bingöl'e kayıtlı "Mesut Çabuk" adına düzenlendiği anlaşıldı. Polis, her iki pasaportun sahibinin aynı kişi olup olmadığını araştırırken, Çabuk adına düzenlenen pasaportta 2000'de Ağrı'dan İran'a çıkış, 2001'de de aynı kapıdan Türkiye'ye giriş kaydına rastlandı. Bingöllü Azad Ekinci'nin kullanmış olabileceği de belirtilen pasaportun sahte olup olmadığı araştırılıyor. 
   Şişli'de bulunan Pakistan pasaportu, olayın "Vahabi" bağlantısı tahmini konusunda yeni bir bulgu oldu. Kendisi de Vahabi olan Usame bin Ladin liderliğindeki El Kaide'nin Pakistan, Afganistan, İran ve Çeçenistan bağlantıları, Türkiye'deki zanlıların rotalarında da izlendi. 
   Polisin, Azad Ekinci'nin ağabeyi olan ve Bingöl'den İstanbul'a getirilen Metin Ekinci ile Feridun Uğurlu'nun babası Ahmet Uğurlu ve bazı yakınlarına uygulanan DNA testi sonuçlarını aldıktan sonra açıklama yapacağı kaydedildi. 
   Yakınları üzerine aldıkları kamyonetleri intihar komandoları oldukları ağırlık kazanan Elaltıntaş ile Çabuk'a verdikleri kaydedilen Bingöllü Ekinci ile Eskişehirli Uğurlu'nun 15 gün önce birlikte Dubai'ye gittikleri iddia edildi. 
   
   İki kimlik, iki kamyon 
   İstanbul'daki katliama adı karışan iki Türk'ün adına, patlatılan kamyonetlerin kayıtlarından ulaşıldı. Şişli'de kullanılan kamyonetin ruhsatına kaydedilen Metin Ekinci'nin adı, polisi Azad Ekinci'ye götürdü. Neve Şalom'a yapılan saldırıda kullanılan kamyonet de, oğlundan uzun süredir haber alamadığını söyleyen Ahmet Uğurlu'nun üzerine çıktı. Baba Uğurlu'nun da kimliği, ağabey Ekinci gibi bir süre önce çalınmış ve aynı şekilde patlatılan kamyonetin belgelerine kaydedilmişti. Araştırmalar, Mesut Çabuk'un, sadece adına pasaport düzenlenmiş birisi mi, yoksa eylemde rol almış bir kişi mi olduğunu ortaya koyacak. 
   
   Araç kasaları çelik takviyeli 
   İstanbul polisinden bir yetkili, "Bu eylemlerin hazırlanması için 150 - 200 milyarlık bir maliyet gerekiyor. Araçların alımı, eylemcilerin ve patlayıcıların hazırlanması için para gerekiyor. Bu paranın adı geçen zanlılarca karşılanması mümkün değil, dış destekli bir eylem" dedi. Enkazda deterjan kalıntıları bulan polis, deterjan ve sabun imalathanelerini de mercek altına aldı. Saldırılarda kullanılan kamyonetlerde yapılan incelemede, patlamanın etkisinin artırılması için araç kasalarının özel olarak çelik ve demirle kuvvetlendirildiği belirlendi. Bombaların içinde amonyum ve nitrat parçalarının yanı sıra "nitroselüloz" bulundu. Bu arada, Neve Şalom'a ait kameralarda eylemciye ait görüntünün bulunmadığı öğrenildi. 
   
   
</TEXT>
</DOC>
