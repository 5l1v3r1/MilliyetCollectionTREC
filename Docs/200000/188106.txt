<DOC>
<DOCNO> 188106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/yasam/yas03.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
32 ülke tek bir okulda 
</HEADLINE>
<TEXT>

   Velileri Türkiye'de görev yapan yabancı çocuklar, MEF Uluslararası Okulları'nda eğitim görüyorlar. 54 öğrenci, Türkiye'de 'dünya müfredatıyla' öğrenim görüyor 
      SİBEL KAHRAMAN 
   
   Bu okulda öğrenciler Hıristiyan, Musevi, Budist, Müslüman... Hindistan, İngiltere, Amerika, Danimarka, Hollanda ve daha pek çok ülkeden geliyorlar... Ortaköy'deki MEF Uluslararası Okulları'ndaki öğrencilerin dinleri farklı, dilleri ayrı. Onları bir araya getiren ise ailelerinin görev için Türkiye'de bulunmaları. 
   Uluslararası okullarda öğrenim görebilmenin tek şartı yabancı uyruklu olmak. Çocuklar öğrenim dili İngilizce olan ve programı Uluslararası Bakelorya Organizasyonu'nca belirlenen bu okullarda öğrenim görüyor. 
   
   İstiklal Marşı'nı söylemeden.. 
   MEF Uluslararası Okul Müdür Yardımcısı Leman Tuay, okuldaki 54 öğrencinin 32 farklı ülkeden geldiğini belirterek, şöyle konuşuyor "Bu okulların müfredatı, her ülkenin müfredatları incelenerek ve ortak noktalar bulunarak oluşturuluyor. Öğrenciler tabii ki Atatürk'ü öğreniyor ancak başka ülkelerin tarihlerinde çok önemli olan kişileri de okuyor. İstiklal Marşı söylenmiyor ama onlara İstiklal Marşı'nı duyduklarında saygı duruşunda beklemeleri gerektiği öğretiliyor." 
   
   11 Eylül'den sonra... 
   Velilerinin genellikle, konsolosluklarda çalışanlar, çokuluslu şirketlerin üst düzey yöneticileri, eğitimciler olduğunu belirten Tuay, ders programlarının katı bir çerçeve içine alınmadığını da şu örnekle vurguluyor 
   "Örneğin 11 Eylül'den sonra, saldırılar ders programına alınmıştı. Arabistanlı ve babası pilot olan bir öğrenci, bu dönemde endişelendi. Ancak derslerde öğrencilere terörizmin farklı bir şey olduğu anlatıldı. Böylece öğrenciler arasında bir sorun yaşanmadı." 
   
   
</TEXT>
</DOC>
