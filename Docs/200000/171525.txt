<DOC>
<DOCNO> 171525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/spor/spo04.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan'a veto 
</HEADLINE>
<TEXT>

   Trabzonsporlu taraftarlar, Lyberopoulos'un transferine karşı çıkarken, yöneticiler, "Spor ile siyaset birbirine karışmasın" yorumunu yaptı 
      
   Tepki çektiler 
   YABANCI transfer arayışlarını sürdüren Trabzonspor'un yakın takibe aldığı Yunan golcü Lyberopoulos'a taraftarlardan onay çıkmadı. Bordo - Mavililer, internet sitelerinde Yunan futbolcuya karşı tepkilerini dile getirdi. Başkan Özkan Sümer de, kasetten izlenerek futbolcu alma devrinin geride kaldığını belirterek, bu transfere olumsuz yaklaşmıştı. 
   
   Yönetim ısrarlı 
   BORDO-Mavili yöneticilerin, bu gelişmelere karşın Yunan yıldız için girişimlerini sürdürdüğü öğrenildi. Teknik Direktör Samet Aybaba'nın da sıcak bakması üzerine Lyberopoulos'un listede ilk sıraya alındığı ifade edildi. Bu arada yöneticiler, taraftarların tepkisini haksız bularak, "Spor ile siyaseti karıştırmamak gerekir. Önemli olan iki ülkenin dostluğu" dediler. 
   
   Taraftarla randevu 
   TRABZONSPOR yeni sezon öncesinde ilk kez taraftarlarıyla bugün Avni Aker Stadı'nda buluşacak. Saat 19.30'da Başkan Özkan Sümer'in konuşmasıyla start alacak olan şölende Bordo - Mavili takımın yeni transferleri ilk kez tribünler önüne çıkacak. Volkan Konak, Ozan Orhon, Kont Adnan ve Lara gibi ünlü sanatçılar da taraftarları şarkılarıyla coşturacak. 
   
   'Hedefimiz gizli' 
   TEKNİK Direktör Samet Aybaba düzenlediği basın toplantısında Trabzonspor'un son durumunu değerlendirdi. Aybaba, futbolcularıyla oturup konuştuğunu dile getirerek, "Kendimize bir hedef belirledik ve bunu dillendirmeyeceğiz. Çok önemli olduğunu söylememiz yeterdi" dedi. Tecrübeli teknik adam, yeni transferlerin zamana ihtiyacının olduğunu da açıkladı. 
   
   
</TEXT>
</DOC>
