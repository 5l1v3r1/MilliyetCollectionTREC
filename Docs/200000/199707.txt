<DOC>
<DOCNO> 199707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sondun03.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en pahalı saatleri... 
</HEADLINE>
<TEXT>

     Her cep telefonu, her bilgisayar, hatta her mikrodalga fırının üzerinde bir saat bulunmasına rağmen kol saatleri hala yaşamın vazgeçilmez gereçleri arasında yer alıyor. 
     Birisini beklerken, uçağa yetişmek için acele ederken kolundaki saate sık sık bakmak alışkanlıklar arasında. Albenili bir kol saati, zamanı bildirmekten öte hala ilginç bir meta olmaya devam ediyor. Saatler sadece kişinin zevkini ve klasını yansıtmıyorlar, onun işlevselliğini ve tabii olarak zamana bağlı olduğunu da gösteriyorlar. Saatler zamanla modaya da uyduruluyor. Üstelik kaliteli bir kol saati, babadan oğla aile yadigarı olarak intikal ediyor. 
     Saatler herkesin satın alabileceği fiyatlarla piyasaya sunulmasına rağmen, Vacheron Constantin, Patek Philippe ya da Audemar Piguet gibi firmaların ürettikleri saatler orta boy bir araba fiyatına satılıyor. Olaya bu açıdan bakıldığında, 1500 doların altında kaliteli bir saat almak imkansız görünüyor. 
     
     SAATLER KAÇA AYRILIR 
     Ünlü saat yapımcısı firmalar saatlerini spor saatler, takım elbiseyle takılan saatler ve ''Grand Complications'' adı verilen çok işlevli saatler olarak sınıflandırıyor ve koleksiyonlarını ona göre hazırlıyorlar. Son gruba pilot ya da denizci saatleri, kronograflar, tarih ve gün gösteren saatler giriyor. 
     Saatlerin tarihten de etkilendikleri biliniyor. Fransız Cartier firmasının ünlü ''tank saati'', I. dünya savaşında Fransa'yı savunan tank birliklerinden esinlenerek hazırlanmıştı. Rolex firmasının su geçirmez ''Oyster'' istridye saati ise Manş denizini geçen bir yüzücünün kolunda tüm yarışma boyunca başarıyla taşındıktan sonra ün kazandı. 
     
     AYDA SAAT KAÇ 
     Ay'a ilk ayak basan insan olan astronot Neil Armstrong'un kolunda ise Omega firmasınca üretilen 'Speedmaster-chronograph' tipi bir saat bulunuyordu. 
     Amerikan Forbes dergisi son sayısında dünyanın en mükemmel ve en pahalı saatlerinin listesini yayınladı. İşte bunlardan başlıcaları ve fiyatları 
     -İsviçre'nin Girard Perregaux firmasınca üretilen 'Vintage 1945 Tourbillon' marka saatler 99 bin 500 dolardan müşteri buluyor. 
     -İsviçreli Audemars Piguet firmasının 'Royal Oak' marka saatinin fiyatı ise 56 bin dolar. 
     -1839'da kurulan İsviçre'nin Patek Philippe firmasının 'Grand Complication' modelinin fiyatı 45 bin 500 dolar. 
     -1755 yılında kurulan İsviçre Vacheron Constantin firmasınca üretilen saatler 15 bin 900 dolardan alıcı buluyor. 
     -İsviçre Blancpain firmasının saatleri 8 bin 600 dolar. 
     -Jacob Co adlı Amerikan firmasınca üretilen ve 8 ayrı zaman dilimini gösteren saatler 8 bin dolardan satılıyor. 
     -İsviçre malı Zenith saatler ise 6 bin 900 dolar. 
     
     DÜNYANIN EN PAHALI SAATİ 
     Bu arada dünyanın en pahalı saatinin Girard-Perregaux firması tarafından üretilen ve Çaykovski ve Mozart'ın operalarından üçünün melodilerini çalan ''Opera Three' kol saati olduğunu belirtelim. Ne var ki satış fiyatı 475 bin dolar olan bu saati piyasada bulmanın imkanı yok. 
     
</TEXT>
</DOC>
