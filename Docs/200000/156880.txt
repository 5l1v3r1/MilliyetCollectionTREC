<DOC>
<DOCNO> 156880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sonspo03.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen kadrolu damızlık oldu... 
</HEADLINE>
<TEXT>

     Beşiktaş'ın milli futbolcusu Sergen Yalçın'ın, kendi adını verdiği ve hipodromlarda bir dönem fırtına gibi esen eski yarış atı ''Sergen'', kadrolu damızlık oldu. 
     Sergen Yalçın'ın ilk göz ağrısı olan ve girdiği yarışlarda çok sayıda birincilik kazanan safkan Arap atı ''Sergen'', şimdi TİGEM'e bağlı Bursa Karacabey Tarım İşletmesi'nin ''Kadrolu damızlığı'' olarak kendisi gibi kaliteli yarış atlarının yetiştirilmesi için hizmet veriyor. 
     Soyu, Türkiye'de safkan Arap atçılığının kuruluş ve ıslahında önemli rol oynayan ''Baba Kuruş'' adlı ünlü ata dayanan ''Sergen'', 2001 yılında geldiği Karacabey'de, şimdi 2 tayın babası durumunda. 
     ''Sergen''in taylarından biri henüz yeni doğarken, işletmede yetiştirilen diğer taylarla birlikte bu yıl satışa konulacak olan diğeri ise 2004-2005 yıllarında pistlerde babasının izinden gitmeye hazır duruma gelecek. 
     Yarış atlarına merakıyla bilinen milli futbolcu Sergen Yalçın, yeşil sahalarda tüm hünerlerini gösterirken, kendisi yarış pistlerinin tozunu atan ''Sergen'', 2 veteriner hekimin sürekli gözetimi altında diğer damızlık aygırlarla birlikte günlerini geçiriyor. 
     Aradan geçen zamana karşın, hava alması için çıkarıldığı açık alanda toprağı eşeleyerek hala ''starting Box'tan çıkış kabini '' fırlamaya hazır görünen ''Sergen'', mağrur edasıyla da, kendisini görenlere adeta yarışlardaki başarısını hatırlatmak istiyor. 
     Karacabey Tarım İşletmesi yetkilileri, Tarım ve Köyişleri Bakanlığı'nın satış şartnamesi gereğince, girdiği yarışlarda derece alan yarış atlarının, yaşı geçerek yarış dönemini tamamlamasının ardından bedel karşılığı geri alındıklarını ve ''kadrolu damızlık'' olarak kullanıldıklarını söylediler. 
     Sergen'in de yarışlardaki başarılarından dolayı, şartname gereği geri alındığını kaydeden yetkililer, ''İşletmemiz, kaliteli yarış atı yetiştirilmesi konusunda Türkiye'nin en önemli merkezlerinden biridir. Sergen'in dışında, dönemlerinin en iyi yarış atları arasında yer alan 'Hürbatur', 'Coys' ve 'Kancinsan' gibi atlar da kadrolu damızlık aygır olarak harada bulunuyorlar'' dediler. 
     
</TEXT>
</DOC>
