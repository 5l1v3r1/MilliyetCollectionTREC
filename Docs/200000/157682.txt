<DOC>
<DOCNO> 157682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sontur07.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
19 Mayıs kutlanıyor... Devlet erkanı Anıtkabir'de... 
</HEADLINE>
<TEXT>

     19 Mayıs Atatürk'ü Anma ve Gençlik ve Spor Bayramı tüm yurtta, dış temsilciliklerde ve KKTC'de törenlerle kutlanıyor. Cumhurbaşkanı Ahmet Necdet Sezer başkanlığındaki devlet erkanı, Anıtkabir'e çelenk koyarak, Büyük Önder Atatürk'ün manevi huzurunda saygı duruşunda bulundu. 
     Başkent'teki kutlamalar, Anıtkabir'de Cumhurbaşkanı Sezer'in başkanlık ettiği devlet töreni ile başladı. 
     Cumhurbaşkanı Sezer başkanlığındaki kortej, Aslanlı Yol'dan geçerek Anıtkabir'in avlusunda yerini aldı. Cumhurbaşkanı Sezer, Yüce Önder Atatürk'ün kabrine, üzerinde ''Cumhurbaşkanı'' yazılı kırmızı ve beyaz karanfillerden oluşan bir çelenk koydu. Daha sonra saygı duruşunda bulunularak İstiklal Marşı okundu. 
     Sezer ve devlet erkanı, buradan Misak-ı Milli Kulesi'ne geçti. Anıtkabir Özel Defteri'ni imzalayan Cumhurbaşkanı Sezer, özel deftere şunları kaydetti 
     ''Yüce Atatürk, Umudumuz ve yarınlarımız olan Türk gençliğine armağan ettiğiniz bu büyük bayram gününde özlemimizi, bağlılığımızı ve saygımızı yinelemek için Ulusça huzurunuzdayız. 19 Mayıs günü Samsun'da yaktığınız bağımsızlık ateşi dalga dalga yayılarak tüm yurdu aydınlatmış, Ulusumuzu yeni bir devlete, çağdaş bir yönetim biçimine kavuşturmuştur. 
     Cumhuriyetimizin niteliklerinden ödün vermeden sonsuza değin yaşatmak, ülkemizin dünyanın güçlü ve demokratik ülkeleri arasında yer almasını sağlamak için çabalarımızı kararlılıkla sürdüreceğiz. İlke ve devrimlerinize, ulusal değerlerimize yürekten bağlı Türk gençliği bu konudaki en büyük güvencemizdir. Çağdaşlaşma ülküsüne inanan, manevi varlığınızdan ve düşüncelerinizden güç alan Türk gençliği, aydınlık yarınlara ulaşmak için sorumluluklarını yerine getirmeye, emanetiniz olan Cumhuriyeti yüceltmeye ve geleceğe taşımaya ant içmiştir. Türk Ulusu olarak, yüksek anınız önünde gönül borcu duyarak saygı ile eğiliyoruz.'' Törene, TBMM Başkanı Bülent Arınç, Başbakan Recep Tayyip Erdoğan, Genelkurmay Başkanı Orgeneral Hilmi Özkök, ana muhalefet partisi CHP Genel Başkanı Deniz Baykal, Anayasa Mahkemesi Başkan Vekili Haşim Kılıç, Yargıtay Başkanı Eraslan Özkaya, Danıştay Başkanı Nuri Alan, Devlet Bakanı ve Başbakan Yardımcıları Mehmet Ali Şahin, Abdüllatif Şener, bazı bakanlar, Kuvvet Komutanları, bazı milletvekilleri ile öteki ilgililer katıldı. 
     
</TEXT>
</DOC>
