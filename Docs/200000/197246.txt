<DOC>
<DOCNO> 197246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sondun17.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Daily Telegraph Türkiye, Avrupa'nın feda edilen adamı 
</HEADLINE>
<TEXT>

     İngiltere'de yayımlanan The Daily Telegraph gazetesinin başyazısında, Türkiye'nin, Avrupa'nın ''feda edilen adamı'' olduğu öne sürüldü. 
     İstanbul'daki bombalı saldırıların İngiltere'de acı, kızgınlık ve korku yarattığı belirtilen yazıda, ''Ancak bu saldırılar bir duygu daha uyandırmalı, o da dayanışma'' denildi. 
     Terör örgütü El Kaide'nin seçtiği dört ayrı hedefte de en büyük kayıpları Türkiye'nin verdiğinin unutulmaması gerektiği kaydedilen yazıda, ''Bu saldırıların hiçbirinin seçilmesi kazaen olmadı, İslam dünyasının laik demokrasi konusundaki en eski ve başarılı deneyimine sahip olan Türkiye, radikal İslamcıların nefretini topluyor. Türkiye'nin model oluşturması, El Kaide için öncelikli hedef haline gelmesine yol açıyor. Hizbullah ve Hamas gibi terör örgütleriyse Türkiye'ye, İsrail ile olan yakınlığı nedeniyle düşmanlık besliyor'' ifadesi kullanıldı. 
     Türk hükümetlerinin her zaman ABD ile işbirliği içinde olduğu, küçük bazı kızgınlıklara rağmen, Türkiye'nin ABD ve İngiltere ile ilişkilerinin iyi bulunduğu belirtilen yazıda, ülke yönetimindeki değişikliğin de Türkiye'nin Batı yanlısı politikasında değişiklik yaratmadığına dikkat çekildi. 
     ''Başlatılan terör kampanyasının, Türkiye'yi anglo-Amerikan müttefiklerinden uzaklaştırmayı amaçlıyor olabileceği'' ifade edilen başyazıda, ''Eğer böyleyse bu kesinlikle başarısız olacak'' denildi. 
     Gazetenin başyazısında, bu kampanyanın Türk halkında teröristlere karşı nefret oluşturduğu, İngiltere ve ABD'ye karşı kızgınlık işareti ise görülmediği belirtilerek, ''Batı'ya yönelik tek kırgınlık, Türkiye'nin adaylığı üzerindeki kararını bir kez daha erteleyen AB'ye yönlendi. İngiltere Dışişleri Bakanı Jack Straw'un, bombalı saldırıların AB sürecini hızlandırabileceği beklentisi bizce de olumlu ve doğru bir beklenti'' ifadesi kullanıldı. 
     Yazıda, 70 milyonluk Türkiye'nin Avrupa'ya önemli katkı sağlayabileceği de belirtilerek, ''Bu nedenle bugün artık Batı'nın Türk müttefikleriyle dayanışma göstermesinin tam zamanıdır'' denildi. 
     The Times gazetesinde çıkan bir makalede ise, ''İstanbul'daki olaylarla ilgili yanıtları bulmak için, bu bombaların yarattığı yıkıntının içine bakmanın yetmeyeceği'' belirtildi. 
     Makalede, Batılı devlet yöneticilerine hitaben, ''Kendi içimize bakmalıyız'' denildi. 
     
</TEXT>
</DOC>
