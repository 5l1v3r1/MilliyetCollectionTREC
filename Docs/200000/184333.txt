<DOC>
<DOCNO> 184333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/soneko17.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Çinkur'a yine alıcı çıkmadı... 
</HEADLINE>
<TEXT>

     Kayseri'nin İncesu İlçesi yakınlarında kurulu Çinko Kurşun Metal Sanayi Çinkur Fabrikası'nın, icra yoluyla 8. kez yapılan satışında yine alıcı çıkmadı. 
     Çinkur, İcra İflas Heyeti'nin isteği üzerine İncesu İcra İflas Müdürlüğü'nde 11 trilyon 450 milyar 896 milyon liradan satışa çıkarıldı. Satış, duyurusunun aralıklarla yarım saat süreyle ilan edilmesine karşın kuruma alıcı çıkmadı. 
     Çinkur, belirlenen kıymet bedelin yüzde 40'ı üzerinden 3 Ekim 2003 tarihinde yeniden satışa sunulacak. 
     Çinkur, 1 Haziran 1996 yılında Özelleştirme İdaresi Başkanlığı'nca ÖİB İranlı işadamlarınca kurulan Kayseri Maden Metal Sanayi ve Ticaret A.Ş.'ye 14 milyon dolara satılmıştı. 
     Fabrika, dünya çinko borsasında yaşanan ani düşüşler ile hammadde yokluğu ve bazı bankalar ile kuruluşlara olan borçlarını ödeyemediği, elektriğinin de yine borcu yüzünden kesilmesi sonucu, 26 Kasım 1999'da üretimini durdurmuştu. 
     Çinkur, 2000 yılından itibaren alacaklı kuruluşların isteği üzerine 7 kez satışa çıkarılmış, ancak alıcı çıkmadığı için satılamamıştı. 
     
</TEXT>
</DOC>
