<DOC>
<DOCNO> 161878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/sontur17.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Frankfurter Rundschau Gazetesi Mallorca'ya tek rakip Alanya 
</HEADLINE>
<TEXT>

     Almanya'da yayınlanan Frankfurter Rundschau Gazetesi, Alanya'nın, Mallorca'ya rakip olabilecek tek turizm yöresi olduğunu yazdı. 
     Gazetede yayınlanan yazıda, Alanya'da yapılan çevre ve çarşı düzenlemesinin son derece çağdaş, doğal ve tarihi güzelliklerin de eşi benzeri bulunmayan nitelikte olduğu belirtilerek, dünyanın ilgisinin hızla bu yöreye çevrildiği bildirildi. 
     Alanya'da yaşayan Almanların, ilçeye tam uyum sağladığı ve halkla bütünleştiğine de dikkat çekilen yazıda, ''Alanya artık Mallorca'ya rakip olabilecek tek turizm yöresidir'' ifadesine yer verildi. 
     Alanya Belediye Başkanı Hasan Sipahioğlu, A.A muhabirine yaptığı açıklamada, yazının Alanya adına çok sevindirici ve gerçek olduğunu söyledi. Alanya'nın, dünyada giderek değer kazanan bir destinasyon olduğunu kaydeden Sipahioğlu, tanıtım eksikliğinin de son yıllarda yapılan çalışmalarla giderildiğini bildirdi. 
     Sadece Almanya değil, bütün dünya pazarında Alanya'yı tanıtmaya çalıştıklarını belirten Sipahioğlu, ''Dünyanın her ülkesinden basın mensuplarını Alanya'ya getirmeye devam ediyoruz. Yabancı gazetecileri burada ağırlamanın en iyi reklam yöntemlerinden biri olduğunu biliyoruz. Frankfurter Rundschau Gazetesi'nde yayınlanan yazı da bu çalışmalarımızın bir ürünüdür'' diye konuştu. 
     
</TEXT>
</DOC>
