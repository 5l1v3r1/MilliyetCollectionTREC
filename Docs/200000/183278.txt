<DOC>
<DOCNO> 183278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/siyaset/siy05.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'ın 'liste' çıkmazı 
</HEADLINE>
<TEXT>

   Baykal'ın kongrelerde blok liste hazırlanması yönündeki ısrarı, CHP'de tepkilere neden oldu. Önerinin, "Demokratik çizgiyle uyuşmadığı" belirtildi 
      EZELHAN ÜSTÜNKAYA Ankara 

   
   CHP Genel Başkanı Deniz Baykal'ın blok liste için tüzük değişikliğine gidilmesi ısrarı partide sıkıntıya neden oldu. Merkez Yönetim Kurulu'nun MYK bazı üyeleri, çarşaf liste uygulamasından blok listeye geçilmesine, "CHP'nin geçmişten gelen demokratik çizgisiyle uyuşmadığı" gerekçesiyle karşı çıktı. 
   Kamuoyunda tepkiyle karşılanan blok liste uygulaması, MYK'nın önceki gün yaklaşık sekiz saat süren toplantısında da tartışma konusu oldu. Baykal, CHP yönetimine blok listeye gidilmesi yönündeki gerekçesini "Çarşaf listede tasnif uzun sürüyor. Zamandan kazanmak istiyoruz" diye açıkladı. Ancak uygulamadan rahatsızlık duyan bazı parti yöneticileri, liste tercihinin kurultay ya da il kongrelerinde delege iradesine bırakılmasından ve tüzük değişikliğinin de iki yöntemi içerecek şekilde olmasından yana tavır koydu. Net bir karara varılamayan MYK'da, tüzük değişikliği komisyonunun "alternatifli değişiklik" üzerinde çalışmasına karar verildi. Buna göre, komisyon hem blok, hem çarşaf liste uygulamasına olanak tanıyan değişiklik üzerinde çalışacak. Konu bugün toplanacak Parti Meclisi'nde PM de ele alınacak. Muhalif üyeler illerdeki "naylon üyelik" tartışması başlatan sahte üye yazılımlarını da gündeme getirecek. 
   
</TEXT>
</DOC>
