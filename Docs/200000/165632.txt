<DOC>
<DOCNO> 165632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sonspo12.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulsporlu Cenk Konyaspor'da... 
</HEADLINE>
<TEXT>

     Birinci Süper Lig'in yeni takımı Konyaspor, İstanbulsporlu forvet oyuncusu Cenk ile anlaştı. 
     Kulüp basın sözcüsü İbrahim Kaplan, 29 Haziran'da Kızılcahamam Patalya Otel'de başlayacak kamp çalışmalarına dek transferi büyük ölçüde bitirmeyi amaçladıklarını söyledi. 
     Teknik heyetin verdiği rapor doğrultusunda belirlenen futbolcularla görüşmelerin hızlandırıldığını belirten Kaplan, İstanbulsporlu forvet Cenk ile anlaşma sağladıklarını, bu futbolcunun ilerleyen günlerde sözleşme imzalayacağını bildirdi. 
     Kaplan, takımda sol açık mevkiyi güçlendirmek için çalışmalarının yoğun olarak sürdüğünü vurgulayarak, ''Fenerbahçeli Abdullah ve Ogün'ün transferleriyle ilgili görüşmeler de son aşamaya gelindi. Ogün ile yalnızca ücret konusunda ufak bir pürüz kaldı. Öte yandan Bursaspor'un kalecisi Marian Kelemen ile de görüşmelerimiz aralıksız sürüyor'' dedi. 
     Kaplan, Konyaspor'un bugün topbaşı yaptığını da ifade ederek, ''Artık Birinci Süper Lig hazırlıklarına başladık. Kızılcahamam kampına kadar Konya'da çalışacağız'' diye konuştu. 
     
</TEXT>
</DOC>
