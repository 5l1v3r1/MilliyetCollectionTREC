<DOC>
<DOCNO> 170924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/soneko09.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell'e 6 trilyon 973 milyar lira ceza... 
</HEADLINE>
<TEXT>

     Rekabet Kurumu, Rekabetin Korunması Hakkında Kanun hükümlerine aykırı davrandığı gerekçesiyle Turkcell İletişim Hizmetleri A.Ş.'ye 6.9 trilyon lira para cezası verdi. 
     Bugünkü Resmi Gazete'de yayımlanan karar, Başarı Elektronik Sanayi ve Ticaret A.Ş. ile Telsim Mobil Telekomünikasyon Hizmetleri A.Ş.'nin Kurula yaptığı şikayet sonrası alındı. 
     Turkcell'in Başarı Elektronik A.Ş.'ye uyguladığı satış destek primini kaldırması ile bedel artışına yol açtığı, yine uygulamalarıyla Telsim'i piyasanın dışına itme amacı güttüğü iddialarını inceleyen Rekabet Kurulu, Turkcell'in GSM hizmetleri pazarında hakim durumda olduğu sonucuna vardı. 
     Turkcell'in belirlenen eylemleriyle Rekabetin Korunması Hakkında Kanunu'nun ilgili maddesini ihlal ettiğini belirten Kurul, bu çerçevede söz konusu şirketi 6 trilyon 973 milyar 129 milyon lira para cezasına çarptırdı. 
     Turkcell'den cep telefonu distribütörleri ve ithalatçıları arasında haklı bir neden olmaması halinde ayrımcı uygulamalarda bulunmamasını isteyen Kurul, mülkiyetleri Turkcell dikey yapılanması içindeki teşebbüslere geçen ve yeniden satıcı sıfatıyla devredilen sim kart ve kontör kartların yeniden satış fiyatlarının da Turkcell tarafından belirlenemeyeceği kararına vardı. 
     Rekabet Kurulu, sim kilidin, promosyon kapsamında olmayan yani bedelinin bir bölümü belirli süre için abonelik şartına bağlı olarak bir GSM operatörü tarafından karşılanmayan cihazlara uygulanmaması yönünde görüş de belirledi. Promosyon kapsamında sim kilitli cihaz verilmesi durumunda ise tüketiciye sim kilit zorunluluğunun bitim tarihinin ve süre bitiminden itibaren cihaz sahibinin talebi halinde sim kilidin ücretsiz olarak kaldırılacağının bildirilmesi istendi. 
     
     DİĞER KARARLAR 
     Rekabet Kurulu'nun Resmi Gazete'de yayımlanan diğer kararları ile de dondurma sektöründe faaliyet gösteren Unilever Tüketim Ürünleri Satış Pazarlama ve Ticaret A.Ş.'nin hakim durumu kötüye kullandığı iddiaları haklı bulunmadı. 
     Aynı şekilde Çitasad Kamyon ve Parça Ticaret A.Ş. ile Chrysler Jeep Ticaret A.Ş.'nin Rekabetin Korunması Hakkındaki Kanunu ihlal ettiği iddiaları için de işleme gerek duyulmadı. 
     Isparta'da 2000-2001 sezonu için tekel satış hakkı tanınan İstem Kömürün, kalitesiz malı yüksek fiyata sattığı iddialarıyla ilgili de bir işleme gerek duymayan Kurul, RPM Radar reklam Pazarlama Müşavirlik A.Ş. ile F Stop Film ve Fotoğraf Sanayi ve Ticaret A.Ş. arasındaki birleşme işleminin Kuruldan izin alınması gereken bir birleşme olmadığını bildirdi. 
     Kurul, S.C. Jahnson Son, Inc tarafından Bayer Aktiengesellschaft'ın belirli malvarlığının devralınması talebini de olumlu karşıladı. 
     
</TEXT>
</DOC>
