<DOC>
<DOCNO> 176551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sontur13.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da ormanı genç aşıklar mı yaktı.. 
</HEADLINE>
<TEXT>

     Bursa'nın merkez Osmangazi İlçesi'ne bağlı Gökçeören Köyü yakınlarında çıkan orman yangınına, bölgeye manzara seyretmek için gelen ''Genç aşıklar''ın söndürmeden attığı sigara izmaritinin neden olduğu tahmin ediliyor. 
     Bursa Orman Bölge Müdürü Ali Girgin, yaptığı açıklamada, akşam hem yerden hem de havadan yapılan etkin müdahaleler sonucu güçlükle söndürülen yangına, atılan bir sigara izmaritinin neden olduğunu sandıklarını söyledi. 
     Bölgeyi en fazla tercih edenlerin, manzara seyretmek için gelen ''Genç aşıklar'' olduğunu ifade eden Girgin, bu kişiler tarafından atıldığı tahmin edilen izmaritin, doğal güzellikleri yok ettiğini bildirdi. 
     Yangın bölgesinde tekrar bir tehlike yaşanmaması için, Orman Bölge Müdürlüğü ile Büyükşehir Belediyesi'ne ait arazöz ve tankerlerle sabaha kadar sulama yaptıklarını anlatan Girgin, ''Yangın her ne kadar söndürülmüşde olsa da, rüzgarın etkisiyle tekrar başlayabilir. Bu yüzden, sulama çalışmaları bu gece de devam edecek. Daha sonraki günlerde de, bölgede bir arazöz bulundurulacak'' dedi. 
     
</TEXT>
</DOC>
