<DOC>
<DOCNO> 195175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/spor/spo04.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz'i vermeyiz 
</HEADLINE>
<TEXT>

   Trabzonspor çalıştırıcısı, milli oyuncuyu almak isteyenin hayal kırıklığına uğrayacağını söyledi 
      
   Rahatsız oldu 
   BORDO - Mavili kulüpte, Gökdeniz'in yeniden transfer gündemine çıkması büyük tepki çekti. Fatih Terim'in ısrarla istediği Gökdeniz için Galatasaray'ın Hakan Ünsal ve Arif'le takasını düşündüğü haberleri Teknik Direktör Samet Aybaba'yı kızdırdı. Aybaba, "Gökdeniz'i hiç bir takıma vermiyoruz. Biz de Türkiye'nin dört büyük ekibinden biriyiz. Şunu verip, bu oyuncuyu getireceğiz, şunu takas yapıp, Gökdeniz'i alacağız diyen olursa hayal kırıklığına uğrar" diye konuştu. 
   
   "İki yıl burada" 
   BU tür tartışmaların kamuoyunu meşgul etmekten öteye gidemeyeceğini kaydeden tecrübeli hoca, "Mevcut oyuncuların üstüne bir şey katmamız lazım. Onları korursak hedef gösterme şansımız olur" dedi. Gökdeniz'in rahat bırakılmasını isteyen Aybaba, şöyle devam etti "Rakamlar yazılıyor, çiziliyor. Onu kazanmak için her şeyi yapıyoruz. Kendisi de çok mutlu olduğunu söylüyor. Gökdeniz iki yıl daha sözleşmeli oyuncumuz. Rica ediyorum, kafasında problem yaratılmasın." 
   
   Sağlamcı Aybaba 
   TRABZONSPOR, dün sabah aşırı rüzgarlı bir havada kondisyon çalışması yaptı. Dizinden su alınan Bayram ile bel ağrıları bulunan Fatih salonda çalıştı. Antrenman sırasında ligdeki hedefini neden açıklamadığını soran gazetecilere Samet Aybaba, "Futbolcularımın baskı altına girmelerini önlemek için böyle yapıyorum. Gençlerbirliği lige şampiyonluk hedefiyle başladı. Şimdi lider Beşiktaş'ın 16 puan gerisinde. Kazandıkça hedefe yaklaşacağız" dedi. 
   
   
</TEXT>
</DOC>
