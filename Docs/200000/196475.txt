<DOC>
<DOCNO> 196475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/siyaset/siy00.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörün dini yok 
</HEADLINE>
<TEXT>

   Başbakan Erdoğan, terörün dini ve milliyeti olmadığını, masumları katleden hiçbir ideoloji ve davayı kabul etmediğini söyledi 
      ANKARA Milliyet 

   
   Başbakan Recep Tayyip Erdoğan, İstanbul'daki saldırıları kınarken, önemli mesajlar verdi. Erdoğan, "Devletimize ya da hükümetimize terör yoluyla verilmek istenen bir mesaj varsa, o mesajı elimin tersiyle ittiğimi ve ayaklarımın altına aldığımı tüm dünyaya haykırıyorum" dedi. Konuşması, farklı kesimlerde "İslami çizgide yetişen bir liderden İslami teröre karşı ilk net tavır"ın yanı sıra, "laik kesimlerin hissettiği güvensizliğe karşı özel vurgu yapma ihtiyacı" ve "İslami terör telaffuzunda bulunmadı" yorum ve tespitlerine yol açan Erdoğan'ın, dünkü AKP Grubu'nda yaptığı terör konuşması özetle şöyle 
   HEVESLERİ KURSAĞINDA KALACAK Müslüman ve Musevi kardeşlerimizi aynı anda vuran bu insanlık dışı eylem, bütün Türkiye'ye yönelmiş, Türkiye'yi Türkiye yapan unsurları hedef almıştır. Barış, huzur ve kardeşliğimize, güven ve istikrarımıza kastetmek isteyenlerin hevesleri kursaklarında kalacaktır. 
   ÖLENLERİN HEPSİ CANIMIZ Saldırıyı yapanlar, hangi inanç grubu, düşünce ya da ülkeye mensup olurlarsa olsunlar insanlıktan nasibini almamışlardır. Daha ben Kıbrıs'ta iken kulağıma bazı dedikodular geldi, benim neden Musevi vatandaşlarımıza vurgu yapmadığıma dair. Türkiye Cumhuriyeti'nin Başbakanı ne zamandan beri vatandaşlarının dini kimliğine özel bir vurgu yapma ihtiyacı içinde olur Ölenlerin hepsi Türkiye yurttaşıdır. Can bizim vatandaşımızın canıdır. 
   AYAKLARIMIN ALTINA ALIYORUM Devletimize ya da hükümetimize terör yoluyla verilmek istenen mesaj varsa, o mesajı elimin tersiyle ittiğimi ve ayaklarımın altına aldığımı tüm dünyaya haykırıyorum. Türkiye Cumhuriyeti Devleti'ne ve hükümetimize terör yoluyla verilecek hiçbir mesaj yoktur. Terörün göstereceği bir hakikat yoktur. Bugün terörden medet uman örgüt ya da devletler, yarın aynı bela ve musibetle karşılaşırlar. 
   TERÖRİST DAVA TANIMIYORUZ Suçluların yakalanması kadar, suçun niteliği de bizim için önemli. Milletimize ve insanlığa karşı bu ağır suçu işleyenler, her kim olursa olsunlar, hangi davanın peşine düşerse düşsünler yakalanacak ve adalete hesap vereceklerdir. Masum insanlara kasteden terörü meşru kılacak hiçbir ideal, hiçbir hedef ve hiçbir dava tanımıyor ve kabul etmiyoruz. 
   
   24 saatte izi bulundu    Önemli gelişmeler var. Büyük ihtimalle bu akşam dün neticeye varacağız. İstihbarat ve güvenlik güçlerimiz ciddi çalışmalar yaptı, 24 saat gibi kısa bir sürede izleri yakaladı. Terör, amacı ve niyeti ne olursa olsun meşrulaştırılamayacak kadar ağır ve hiçbir zaman müdafaası yapılamayacak insanlık dışı bir olaydır. Bu tür eylemler vicdansızlık örneğidir, hiçbir politik kılıfla açıklanamaz ve hiçbir gerekçeyle meşru kılınamaz. Terörün dini ve milliyeti yoktur. 
   
   
   
   
</TEXT>
</DOC>
