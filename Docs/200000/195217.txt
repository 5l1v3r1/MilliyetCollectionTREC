<DOC>
<DOCNO> 195217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sondun08.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de "McJob" kelimesi tartışması... McDonalds çok kızdı... 
</HEADLINE>
<TEXT>

     ''Fastfud devi'' McDonald's hoşlanmasa da İngilizce'de ''az yetenek gerektiren ve ilerleme için az olanak sağlayan düşük maaşlı iş'' anlamına gelen ''McJob'' kelimesi sözlüklere girdi. 
     Merriam-Webster's Collegiate sözlüğünün yeni yayınlanan 11. baskısında, ''McJob'' kelimesinin tarifi McDonald's yetkililerini kızdırdı. 
     Dev şirketin İcra Kurulu Başkanı Jim Cantalupo, ''Bu tarifin, ABD'de lokantacılık sektöründe çalışan 12 milyon kişinin suratında bir tokat gibi patladığını'' söyleyerek, Merriam-Webster'ın bu kelimeyi daha güzel ve doğru tanımlaması gerektiğini savundu. 
     Merriam Webster'dan yapılan açıklamada ise sözcüğün tanımının anlamına uygun ve doğru olduğu belirtildi. 
     1898'den bu yana 55 milyon adet sözlük satan ve bu piyasanın en çok satanı kabul edilen şirketin açıklamasında, İngilizce'de ''McJob'' kelimesinin 17 yıldan uzun süredir New York Times gazetesi ve Rolling Stones dergisinden Güney Afrika ve Avustralya'ya kadar bu anlamda kullanıldığı kaydedildi. 
     Kelime, American Heritage, Oxford English ve Random House tarafından yayınlanan Webster's Dictionary sözlüklerine de girmiş bulunuyor. 
     
</TEXT>
</DOC>
