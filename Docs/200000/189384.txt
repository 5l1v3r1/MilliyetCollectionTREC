<DOC>
<DOCNO> 189384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sontur32.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski DEP milletvekillerinin tahliye istemleri reddedildi... 
</HEADLINE>
<TEXT>

     Ankara 1 No'lu DGM, kapatılan DEP'in eski milletvekilleri Leyla Zana, Hatip Dicle, Orhan Doğan ve Selim Sadak'ın yeniden yargılandıkları davada tahliye istemlerini reddetti. 
     Yeniden yargılamanın bugünkü 8. duruşmasının öğleden sonraki bölümünde DEP'lilerin avukatları savunmalarına devam ettiler. 
     Avukat Hasip Kaplan, adil yargılanma hakkının Anayasa'da yer aldığını ancak bu konudaki aksaklığın DGM'lerin Kuruluş ve Yargılama Usulleri Hakkında Kanun'dan kaynaklandığını iddia etti. Türkiye'nin uluslararası sözleşmelere taraf olduğunu anlatan Kaplan, ''Türkiye hızlı bir süreçten geçiyor. Artık DGM'lerin miadı doldu. Adil yargılama için DGM'ler kaldırılmalı'' dedi. 
     Kaplan, DGM'lerin Anayasa'ya aykırı olduklarını ileri sürerek, bu konudaki bir dilekçeyi Anayasa Mahkemesi'ne götürülmesi istemiyle mahkemeye sundu. 
     Diğer avukatlar da savunmalarında uluslararası hukuk normlarına değinerek, müvekkillerinin serbest bırakılmasını talep ettiler. 
     Mahkeme heyeti, duruşmaya verdiği aradan sonra Cumhuriyet Savcısı Dilaver Kahveci'nin istemi doğrultusunda, avukat Yusuf Alataş'ın, Leyla Zana'nın 1991 yılında yurtdışına çıkıp çıkmadığının İçişleri Bakanlığı'ndan, 1991 yılındaki seçimler için propaganda döneminde konuşma yapıp yapmadığının Diyarbakır Valiliği'nden sorulmasına ilişkin taleplerini, davanın esasına ve sonucuna etki etmeyeceği gerekçesiyle reddetti. 
     Çeşitli cezaevlerinde bulunan 3 savunma tanığının Ankara'ya getirilerek dinlenmesi taleplerini de nakil güvenliği yönünden yerinde bulmayan mahkeme heyeti, delil durumunda değişiklik olmadığı gerekçesiyle hükümlülerin tahliye edilmesine ilişkin talepleri reddederek, duruşmayı 21 Kasım tarihine erteledi. 
     
</TEXT>
</DOC>
