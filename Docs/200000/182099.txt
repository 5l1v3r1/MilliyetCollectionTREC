<DOC>
<DOCNO> 182099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sondun05.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
BM'den İsrail'e "Arafat'ı sürgüne gönderme.." 
</HEADLINE>
<TEXT>

     BM Güvenlik Konseyi, Filistin lideri Yaser Arafat'ı sürgüne gönderme kararı alan İsrail'den bu kararını yürürlüğe koymamasını istedi. 
     Güvenlik Konseyi'nin dönem başkanı İngiltere Büyükelçisi Emyr Jones Parry, yaptığı açıklamada, İsrail'in bu kararının bölgedeki durumu iyileştirmeye yardımcı olmadığını belirterek, taraflara sakin olmaları çağrısında bulundu. 
     Parry'nin açıklamasında, ''İsrail'in kararı yürürlüğe konulmamalıdır'' denildi. 
     Filistin'in BM temsilcisi Nasır El Kidva'nın sunduğu karar tasarısının ele alındığı BM Güvenlik Konseyi toplantısına pazartesi günü devam edileceğini belirten Parry, henüz resmen sunulmayan karar tasarısının pazartesi görüşülebileceğini söyledi. 
     Karar tasarısında, Ortadoğu'daki ''trajik olaylardan duyulan kaygı'' ifade edilerek, İsrail'in, Filistin yönetiminin seçilmiş devlet başkanının sınır dışı edilmesi kararı ile onun güvenliğine karşı herhangi bir tehdit oluşturabilecek davranışlardan vazgeçmesi isteniyor. 
     
</TEXT>
</DOC>
