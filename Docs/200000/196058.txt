<DOC>
<DOCNO> 196058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sondun01.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'daki saldırıyı üstlenen El Kaide'nin bildirisi... 
</HEADLINE>
<TEXT>

     İstanbul'daki Bombalı saldırıları üstlendiği bildirilen, terör örgütü El Kaide'ye bağlı ''Şehit Ebu Hafız El Masri'' örgütünün bildirisinde, dünyanın dört bir yanında yeni saldırılarda bulunulacağı tehdidinin de yer aldığı bildirildi. 
     Saldırıların sorumluluğunun üstlenildiği bir bildiri alan ''El Kudüs El Arabi'' gazetesinin ''Siyasi Haberler'' müdürü Halit Alsami, ''Bildiride ayrıca, El Kaide'nin dünyanın dört bir yanında yeni saldırılar planlamakta olduğu, özellikle bomba yüklü araçlarla yapılacak bu saldırıların İngiltere, İtalya, Avustralya ve Japonya'yı hedef alacağı belirtiliyor'' dedi. 
     Bildiride ABD topraklarında da saldırılarda bulunulacağı ileri sürüldü. 
     AP'ye de ulaşan bildiri metninde, İstanbul'daki sinagoglarda toplam beş Mossad ajanının varlığının tespit edildiği, bunun için saldırı düzenlendiği savunuldu. 
     Bildiride, taleplerin de yer aldığı, ABD'nin Guantanamo üssünde tuttuğu terör zanlılarının serbest bırakılmasının istendiği belirtildi. 
     İstanbul saldırılarının gerçekleştiği dünkü tarihi taşıyan bildiride, ABD'nin ''İslamiyet ve Müslümanlara karşı savaşını durdurması gerektiği'' iddiası da yer aldı. Bildiride, ''Terörizmle savaş adı alında bulunduğunuz Müslüman topraklardan, Kudüs'ten, Keşmir'den çekilin, El Kaide'nin, bazı Arap ülkelerinin diktatör yönetimleriyle savaşına müdahale etmeyin'' denildi. 
     Bildiride, bu talepler yerine getirilmediği sürece, ''tiranların başkenti ABD'de'' de bombalı otomobillerin boy göstereceği öne sürüldü. 
     Bildiride, bir süre önce Suudi Arabistan'ın Başkenti Riyad'da yabancı diplomatik temsilciliklerin yakınında düzenlenen bombalı intihar saldırıları da üstlenilerek, saldırının, ''sitede, CIA için çalışan tercümanlar yaşadığı için'' yapıldığı belirtildi. 
     ABD Başkanı George Bush'a yönelik tehdidin de yer aldığı bildiride, ABD'ye karşı da saldırılarda bulunulacağı kaydedilerek, ''Bugünün tiranlarının başkenti, mücahitlerin taleplerine boyun eğmek zorunda kalacaklar'' denildi. 
     Bildiride, ''suçlu Bush'a, onun Arap olan ve olmayan izleyicilerine, özellikle İngiltere, İtalya, Avustralya ve Japonya'ya, ölüm araçlarının bomba yüklü araçlar Bağdat, Riyad, İstanbul, Cerba, Nasiriye ve Cakarta'da durmayacağını bildiriyoruz. Yeni saldırılar geliyor. Dünya Yahudileri, Müslümanların topraklarını işgal etme düşüncelerinden ötürü üzülecekler'' denildi. 
     AP ajansı, bu bildirinin gerçekten İstanbul'daki saldırının ardında bulunan kişilere mi ait olduğunun bağımsız bir kaynaktan teyit edilmesinin mümkün olmadığına dikkat çekti. 
     Saldırıyı üstlenen grup, Ağustos ayında Bağdat'ta BM merkezine düzenlenen bombalı saldırının da sorumluluğunu üstlenmişti. Bu saldırının ardından açıklama yapan Amerikalı yetkililer, böyle bir grubun varolup olmadığının veya El Kaide'ye bağlı olup olmadığının teyit edilemeyeceğini belirtmişlerdi. 
     
</TEXT>
</DOC>
