<DOC>
<DOCNO> 150815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sonspo55.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna ve Yıldırım protokolü bırakıyor... 
</HEADLINE>
<TEXT>

     Fenerbahçe Kulübü Başkanı Aziz Yıldırım, İstanbul Büyükşehir Belediye Başkanı Ali Müfit Gürtuna'yı ziyaret etti. 
     Belediyenin Merter'deki hizmet binasında gerçekleşen ziyaret sonrası basına açıklama yapan Ali Müfit Gürtuna, Türkiye'nin en büyük spor kulüplerinden, güzide bir kulübün başkanıyla görüşmenin, hem bir sivil toplum kuruluşuyla, hem de spor camiasıyla ilişkileri geliştirmek açısından güzel olduğunu söyledi. 
     Gelecek sezonda seyirci konusunu da halledeceklerini vurgulayan Gürtuna, ''Kentim İstanbul projesini başlattık. Seyircileri de centilmenliğe davet edeceğiz. Artık maçlara bir İstanbul beyefendisi ve hanımefendisi olarak gideceğiz. Bir takımın taraftarının stada girememesi gibi bir durumu halledeceğiz'' diye konuştu. 
     Gürtuna, bu amaçla maçları Yıldırım ile stada giderek protokol tribününden değil, taraftarların arasında izlemek gibi planları olduğunu da anlattı. 
     Aziz Yıldırım ise, başkan Gürtuna ile stat sorununa ilişkin neler yapılabileceğini görüşmek üzere geldiğini bildirdi. 
     Yıldırım, bir basın mensubunun, ''Başbakan Erdoğan ile görüşme yapmışsınız. 'İstifa edeyim mi ' diye sormuşsunuz'' biçimindeki sözleri üzerine, ''Hayır. Fenerbahçe olayı ayrıdır, bunun konuşulacak yeri kongredir'' dedi. 
     Yıldırım, Ali Şen'in, eski kulüp başkanlarına verilen yemekte kendisine eleştirilerde bulunmasına yönelik bir soruyu da, ''O'na gereken cevabı öbür başkanlar verdi. Eleştiri olacak tabii. Bu gayet doğal'' diye yanıtladı. 
     





</TEXT>
</DOC>
