<DOC>
<DOCNO> 190412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sondun52.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Kıbrıs 10 yıl içinde Rum Cumhuriyeti olur" 
</HEADLINE>
<TEXT>

     KKTC Cumhurbaşkanı Rauf Denktaş, ''ABD, Yunanistan'ı incitmek istemiyor, çünkü bu ülkenin seçimlerinde parasıyla ve çevresiyle söz sahibi'' dedi. 
     Zonguldak Karaelmas Üniversitesi ZKÜ Vakfı Başkanlığı'nın davetlisi olarak kente gelen Denktaş, Atatürk Kültür Merkezi'nde ''Kıbrıs'taki Gelişmeler'' konusunda konferans verdi. 
     Denktaş, ''etle tırnak oldukları Türk hükümetini zor durumda bırakacak adımlar atmadıklarını'' söyledi. 
     Kıbrıs'ın bir Yunan adası olup olmayacağının mücadelesini verdiklerini anlatan Denktaş, şöyle konuştu 
     ''1955'den bu yana kanla mücadele verildi. Şimdi 'geçmişi hatırlamayın' diyorlar. Önümüze konulan planda, 'Türk Bayrağı olmayacak' deniliyor. ABD, Yunanistan lobisini incitmek istemiyor, çünkü bu ülkenin seçimlerinde parasıyla ve çevresiyle söz sahibi. İngilizlerin üstleri ise Rum tarafındadır. Rumlar yeniden teftişe başlamasın diye onlara birşey yapamıyorlar. ABD Büyükelçisi, kahvehane ve köyleri dolaşarak 'Annan planını kabul etmezseniz Türkiye'nin AB'ye girmesini engelleyeceksiniz' diye propaganda yapmaktadır. Biz, Türkiye'nin garantisinin devam ettiği uzlaşma istiyoruz. AB'ye, Türkiye ile birlikte gireriz.'' 
     
     ''KIBRIS, RUM CUMHURİYETİ OLUR'' 
     Denktaş, KKTC'yi Türkiye'den ayırmak için oyunlar oynandığına işaret ederek, ''Milli davayı elde etmek için komünistler bile AB'ye girmeyi kabul ediyorlar. Kıbrıs meselesi, gerçekler üzerine halledilebilir. Biz, Yunanistan liderinin dediği yoldan gidersek, Kıbrıs 10 yıl içinde Rum Cumhuriyeti olur'' diye konuştu. 
     Bu görüşünü muhalefet liderlerine de anlattığını söyleyen Denktaş, ancak değişen bir şey olmadığını kaydetti. 
     Denktaş sözlerini, ''Türkiye ile Yunanistan anlaşırsa Kıbrıs sorunu çözülür. Uydudan çekilen fotoğraflarla Türkiye ile Kıbrıs arasında petrol yatakları var. Asıl kavga da bundan kaynaklanmaktadır. Kurtuluş ayağımızın altında bastığımız topraktadır. Çünkü, topraksız vatan ve devlet olmaz. Cumhuriyetin 80. yılını kutladığımız bugünlerde Atatürk'ün ilkeleri halen taze ve yemyeşil yaşamaktadır. Atatürk başkadır ve içimizdedir'' diye sürdürdü. 
     ZKÜ Senatosu kararıyla onursal doktora payesi verilen ve akademik kıyafet giydirilen Denktaş, üniversitenin Rektörü Prof. Dr. Bektaş Açıkgöz'ü de ziyaret etti. 
     
</TEXT>
</DOC>
