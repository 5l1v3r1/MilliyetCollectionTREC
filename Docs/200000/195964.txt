<DOC>
<DOCNO> 195964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur36.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişli'deki Sinagog çevresinde oturanlara kısa süreli izin verildi 
</HEADLINE>
<TEXT>

     Şişli'de dün meydana gelen bombalı saldırının ardından Beth İsrael Sinagogu çevresinde güvenlik şeridi altına alınan bölgede ev ve işyerleri bulunan kişilere, buralardan özel eşyalarını almaları için kısa süreli izin verildi. 
     Sinagogun çevresinde güvenlik kordonu altına alınan sokaklarda halen araç ve yaya girişine izin verilmiyor. Bu sokaklarda ev ve işyerleri bulunan vatandaşların buralara girişine, sırayla ve polis tutanağı tutularak kısa süreliğine izin verildi. Ev ve işyerlerine giren vatandaşlar bazı özel eşyalarını aldıktan sonra tekrar güvenlik kordonu dışına çıkarıldılar. 
     Kordon altına alınan sokaklardaki ev ve işyerlerine elektrik, su ve doğalgazın da halen verilmediği öğrenildi. 
     Bu arada, vatandaşların giriş-çıkışına izin verilmeyen sokakların dışında yer alan ve patlama dolayısıyla camları kırılan çok sayıda ev ve işyerine de yeni cam taktırıldığı görüldü. 
     Öte yandan, patlamaya yakından tanık olan bazı vatandaşlar da yaşadıkları dehşeti basın mensuplarına anlattılar. 
     Patlama sırasında Beth İsrael Sinagogu'nda dua ettiğini belirten İyezer Veruşalmi, duanın cumartesi günleri saat 08.00'de başlayıp yaklaşık 1-1.5 saat sürdüğünü kaydetti. 
     Dua bitmek üzereyken birden bir patlama sesi duyulduğunu anlatan Veruşalmi, ''Patlamadan sonra içerisini duman ve toz kapladı. Panik anında dışarıya nasıl çıktık bilmiyorum. Anlatılacak gibi değildi. Savaş alanından daha kötüydü'' diye konuştu. 
     Beth İsrael Sinagogu yakınındaki İnanç Tekstil firmasının sahipleri Mustafa Özkaya ve Önder Korkmaz ise olay sırasında işyerinde bulunduklarını belirterek, patlamada işyerinin tamamen kullanılamaz hale geldiğini anlattılar. 
     Patlamanın çevrede de büyük hasara neden olduğunu vurgulayan Özkaya ve Korkmaz, kendi işyerlerinin terör saldırılarından kaynaklanacak zarara karşı sigortasının bulunduğunu kaydettiler. 
     
</TEXT>
</DOC>
