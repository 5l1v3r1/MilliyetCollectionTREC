<DOC>
<DOCNO> 165241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sontur29.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, ABD'ye neler önerdi..... 
</HEADLINE>
<TEXT>

     Dışişleri Bakanlığı Müsteşarı Büyükelçi Uğur Ziyal'in ABD ziyareti sırasında Irak'a ilişkin ilettiği pakette, Irak'taki bazı kurumların yeniden yapılandırılmasından Amerikan askerlerinin Türkiye'de tatil yapabilmesine kadar çeşitli konularda öneriler bulunuyor. 
     Diplomatik kaynaklardan edinilen bilgiye göre, Büyükelçi Ziyal, 15-19 Haziran arasında Washington'a yaptığı ziyaret sırasında biraraya geldiği yetkililere, Türkiye'nin Irak'ta şimdiye kadar neler yaptığının yer aldığı ve bundan sonra yapılabileceklerle ilgili önerileri içeren bir paket iletti. 
     Pakette, belli başlı şu alanlarda öneriler bulunuyor 
     ''İnsani yardım, ikinci bir sınır kapısının açılması, hastaneler kurulması, Irak Dışişleri Bakanlığı'nın yeni bilgisayar sisteminin kurulması, sağlık ve haberleşme alanında yardım, Türk müteahhitlik hizmetleri, şimdiye kadar yapılan helikopter yakıt yardımının devamı, Bağdat'a uçuşların başlaması, bankacılık sektöründe yardım, itfaiye, polis ve askeri eğitim, üniversitelerarası işbirliği, Irak'taki koalisyon kuvvetlerinde görev yapan Amerikalı askerlerin eşleriyle birlikte Türkiye'de tatil yapma olanakları...'' Türk heyeti, koalisyona yapılacak asker katkısı konusunda da, ABD tarafına, ''daha önce yapılan teklifin masada olduğu ve istenmesi durumunda katkıda bulunmaya ve teklifi canlandırmaya hazır olunduğu'' mesajını iletti. 
     
     İRAN KONUSUNDA ÖZEL BİR TALEP YOK 

     Türk ve Amerikan heyetleri arasında yapılan görüşmelerde, ABD'den İran konusunda özel bir talep gelmediği öğrenildi. 
     Edinilen bilgiye göre, ABD, ''İran'ın nükleer silah çalışmalarını bırakarak terörizmle ilişkisini kesmesi'' yönündeki bilinen görüşlerini tekrarlarken, Türk tarafı İran'ın KADEK'i hala terör örgütü olarak tanımamasından duyduğu rahatsızlığı dile getirdi. 
     Bu arada, kaynaklar, İran'ın nükleer silah çalışmalarından Ankara'nın da rahatsız olduğuna ve bunu ilgili uluslararası platformlarda dile getirdiğine dikkat çekiyor. 
     Türk tarafının İran konusunda üzerinde durduğu önemli bir noktanın da, bu ülkedeki değişimin ''evrimsel süreç'' içinde olması hususu oldu. 
     Öte yandan, görüşmelerde ABD'nin, Suriye'den İran'a son dönemde malzeme geçirildiğini belirterek, bundan duyduğu rahatsızlığı Türk yetkililere ilettiği öğrenildi. 
     ABD'nin İran ve Suriye'ye ilişkin rahatsızlıkları karşısında, Müsteşar Ziyal, ''Türkiye'nin, komşuları olmaları nedeniyle, ulusal güvenliği doğrultusunda, bu iki ülkeyle belli bir seviyede ilişki kurmak zorunda olduğu'' görüşünü aktardı. 
     İki ülke görüşmelerinde ele alınan bir diğer konu da, ABD'nin 2010-2011 yıllarında kurmayı planladığı Ortadoğu serbest ticaret bölgesi oldu. 
     
     PİŞMANLIK YASASI 

     Türk heyeti, görüşmelerde, üzerinde çalışılan Pişmanlık Yasası'nın felsefesine ilişkin bilgi verdi. 
     ABD tarafının, böyle bir yasanın çıkarılmasının olumlu olacağı yönündeki görüşünü Türk tarafıyla paylaştığı belirtildi. 
     Bu arada, Ankara, Kerkük kentinde yaşanan bazı pratik sorunlara ilişkin rahatsızlıklarını iletirken, Kuzey Irak'taki Kürt grupların Habur sınır kapısından geçiş yapan Türk kamyonlarından aldığı harçlara ilişkin eleştirilerini de dile getirdi. Türk yetkililer, Irak'ın tüm sınır kapılarındaki uygulamaların aynı olması gerektiğine işaret ederek, keyfi düzenlemelere gidilmemesini istedi. 
     
     ANKARA, PEARSON'I BAŞARILI BULUYOR 

     Bu arada, Ankara, ABD'nin Ankara Büyükelçisi Robert Pearson hakkında bazı Amerikan gazetelerinde yapılan eleştirileri haklı bulmuyor. 
     Diplomatik kaynaklar, Pearson'ın ülkesini en iyi şekilde temsil ettiğini ve ilişkilerin ileri gitmesinde elle tutulur katkılarının olduğunu kaydettiler. 
     Aynı kaynaklar, Büyükelçi Ziyal'in ziyaretinin her açıdan tatmin edici geçtiğini, ''Türk-ABD ilişkilerinde yaşanan türbülansın geçtiğini'' belirttiler. 
     Dışişleri Bakanı ve Başbakan Yardımcısı Abdullah Gül'ün de önümüzdeki aylarda ABD'yi ziyaret edeceğini hatırlatan kaynaklar, ziyaret için tarih saptama çalışmalarının sürdüğünü kaydettiler. 
     
</TEXT>
</DOC>
