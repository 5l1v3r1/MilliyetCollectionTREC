<DOC>
<DOCNO> 190883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/siyaset/siy03.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bişkek'te kapattı Tacikistan'da açtı 
</HEADLINE>
<TEXT>

   Başbakan'ın Kırgızistan gezisinde, Emine Erdoğan'ın yanında başını örten Prof. Dr. Yıldız Atalay, Tacikistan'da tekrar açtı 
      Elçin Ergün 

   
   Ankara'da başı açık olan ancak Başbakan Recep Tayyip Erdoğan'ın Kırgızistan gezisinde "modern türban" olarak nitelenen bone takan Devlet Bakanı Beşir Atalay'ın eşi Prof. Dr. Yıldız Atalay, Tacikistan'da başını açtı. Devlet Bakanı Atalay, eşinin öğretim üyesi olduğu için başının zaten açık olması gerektiğini belirterek, "Eşim bazı yerlerde başını kapatabilir" dedi. 
   Erdoğan'ın Orta Asya seyahatinin ikinci durağı Tacikistan'ın başkenti Duşanbe oldu. Geziye Erdoğan'ın eşi Emine Erdoğan ve Adalet Bakanı Cemil Çiçek'in eşi Gülten Çiçek'le katılan Yıldız Atalay, Duşanbe'ye inişinde başı açık görüntülendi. Hardal renginde bir döpiyes giyen Atalay, Gülten Çiçek'le birlikte hızla havaalanından uzaklaştı. 
   
   
   Davetiye gelmemiş 
   Bakan Atalay ise eşiyle ilgili sorular üzerine "Eşimin türban kullanmadığını herkes bilir. Öğretim üyeleri açık olmak zorunda" dedi. Atalay, eşinin neden Bişkek'te başını kapattığı sorusuna ise "Bazı yerlerde takabilir. Zaten dün önceki gün Ahıska Türkleri'ne gitti, bu nedenle... Türban değil, kafasını kapattı" yanıtını verdi. Atalay, 29 Ekim resepsiyonu için kendisine eşli davetiye gelmediğini de söyledi. Atalay'ın bu açıklaması, başı açık bilinen Yıldız Atalay'ın Cumhurbaşkanlığı tarafından yine de davet edilmediğini ortaya çıkardı. 
   
   
   
</TEXT>
</DOC>
