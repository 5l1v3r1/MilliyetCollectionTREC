<DOC>
<DOCNO> 184679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/guncel/gun04.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir okul bomboş diğeri 'yıkılıyor' 
</HEADLINE>
<TEXT>

   İstanbul'un Gaziosmanpaşa ilçesindeki bazı okullarda sınıf mevcudu 70'i bile geçiyor. Bazı okullarda ise dersliklerin kapısına kilit vuruluyor 
      ŞÜKRAN ÖZÇAKMAK 

   
   Yaklaşık 141 bin öğrencisi olan ve bin 240 öğretmen açığı bulunan Gaziosmanpaşa'daki 106 okul arasında en kalabalık olanları Gazi, Küçükköy, Yıldıztabya ve Yenimahalle gibi merkez mahallelerde bulunuyor. Gazi'deki Aslan Gazi İlköğretim Okulu'nun sınıf mevcudu 70'in üzerinde. Sıralarda 3 - 4 öğrenci yan yana oturuyor. Çoğu veli, değil eğitime katkı payı ödemek, çocuğuna önlük, ayakkabı alamayacak durumda. 
   106 okulun 22'si aynı ilçeye bağlı Arnavutköy'de. Her biri diğerinden en fazla 1 kilometre mesafede olan 22 okulun derslikleri bol ama öğrencisi ve öğretmeni yok. Bunlardan biri Anafartalar İlköğretim Okulu. 960 kapasiteli bu okulun 600 kadar öğrencisi var. 32 dersliğin 9'u boş. En kalabalık sınıfta 25 kişi okuyor. Yaklaşık 1 kilometre uzağındaki Malazgirt İlköğretim Okulu ise 980 öğrenci kapasitesine sahip ancak 410 öğrencisi var. 30 dersliğin 19'u kapalı. Sınıfların mevcudu 22-25 civarında. 
   Okulun iki laboratuvarı, kütüphanesi, tepegözülü derslikleri, 16 bilgisayarı olan özel bir dersliği var. Okulda altı branş öğretmeni olması gerekirken bir tek Türkçe öğretmeni var. Fen öğretmenleri ise işletme mezunu. Bu nedenle laboratuvar atıl durumda. 
   
   
</TEXT>
</DOC>
