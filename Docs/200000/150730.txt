<DOC>
<DOCNO> 150730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/soneko24.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Topluluğu, yıllık ciroda yüzde 33 artış hedefliyor 
</HEADLINE>
<TEXT>

     Koç Holding CEO'su Bülend Özaydınlı, Koç Topluluğu'nun kombine cirosunun bu yıl yüzde 33 artışla 13.1 milyar Euro olarak gerçekleşmesinin hedeflendiğini açıkladı. 
     Bülend Özaydınlı, Koç Holding'in Nakkaştepe'deki merkezinde düzenlenen basın ve kamuoyunu bilgilendirme toplantısında, geçen yılın başında Koç Topluluğu için iddialı hedefler belirleyerek oluşturdukları Stratejik Plan'ın ana hedefinin, yılda ortalama yüzde 14 oranında reel bir ciro büyümesi sağlamak olduğunu ve Türkiye'nin içinde bulunduğu karmaşık ve zor şartlar altında dahi, bu hedefe ulaşmak için gayret ettiklerini söyledi. 
     Belirledikleri ana stratejilerden biri olan cirolarının önemli bölümünü yurtdışı faaliyetlerden ve ihracattan elde etmek doğrultusunda geçen yıl yurtdışı cirolarının yüzde 46 artışla 3.2 milyar Euro seviyesine çıktığını bildiren Özaydınlı, bu performanslarında en büyük payı otomotiv, dayanıklı tüketim ve perakende şirketlerinin aldığını vurguladı. 
     Rekabet gücü olan işlere odaklanmak, yaptıkları her işte liderlik iddialarını sürdürmek, teknoloji ve marka güçlerini artırmak ana stratejileri doğrultusunda Koç Topluluğu şirketlerinin 2002 yılında gerçekleştirdiği faaliyetler hakkında bilgi veren Özaydınlı, stratejik planlarını destekleyici finansal ve organizasyonel atılımların yapıldığını anlattı. 
     Koç Topluluğu'nun, enflasyondan arındırılmış Uluslararası Muhasebe Standartları'na göre hazırlanan bazı rakamlarını da veren Özaydınlı, Koç Topluluğu'nun kombine cirosunun, geçen yıl 2001'e oranla yüzde 19 büyüyerek 9.8 milyar Euro'ya ulaştığını bildirdi. Özaydınlı, şöyle devam etti 
     ''2003 program hedefi ise yüzde 33 artışla 13.1 milyar Euro'dur. Türkiye 2002'de yüzde 7.8 oranında büyümüş olmasına rağmen, özel tüketim harcamalarındaki artış yüzde 2 düzeyinde kalmıştır. Büyüme esas itibariyle ihracat ve stok artışından meydana gelmiştir. Bizim gibi tüketici piyasalarına hitap eden şirketler açısından iç piyasada önemli bir büyüme oluşmamıştır. Bu koşullara rağmen önemli ölçüde artan dış satışlarımızın desteğiyle 2002 yılı, planlanan hedeflerin üzerinde sonuçlanmıştır.'' 
     
     TÜRKİYE İHRACATININ YÜZDE 6.5'İNİ KOÇ GERÇEKLEŞTİRDİ 
     İhracatlarının geçen yıl yüzde 41 artışla 2.4 milyar Euro'ya ulaştığını, 2003'de ise yüzde 39 daha büyüyerek 3.3 milyar Euro'yu bulmasının hedeflendiğini bildiren Özaydınlı, ''Bu sonuçlarla 2002 yılında, Türkiye ihracatının yaklaşık yüzde 6.5'ini Koç Topluluğu olarak gerçekleştirmiş bulunuyoruz. 2003 yılında da bu oranı yüzde 8.5'e yükseltmeyi hedefliyoruz'' diye konuştu. 
     Toplam yurtdışı gelirlerin 2002 yılında yüzde 46 artışla 3.2 milyar Euro olduğunu ve bu tutarın 2003'de yüzde 36 artışla 4.4 milyar Euro olmasının hedeflendiğini açıklayan Özaydınlı, şunları kaydetti 
     ''Vergi öncesi neticemiz 2001'de 181 milyon Euro zarar göstermişken, 2002 yılı 280 milyon Euro kar ile kapanmıştır. 
     Topluluk olarak yatırımlarımız 2001'deki 420 milyon Euro'nun yüzde 20 üzerinde 505 milyon Euro olarak gerçekleşmiştir. 2003 iş programımız ise yüzde 13 artışla 571 milyon Euro'dur.'' Özaydınlı, personel sayısının 7 bin 100 artışla 50 bin 500 kişiye ulaştığını, bu rakamın 2003 programına göre 3 bin 100 kişi daha artarak bin 600 olmasının hedeflendiğini bildirdi. 
     
     ''TÜRKİYE'NİN GELECEĞİNE GÜVENİYORUZ'' 
     Konuşmasında ''Bu sonuçlar ekonomik çalkantılara rağmen hedefe adım adım ve güvenle ulaşma gayretimizin bir göstergesidir'' diyen Özaydınlı, Koç Topluluğu'nun, Vehbi Koç'tan miras kalan ve kendileri için vazgeçilmez olan değerleri benimseyerek bugünlere geldiğini ve aynı değerlere daima sahip çıkarak geleceğe de güvenle ilerleyeceğini kaydetti. 
     Özaydınlı, şu görüşleri dile getirdi 
     ''İş etiği, şeffaflık, güvenilirlik, profesyonellik, kurumsal vatandaşlık gibi kavramlar, bugün bütün dünyada ortak kabul gören ilkeler haline gelmeden önce bizim 77 yıllık iş yaşamımızın temel nitelikleri olarak yerleşmiştir. İşte bu nedenledir ki benimsediğimiz zorlu hedeflere de ulaşacağımızdan eminiz. 
     Her zaman söylediğimiz gibi bugün de tekrar ediyoruz Türkiye'nin geleceğine güveniyoruz ve bu gelecek için çalışıyoruz.'' 
     





</TEXT>
</DOC>
