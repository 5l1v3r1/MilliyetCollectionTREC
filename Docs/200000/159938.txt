<DOC>
<DOCNO> 159938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sondun37.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
St. Petersburg'da uçaklar yağmuru engellemek için uğraşıyor 
</HEADLINE>
<TEXT>

     Rusya'nın St. Petersburg kentinin 300. kuruluş yıldönümü çeşitli etkinliklerle kutlanıyor. Dünya liderlerini ağırlayan kentte, kutlamaların yağmurdan etkilenmemesi için bulutlar uçaklarla dağıtılmaya çalışılıyor. 
     Meteorolojinin havanın bugün ve yarın yağışlı olacağı bilgisini iletmesi üzerine, uçakların kullanılmasına karar verilirken, yetkililer, bulutları dağıtmak amacıyla kullanılan kimyasal maddenin çevreye zararlı olmadığını belirttiler. 
     Yetkililer, Pulkovo Havaalanı'na her yarım saatte bir resmi heyetin geldiğini bildirdi. Kente gelen ilk yabancı konuk Japonya Başbakanı Junichiro Koizumu oldu. Koizumu, Rusya Devlet Başkanı Vladimir Putin ile St. Petersburg Spor Koleji'nde biraraya geldi. 
     Yabancı devlet veya hükümet başkanlarının gün içinde değişik saatlerde gelmelerinin beklendiği Pulkovo Havaalanı, ticari uçuşlara kapatıldı. 
     Çin Devlet Başkanı Hu Jintao, ABD Başkanı George W. Bush, AB Dönem Başkanı Yunanistan'ın Başbakanı Kostas Simitis'in yanı sıra çok sayıda ülkeden temsilciler kutlamalara katılacak. 
     St. Petersburg'da, 1 Haziran'da yapılması öngörülen Putin-Bush zirvesinin yanı sıra Bağımsız Devletler Topluluğu BDT liderleri toplantısı, Simitis ve Putin'in katılacağı AB-Rusya zirvesi yapılacak. 
     Bu arada, kente gelen yabancı devlet ve heyet başkanlarının yanı sıra gazetecilerin de SARS hastalığına karşı önlemler çerçevesinde havaalanında form doldurmak zorunda kaldıklarını bildirdi. 
     Formda konukların daha önce Çin ve Tayvan'da bulunup bulunmadığı, buradaki insanlarla temaslarının olup olmadığı veya SARS sendromu bulunan kişilerle temas edip etmedikleri şeklinde sorular yer alıyor. 
     St. Petersburg'un 300. yıldönümü kutlamalarını izleyecek 50 ülkeden yaklaşık 2500 gazeteci için 3 basın merkezi oluşturuldu. 
     
</TEXT>
</DOC>
