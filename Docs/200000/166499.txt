<DOC>
<DOCNO> 166499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/guncel/gun02.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çingene sırrını açarsa başı çok ağrır... 
</HEADLINE>
<TEXT>

Saygın bir bürokrat olan Mehmet Aksu, emekliliği gelene kadar Çingene olduğunu herkesten sakladı. Şimdi onların hakları için savaşan Aksu, "Önemli yerlerdeki tüm Çingeneler susuyor" diyor 
     AYÇA ATAY İstanbul 

     Uzun yıllar Devlet Demiryolları'nda yöneticilik ve müfettişlik görevlerinde bulundu. Kurumun, Yüksek Disiplin Kurulu ve Ceza İtiraz Tetkik Kurulu'nda raportör ve üye olarak yer aldı. Sayılan bir bürokrattı. Ama bir sırrı vardı ve sırrını emekli oluncaya kadar sakladı Çingeneydi. Emekliye ayrıldıktan sonra, biraz da iç hesaplaşmasının sonucu olsa gerek kendini Çingene haklarına adadı. 
     
     'SAKIN BENİ TANIMAYIN' 
     Çingeneler hakkındaki "pis, ilkel, buçuk millet" gibi aşağılayıcı ifadelerin sözlük, ansiklopedi ve kitaplardan çıkarılması için Milli Eğitim Bakanlığı ve Kültür Bakanlığı başta olmak üzere bazı kişi ve kurumlar aleyhine davalar açtı. Bu tür ifadeler onun çabaları sonucunda Türk Dil Kurumu'nun sözlüğünden, İslam ve Türk ansiklopedilerinden çıkarıldı. 
     Deneyimlerini bir kitapta toplama hazırlığı içinde olan Aksu ile Türkiye'de Çingene olmayı konuştuk. 
     
Çingene olduğunuzu onca yıl neden sakladınız 
     Çingene olduğum için gördüğüm kötü muameleden dolayı okulu bıraktığım dönemler oldu. Özellikle doktor olan çok sayıda Çingene var. Milli Eğitim Bakanlığı'nı mahkemeye vermişim, çarpışıyoruz. Orada bir kurul oluşturuluyor. Kurul üyelerinden biri telefonla aradı, Çingeneymiş, 'Yazılarınızı okudum, size gönülden bağlandım. Yalnız, buraya gelince lütfen beni tanımayın' dedi. 
     
     'SENİ ÇİNGENEYE VERİRİM' 
Çingeneler Türkiye'de getto halinde mi yaşıyor 
     Çingene mahallelerinde genellikle işçiler oturur. İş sahibi olan, toplumsal konumu yükselen Çingeneler, oralarda oturmaz. Kimliklerini saklamayı tercih ettikleri için o mahallelerle ilişkilerini keserler. 
     
Çingeneler Türkiye'de nasıl görülüyor 
     'Çingeneler inançsızdır, onlardan her türlü kötülük beklenir' diye bir hurafe var. Anneler yaramazlık yapan küçük çocuklarını susturabilmek için 'Sus, seni Çingene'ye veririm ' der. Bunu duyan çocuk, Çingenelere sıcak bakabilir mi 
     
Eşiniz Çingene mi 
     Hayır. 
     
Çingene olduğunuzu eşinizden de sakladınız mı 
     Konuyu nişandan sonra açtım, 'İçine sindiremiyorsan, ayrılalım, bana istediğin kusuru bul ama Çingene olduğumu söyleme' dedim. Evlenmeyi kabul etti. Evlilik işlemleri sürerken eşim imzasız bir mektup alıyor, 'Mustafa Aksu, Çingene'dir. Ben bir Müslüman olarak görevimi yapıyorum. Sakın onunla evlenmeyin" diye. Kayınpederim 'Bu mektupta yazılı olan konularda bana bilgi ver' diyen bir mektup gönderdi. Yani 'Sahiden Çingene misin ' diye soruyor. 'Hakkımda yazılmış olanların hepsi noktasına, virgülüne kadar doğrudur' dedim. Evlendik ama Çingene oluşum, eşim, annesi ve babası arasında sır olarak kaldı kardeşleri bile bilmedi. Kimliğimi açıkladığımda baldızım eve geldi. 'Çingene olduğunuzu neden açıkladınız ' diye sitem ediyor. Baktım olacak gibi değil, 'Eniştenizin kimliğinden rahatsız olduğunuza göre ben size gelmem ama bu evin kapısı her zaman size açık' dedim. Giderken alışkanlıkla öpüştük. Dedim ki 'Korkma, el sıkışmaktan ve öpüşmekten Çingenelik bulaşmaz.' 
     

</TEXT>
</DOC>
