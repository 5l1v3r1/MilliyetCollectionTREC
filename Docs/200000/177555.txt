<DOC>
<DOCNO> 177555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/ekonomi/eko05.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Citibank'ta 72 bin 870 dolarlık zimmet davası 
</HEADLINE>
<TEXT>

   Zimmetine para geçirmekle suçlanan Citibank'ın eski Küresel Piyasalar Yöneticisi David, suçlu bulunması halinde 30 yıla kadar hapis cezası alacak 
   EKONOMİ SERVİSİ 
   
   Dünyanın en büyük finans kuruluşlarından Citibank'ın Küresel Piyasalardan sorumlu eski yöneticisi Irving David zimmetine para geçirmekle suçlandı. 
   
   30 yıl alabilir 
   David'in Citigroup tarafından yönetilen iki şirketten toplam 72 bin 870 dolar geçirdiği belirtildi. Citigroup'un Küresel Piyasalardan Sorumlu Eski Müdürü 42 yaşındaki David, Consulting Group Capital Market Fund ve Smith Barney World Fund için yazılan 72 bin 870 dolar değerindeki çekleri zimmetine geçirdiği iddiasıyla Manhattan Federal Mahkemesi'nde yargılandı. 
   Yargıç James Comey'in ifadesine göre David 47 bin 528 dolar kendi şahsi banka hesabına aktardı. 
   Mahkemenin David'i suçlu bulması halinde, 30 yıla kadar hapis cezası alabileceği belirtiliyor. 
   
   İşten kovulmuştu 
   Citigroup tarafından yapılan açıklamada ise ortakların bu olaydan kaynaklanan bir para kayıplarının olmadığı belirtildi. David'in Citigroup'daki zimmetine para geçirme olayının ortaya çıkmasıyla ocak ayında işten kovulduğu da açıklamada yer aldı. 
   
   
</TEXT>
</DOC>
