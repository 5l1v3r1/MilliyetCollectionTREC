<DOC>
<DOCNO> 178624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/yasam/yas11.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Emine'nin gözyaşları 
</HEADLINE>
<TEXT>

      DIŞ HABERLER SERVİSİ 
   
   Nijerya'da, geçen yıl, zina yaptığı gerekçesiyle taşlanarak öldürülmesine karar verilen Emine Laval'ın, dün gözyaşları içinde çıktığı temyiz duruşmasında hakkında verilecek karar 25 Eylül'e kaldı. Vesile adındaki kız bebeğiyle gelen 32 yaşındaki Emine için yoğun güvenlik önlemleri alındı. Bebeğiyle ilgilenen ve mahkeme işlemlerini takip edemeyen Emine, bir ara bebeğiyle uykuya daldı. Emine'nin avukatları, çocuğun, recm kararının alındığı Katsina eyaletinde Şeriat yönetimine geçildiği tarihten önce doğduğunu belirterek savunma yaptı. Duruşma sonunda baş kadı Eminu İbrahim, "Mahkeme her iki tarafı da dinledi ve kararını 25 Eylül'e erteledi" dedi. Ölüm cezasının onaylanması durumunda, Emine'nin önce federal mahkemeye, son çare olarak da yüksek mahkemeye başvurma olanağı bulunuyor. İbrahim, Emine'nin avukatlarını temyiz sürecini uzatmamaları yolunda uyardı. 
   
   
</TEXT>
</DOC>
