<DOC>
<DOCNO> 176236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/spor/spo02.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kibar Pierre 
</HEADLINE>
<TEXT>

   Van Hooijdonk, Trabzon'da yaşanan tribün olaylarına çok üzüldüğünü söyledi, "Üç puanı, benim ve Recep'in değil, tüm takımın emeği getirdi" dedi 
      YALÇIN TÜRK 

   
   'Şaşkınlıkla izledi' 
   ATTIĞI süper frikik golüyle Fenerbahçe'yi Avni Aker Stadı'nda galibiyete taşıyan Van Hooijdonk, tribünde yaşanan olaylara anlam veremediğini açıkladı. Hollandalı futbolcu, "Gerçekten çok üzücü tablolar vardı. İlk kez böyle bir gerilime şahit oldum. İnsanların birbirine böylesine saldırması kötü bir olay. Birlikte dostça oturmak varken, bunu yapmanın anlamı nedir " diye konuştu. 
   
   'Efsaneyi devirdik' 
   TRABZONSPOR karşısında sahanın en iyi isimlerinin Van Hooijdonk ve Recep olduğu iddialarına Hollandalı yıldız karşı çıktı. Golcü futbolcu, "Sahanın yıldızı hepimizdik. Tüm takımın emekleri sonucunda hedefe ulaştık. Fenerbahçe yıllardır Trabzon'u yenemiyormuş. Efsaneyi deviren golü atmak tabii ki keyif verici. Ancak şu unutulmasın ben sadece görevimi yaptım" dedi. 
   
   Bodrum'da buluştular    SON günlerde Ali Şen'in düzenlediği yemeklerle gündeme gelen Bodrum'a bu kez Fenerbahçe Yönetimi akın etti. Trabzon'dan buraya geçen Sarı-Lacivertliler, Başkan Aziz Yıldırım ile birlikte Nihat Özdemir'in yemeğine katıldı. Özdemir, davetin yanlış yorumlandığını söyleyip, "Bu yemek Ali Şen'in toplantılarının alternatifi değil" dedi. 
   
   Aurelio şaşırdı    SEZON sonunda Trabzonspor'dan Fenerbahçe'ye transfer olan Aurelio, Bordo - Mavili taraftarların tepkisinin kendisini üzdüğünü açıkladı. Sambacı, bunu hak edecek bir davranış sergilemediğini ifade ederek, "Olayları içerledim. Sahada bana en çok Mehmet Yılmaz ile Gökdeniz faul yaptı. Ama onlar benim yakın arkadaşlarım. Saha içindekileri, saha dışına asla taşımam" yorumunu yaptı. 
   
   Recep itiraf etti    Herkesin övgüler yağdırdığı genç kaleci, son dakikada hata yaptığını açıkladı, "Yanlış çıktım. Augustine aşırtsaydı, golü yiyebilirdim" dedi 
   
   'Şansa üzerime geldi' 
   TRABZONSPOR deplasmanında sergilediği performansla alkış alan genç kaleci Recep, 90 dakika boyunca bir pozisyonda hata yaptığını itiraf etti. Recep, hiç heyecanlanmadığını dile getirerek, "89. dakikada yanlış bir çıkış yaptım. Augustine'nin aşırtacağını düşünmeme rağmen kalenin uzağında kaldım. Allah'tan üzerime vurdu. Böylece topu çelerek hatamı telafi ettim" dedi. 
   
   'Ekol devam edecek' 
   RÜŞTÜ'NÜN Fenerbahçe kalesini 9 yıl boyunca büyük bir başarıyla koruduğunu dile getiren Recep, "Volkan ile birlikte bize tanınan şansı en iyi şekilde değerlendireceğiz" diye konuştu. Genç kaleci sözlerini şöyle sürdürdü "Rüştü'nün ekolünü biz devam ettireceğiz. Camiamızın bundan endişesi olmasın. Önemli olan bir maçtaki başarı değil, bunun devamlılığını sağlamak." 
   
   Transfere el koydu    Daum ilgilenecek 
   BREZİLYALI Alex ve Fabiano ikilisinden birinin Elazığspor maçına yetiştirilmesini isteyen Fenerbahçe Teknik Direktörü Daum, milli maç nedeniyle verilen arada tüm ağırlığını transfere verecek. "İki günümü alınacak oyunculara ayıracağım" diyen Alman teknik adam, yöneticilerle yaptığı görüşmede girişimlerin hızlandırılmasını istedi. Daum'un kaleci arayışını sürdürdüğü de açıklandı. 
   
   Heinen'i istemiyor 
   YÖNETİMİN gündeme getirdiği Denizlispor'un eski kalecisi Heinen için Daum'dan olumsuz yanıt geldiği açıklandı. Yurt içindeki adayları da takibe alan Fenerbahçe'nin İstanbulspor'da forma giyen iki kanat oyuncusu Petkov ile Mehmet Yozgatlı için girişimde bulunduğu öğrenildi. Yöneticiler, çarşamba gününden sonra transferde beklenen gelişmelerin yaşanacağını dile getirdiler. 
   
   Kutlualp'e yol gözüktü    TRANSFER görüşmelerinde en etkin rollerden birini üstlenen Fenerbahçeli yönetici Hakan Bilal Kutlualp, Alex ve Fabiano konularını netleştirmek için yarın Brezilya'ya uçacak. Kutlualp, futbolcular ve kulüpleriyle son bir görüşme yaparak uzlaşma noktası arayacak. Bu arada Ortega konusunda ise River Plate Kulübü ile salı günü son bir pazarlık daha gerçekleştirilecek. 
   
   Merkez üssü Fenerbahçe    Hakem ve gözlemci raporlarında tribün olaylarını Sarı - Lacivertli taraftarların başlattığı iddia edildi 
   CEMAL ERSEN 

   Misafir tahrik etti 
   TARİHİNDE ilk kez tel örgüsüz oynanan Trabzonspor - Fenerbahçe maçının hakem ve gözlemci raporlarında, faturanın Fenerbahçeli taraftarlara kesildiği öğrenildi. Raporlarda Sarı - Lacivertliler'in ev sahibi taraftarları kışkırtıp, tahrik ettiği belirtildi. Bu gelişme üzerine Fenerbahçe'nin PFDK'ya sevk edilebileceği, ihtarın yanı sıra para cezası alabileceği iddia edildi. 
   
   Trabzonspor'a ihtar 
   EV sahibi takım taraftarının da olaylara karışması nedeniyle Trabzonspor'a da ihtar ve para cezası verilmesinin gündemde olduğu bildirildi. Gözlemciler tribünlerdeki olayların sahaya yansımadığını, ancak devre arasında yapılan üç numaralı anonsun seyirciyi yatıştırmaya yönelik olduğunu da rapor etti. Ayrıca meşalelerin içeriye nasıl sokulduğunun araştırılması gündeme getirildi. 
   
   
</TEXT>
</DOC>
