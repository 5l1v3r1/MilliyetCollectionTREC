<DOC>
<DOCNO> 188704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/spor/spo04.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Duygulu karşılama 
</HEADLINE>
<TEXT>

      
   VİLLARREAL dün Trabzon'a geldi. Genel sekreter Yusuf Ziya Yılmaz'ın çiçeklerle karşıladığı kafilede mayısta düşen askeri uçakta yakınları ölen 6 aile de yer aldı. Gözyaşları içinde gelen ailelere 62 asker anısına karanfil dağıtılırken Bordo - Mavili taraftarlar İspanyolca ve Türkçe "Trabzon'da vefat eden 62 İspanyol Barışgücü askerini unutmayacağız" yazan siyah bir pankart açtılar. Teknik Direktör Benito Floro, iki takımın tur için şanslarının eşit olduğunu söyledi. 
   
   Şansı tutmuyor 
   BORDO - Mavili takım bugüne kadar İspanyol takımları karşısında başarılı bir grafik çizemedi. Oynadığı 7 maçta 4 yenilgi, 1 galibiyet ve 2 beraberlik elde ederken, Karadeniz ekibi, bu maçlarda yediği 13 gole 3 golle karşılık verebildi. Trabzonspor sadece 1990 - 1991 sezonunda Kupa Galipleri Kupası'nda eşleştiği Barcelona'yı sahasında 1-0 yenmişti. 
   
   64. randevu 
   UEFA Kupası'nda bugün İspanya'nın Villarreal takımını konuk edecek olan Trabzonspor, Avrupa Kupaları'ndaki 64. maçına çıkacak. Bordo - Mavililer, 36 yıllık tarihinde bugüne kadar yaptığı 63 karşılaşmada, 25 yenilgi, 24 galibiyet ve 14 beraberlik elde etti. Karadeniz ekibi, Avrupa Kupaları'nda yaptığı karşılaşmalarda 84 gol atarken, kalesinde 99 gol gördü. 
   
   
</TEXT>
</DOC>
