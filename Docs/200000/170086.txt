<DOC>
<DOCNO> 170086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/ekonomi/eko05.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İş güvencesinde ilk işe iade 
</HEADLINE>
<TEXT>

Yargıtay, İş Güvencesi Yasası’na ilişkin ilk kararında sendikal nedenle işten çıkarmada, işe iade kararı verdi 
     ANKARA Milliyet 

     Yargıtay, İş Güvencesi Yasası’ndaki hükümlere dayanarak, sendikal nedenlerle işine son verilen bir işçinin işe iadesini kararlaştırdı. Kararda, yerel mahkemenin işçinin işe başlatılmaması halinde bir yıllık ücreti kadar tazminata ve boşta geçen süreyle ilgili ücretin kabulüne karar vermesinin yasaya uygun olduğu kaydedildi. 
     Bu tazminatın işe iade kararının kesinleşmesini takip eden bir ay içinde, işe başlatılmaması halinde geçerli olacağı vurgulandı. Yargıtay 9. Hukuk Dairesi, bu tür davalarda yasanın uygulanmasına yönelik ilkeleri de belirledi. Kararda, işverenin 15 Mart’ta yürürlüğe gireceği bilinen iş güvencesine ilişkin hükümleri bertaraf etmek için işçilere belirli süreli iş sözleşmelerini imzalatmaya çalıştığı, bunun üzerine bazı işçilerin 17 Mart’ta sendikaya üye oldukları belirtildi. Kararda, işverenin işçilerin sendikadan istifalarını istediği, kabul etmeyen işçilerin iş akitlerinin 25 Mart’ta feshedildiği kaydedildi. 
     

</TEXT>
</DOC>
