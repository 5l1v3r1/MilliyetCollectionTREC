<DOC>
<DOCNO> 190345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/yazar/altan.html </URL>
<DATE> 2003/10/22/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Isırgan otlarından dev bir kriz buketi 
</HEADLINE>
<TEXT>

   
   Türban krizi... Irak krizi... Batık bankalar krizi... Elektrik üretiminde soygun krizi, vs... 
   Türkiye'nin, alçakgönüllü bir benzetişle, en az Kayışdağı büyüklüğünde ısırgan otlarından bir krizler buketini, 21. yüzyılın vazosuna da oturtmasına hiç kulak asmayın... 
   Politikada salt bir "görüntü - imaj" çağdaşlığıyla, "Türk'e Türk propagandası" yapıp durma dönemlerinden, saydamlaşma dönemlerine geçilmede... 
   
   Can Dündar'ın, yeni başlayan "Yüzyılın Aşkları" belgeseli, bendenizde de, bir yığın çağrışım yaptı. 
   Örneğin Gazi'nin, 19 Mayıs 1919'da Bandırma vapuruyla Samsun'a çıktığı sıradaki ekonomik olanakları neydi sadece kendi maaşından mı ibaretti ve o tarihlerde alabiliyor muydu maaşını 
   Hemen hemen hiç kurcalanmamış bir konu işte... 
   
   1924'te, Türkiye Cumhuriyeti vatandaşlığından çıkarılan ve Türkiye'de oturması yasaklanan "150 kişilik" listeye, kimler neden alınmıştı 
   Ve neden son Osmanlı Padişahı IV. Mehmet Vahideddin 'le, Sadrazamı Damat Ferit Paşa, alınmamıştı listeye 
   İstiklal Mahkemeleri'nin yargıçları kimlerdi ve hangi gerekçelerle kaç yüz, yahut kaç bin kişi idam edildi 
   Bütün bu konular, enine boyuna araştırılsa harika birer belgesel olmaz mı 
   
   Daha başka konular da var belgesel olmaya layık mı layık... 
   1932'de Türk basınının toplam tirajı ne kadardı 
   Gazete sahipleri kimlerdi 
   Satılan gazetelerden sağlanan olanaklarla mı geçiniyorlardı yoksa daha başka kaynaklardan da yardım görüyorlar mıydı 
   Son 80 yılda yasaklanıp toplatılmış kitapların listesiyle, hangi yabancı filmlerin sansür edildiğinin belgeseli... 
   Böyle bir belgesel, tüm dünya TV'lerinin de ilgisini çekmez mi 
   Neden kedi bokunu örter gibi örtüp durmalı, son 80 yılın "imaj" arkasında kalmış görüntüsünü 
   
   "Yöneten" "yönetilen" ayrımları Mussolini'nin, "Vatanı ve milletiyle devletin bölünmez bütünlüğü", "Milli birliği bozmak, sınıfı sınıfa düşürmek" türü suçlama ve kalıpların arkasına gömüldüğünde endüstri aşamasından geçmemiş, nüfusunun yarısı köylü olan bir toplumda Hazine'den geçinmeli "lacivert elbiseliler" oligarşisinin çağdaş görünümüne karşı, fakir fukara "kul" yığınlarının tepkisi geleneksel toplantı yeri olan "Cami"lerden gelir. 
   
   Ne Hazine'den geçinmeli oligarşik kesim "ilerici" ne el elde baş başta kalmış yoksul kesim "gerici"dir... 
   Sosyo - ekonomik açıdan, tüm yanlış damgalamalardır bunlar. 
   Örneğin türban krizinin aşılması için, adam başına düşen ulusal gelirin AB düzeyinde, yani en az 20 bin dolar olması dağılımının da sosyal adalete uygun olması gerekir... 
   "Kışla" parfümlü siyasetle, "Cami" parfümlü siyaset "vur odunu kafasına, bak nasıl adam olur" inancına dayalı bir asayiş sorunu değil sosyo - ekonomik bir sorun... 
   
   Pazartesi günkü Hüriyet'te Doğan Hızlan "Seksen yılın kültürel muhasebesi" üstünde duruyordu ve şöyle diyordu 
   "Edebiyatta hemen anımsadığımız Halide Edip Adıvar'ı, Yakup Kadri Karaosmanoğlu'yu, Falih Rıfkı Atay'ı, Nazım Hikmet'i, Hasan İzzettin Dinamo'yu, Samim Kocagöz'ü, Fazıl Hüsnü Dağlarca'yı, Cahit Külebi'yi okumadan, 80 yılın kültürel muhasebesinde bilanço hiçbir zaman tutmayacaktır." 
   
   "Türk'e Türk propagandası yapma" açısından değil, akademik açıdan Türk kültürünün, Dünya kültürüne getirdiği hiçbir "artı" yok mu acaba 
   Evrensel folklorik halk mizahına, bizim Bektaşi fıkraları acaba hiçbir "artı" getirmiyor mu 
   Ya Alevi şiirleri 
   Güncel yaşamı, tek plaklı hamasetçilikle, yuttur - kaydırdan ve hava atıp durmaktan arıtır da ciddi analizlere yönelirseniz Türk karikatürünün, evrensel karikatüre getirdiği "artılara" da rastlayabilirsiniz Türk şiirinin evrensel şiire getirdiği "artılar"a da... 
   
   Turhan Selçuk, İsviçre'de yayımlanan 8 evrensel karikatüristin çizimlerinden oluşmuş bir antolojide, çarpıcı bir yapıtıyla kapağa oturtulmuştu. 
   Fazıl Hüsnü'nün de, evrensel şiire bir artı, yeni bir okyanus getirdiği inkar edilemez. 
   Fazıl Hüsnü, "şairlik"i bir meslek olarak değerlendiriyor ve hemen bir şiir yazması için kendisine verilen herhangi bir kelime üstüne, o an bir şiir yazıyordu... 
   Hem de eşine menendine asla rastlanmayacak bir şiir... 
   Ya 1940'larda yayımladığı "Çocuk ve Allah"taki şiirleri... 
   "Çocuklar korkunç Allahım, yok sana ihtiyaçları, 
   Bebek yaparlar haçları... 
   ... 
   Aşinası değiller hatıramızın 
   Severken aynı ağaçları" 
   
   "Varlıklı" olmakla "var olmak" arasındaki farkın, toplumsal bilince yansımadığı anadilinin "yazı" boyutundan kopuk, mesleksiz yörelerde "imaj" çağdaşlığı ve karikatürü dahi yapılamayan tabu siyasetçilerle, maalesef ne çağdaş olunabiliyor, ne de ilerici... 
   
   Sadece kokuşmuşluğunun yoğunluğuna göre, basamakları aşağı doğru kademelendirilmiş 133 ülke arasında 77. sıraya oturtuluyor. 
   Enseyi karartmayın, ne kadar itiş kakış olsa ve fire verilse de 25 yıla kadar hepsi değişecektir bunların... 
   
      
   
</TEXT>
</DOC>
