<DOC>
<DOCNO> 174012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sonspo28.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy Disiplin talimatını kararlılıkla uygulayacağız... 
</HEADLINE>
<TEXT>

     Futbol Federasyonu Başkanı Haluk Ulusoy, Birinci Süper Futbol Ligi'nde 8 Ağustos Cuma günü başlayacak 2003-2004 futbol sezonu için mesaj yayınladı. 
     Haluk Ulusoy, yeni sezonda futbolun kurum ve bireylerine yapılan saygısızlıklara asla izin vermeyeceklerini ifade ederek, ''Yönetici, teknik adam ve futbolcularımızın futbolun değerlerini tüketmeye yönelik olumsuz davranış ve beyanları karşısında, disiplin talimatını uygulamakta son derece duyarlı ve kararlı davranacağız'' diye konuştu. 
     Amaçlarının her yönüyle ''temiz futbol'' olduğunu vurgulayan Ulusoy, dünya futbolunda artık önder rolü üstlenme sürecini yakalayan Türkiye'nin yalnızca saha içinde değil, futbolun korunması, yayılması ve yüceltilmesi adına da belirleyeci konuma geldiğini ifade ederek, ''Bu nedenle futbolla bağdaşmayan davranışlar hangi taraftan gelirse gelsin, hoşgörüyle karşılamayacağız'' dedi. 
     
     HAKEMLER 
     Ulusoy, Türk futbolunun yalnızca kulüpleri ve milli takımlarıyla değil, hakemleriyle de dünya futboluna damgasını vurmak zorunda olduğunu belirterek, ''Yeni dönemde hakemliği, her zamankinden daha özenle koruyacak, çok daha başarılı ve hataların en aza indirildiği bir sezon yaşanmasına katkıda bulunacağız'' diye konuştu. 
     Futbolun kulüp, yönetici, teknik adam, oyuncu, hakem, taraftar ve medya katkılarıyla geliştiğinin bilincinde olduklarını kaydeden Ulusoy, yeni sezonda tüm bu birimlerden, ortak çaba ve özveriyle Türk futbolunu uluslararası arenada yeni zaferlere taşımak için destek bekleyeceklerini vurguladı. 
     
     KULÜPLERİN HAKLARI 
     Futbol Federasyonu Başkanı olarak, kendi hakları kadar, tüm kulüplerin de haklarının savunulacağının güvencesini veren Ulusoy, yazılı açıklamasında şunları kaydetti 
     ''Lig maratonunda yeni bir yolculuk başlıyor. Yarışmak ve yaşamak. Ayrı bir deyimle şampiyonluk ve kümede kalmak. Birinci Lig yolculuğunun 45 yıldır süregelen serüveni, Bu yolculuk kulüplerimizin doğasında vardır. Yeni umut, yeni heyecan. Başarı için performans makinesi gibi hareket eden futbolcular, antrenörler ve hakemler. Rekabetçi zihniyetin ateşlediği yöneticiler ve taraftarlar. Hepimiz bir birlik duygusu paylaşıyor muyuz Bu vizyon, her kategorinin değerlerine uygun mu Çünkü ortada aynı sorumluluk ve heyecanla oluşturduğumuz bir futbol gerçeği var. Artık dünya takımıyız. Futbolla ilgilenen, onunla yaşayan her birey, kurum, kuruluş bu zor ve uzun yolculukta, bu değerleri taşıyarak önünü görmeli. Tünelin karanlığından endişe duymayanlar, sonunda mutlaka aydınlığa çıkacaklardır.'' 
     
     2003-2004 SEZONU KUTLU OLSUN 
     Ulusoy, her kategoriyi kendi içinde değerlendiren, bu yolculukta herkesin hakları ve kazançları konusunda yalnızca çözüm arayan değil, üreten bir federasyon olacaklarını belirterek, sözlerini şöyle tamamladı 
     ''Enerjimizi, futbol gerçeği, kültürü ve centilmenliğiyle kuracağımız futbol evine taşıyalım. Bu evde sabır, akıl, fair-play, sorumluluk, teknoloji, verimlilik ve kalite yatıyor. Bizim görevimiz bunu bizi izleyenlere ve tüm dünyaya sunmaktır. Başaracağız. Unutmayın bugünün rakibi dündür. Onu geçecek ve bizi geleceğe taşıyacak bu yolculukta herkese başarılar ve hayırlar temenni ediyorum. 2003-2004 sezonu kutlu olsun.'' 
     
</TEXT>
</DOC>
