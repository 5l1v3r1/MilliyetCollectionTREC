<DOC>
<DOCNO> 185646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/ekonomi/eko03.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa havada birleşti 
</HEADLINE>
<TEXT>

   Fransa'nın milli havayolu şirketi Air France ile Hollanda bayrağı taşıyan KLM, 19 milyar euroluk birleşmeye imza attı. İtalyan milli havayolu şirketi Alitalia da bu ortaklığa katılmak istiyor 
      EKONOMİ SERVİSİ 
   
   Fransız havayolu şirketi Air France ile Hollandalı KLM, dün açıkladıkları plan çerçevesinde birleşme kararı aldılar. İki şirketin birleşmesi ile birlikte cirosu 19 milyar euroyu bulan Avrupa'nın en büyük havayolu ortaya çıkacak. 
   İtalya'nın milli havayolu şirketi Alitalia da Air France'a başvurarak ortaklığa katılmak istedi. Alitalia'nın üzerindeki devlet denetiminin özelleştirilmesi ile birlikte yeni şirkete katılabileceği belirtildi. 
   Anlaşma planı çerçevesinde Air France kendine göre daha küçük olan KLM'yi borsa değeri üzerinden satın alacak. KLM'nin ödenmiş sermayesi 784 milyon euro olarak kabul edilirken bu rakam KLM hisselerinin 29 Eylül 2003 tarihinde borsa kapanış fiyatının yüzde 40 primli fazlasına tekabül ediyor. 
   
   Hisse dağılımı değişti 
   Yeni kurulacak olan şirkette şu anki KLM hissedarlarının yüzde 19'luk bir payı olacak, Fransız hükümetinin payı da yüzde 54'ten yüzde 44'e gerileyecek. Diğer Air France hissedarları da geriye kalan yüzde 37'nin sahibi olacak. Birleşme haberinin açıklanmasının ardından Avrupa'nın dördüncü büyük havayolu şirketi KLM'nin hisseleri yüzde 20 prim yaparken ikinci sıradaki Air France'ın hisseleri yüzde 7 değer yitirdi. 
   Analistler bu birleşmenin örnek olacağını ve sektörde milli havayolu şirketlerinin bir ulusal gurur kaynağı olduğu için birleşmelerden mümkün olduğunca uzak durulmasına karşın gelinen noktada konsalidasyonun kaçınılmaz olduğu yorumlarını yapıyor. 
   
   540 uçaklı dev filo oluşacak    Air France Başkanı Jean - Cyril Spinetta'nın yaptığı tahmine göre birleşme yıllık 600 milyon euroluk bir sinerji yaratacak ayrıca herhangi bir işten çıkarmanın da beklenmediği kaydedildi. İki havayolu şirketinin birleşmesi ile birlikte 540 uçağı kapsayan filoyla toplam 226 noktaya uçulacak ve KLM yolcuları 93, Air France yolcuları da 48 yeni varış noktası kazanacak. Analistler birleşmenin başarılı olması halinde rekabetin giderek yoğunlaştığı ve şirketlerin ayakta kalmasının zorlaştığı havacılık sektöründe diğer firmalara iyi örnek olabileceğini belirtiyor. 
   
   TOPLAM CİRO 19 milyar euro    Air France 
   Ciro 12.7 milyar euroÇalışan sayısı 71 binYolcu sayısı 43 milyonK r 111 milyon euroKLM 
   Ciro 6.5 milyar euroÇalışan sayısı 30 bin 381Yolcu sayısı 16 milyonZarar 133 milyon euro 
   
</TEXT>
</DOC>
