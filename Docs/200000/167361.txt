<DOC>
<DOCNO> 167361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sontur18.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 'gizli fuhuş' uyarısı... 
</HEADLINE>
<TEXT>

     ''İstanbul'da çalışma izni olan 450 hayat kadınından 340'ının, sokaklara çıkarak gizli fuhuş yaptığı'' bildirildi. 
     İstanbul Asayiş Şube Müdürlüğü Ahlak Büro Amiri Köksal Akın, fuhuş ve fuhuşla bulaşan hastalıklarla ilgili tüzüğe göre, genelevde çalışan kadınların kayıt altına alındıklarını ve haftada 2 kere muayene edildiğini vurguladı. 
     ''Fuhuş yapan kadınların, ekonomik sebepler ve sokakların güvenli olmaması nedeniyle devlet güvencesinde çalışmak arzusu bulunduğunu'' kaydeden Akın, ''İstanbul'da çalışma izni olan 450 hayat kadını var. Ancak genelev sayısı az olduğu için bunlardan 110'u devlet güvencesi altında çalışabiliyor. Çalışacak yer bulamayan diğerleri ise, sokaklara çıkarak gizli fuhuş yapıyorlar'' dedi. 
     ''Sokakta çalışan hayat kadınlarının, kendileri muayene olmadıkları için cinsel yolla bulaşan hastalıkları yayma risklerinin fazla olduğuna'' dikkat çeken Akın, bu şekilde çalışan kadınları kontrol altına almanın zorluğuna işaret etti. 
     ''İstanbul'da çalışan genelev kadınlarının evci kağıdı çıkarıp geceleri evlerine gidebilmeleri nedeniyle, Anadolu'daki genelev kadınlarının da İstanbul'u tercih ettiğini'' dile getiren Köksal Akın, ancak kentte 2 tane genelev bulunduğunu hatırlattı. 
     Akın, 21 yaş üzerindeki hayat kadınlarına çalışma izni belgesi verildiğini belirterek, 18-21 yaş grubundakilerin kayıtlarının ise tutulamadığını, hatta bu yaş grubundaki bazı kadınların çalışma belgesi almak için yaşlarını büyüttüklerini bildirdi. 
     Ahlak Büro Amiri Akın, umuma açık yerlerde fuhuş yapan veya yapmaya zorlananların yasalara göre cazalandırıldıklarını, gizli fuhuş yapılan ev, otel ve benzeri yerler hakkında da 3 aya kadar kapatma cezası verildiğini sözlerine ekledi. 
     
</TEXT>
</DOC>
