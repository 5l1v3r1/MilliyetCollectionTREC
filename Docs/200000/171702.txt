<DOC>
<DOCNO> 171702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/ekonomi/eko08.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Cirio Çukurova ile ortaklık bu koşullarda mümkün değil 
</HEADLINE>
<TEXT>

   
   Çukurova Holding'in talip olduğu İtalyan gıda şirketi Cirio Grubu, Çukurova'nın, talep edilen unsurları karşılayamadığını açıkladı. Cirio'nun dün toplanan yönetim kurulu sonrasında basına yapılan açıklamada, "Çukurova Grubu, geçtiğimiz toplantıda sunduğu belgelere somutluk kazandırmak için kendisinden talep edilen unsurları karşılayamadı" ifadesine yer verildi. Cirio çevrelerinden alınan bilgilerde de bu koşullar altında Çukurova ile ortaklığın "mümkün olmadığı" ifade edildi. 
   Cirio Holding'e bağlı olan, başkanlığını Sergio Cragnotti'nin yaptığı Cragnotti Partners Capital Investments C P ile 1 Temmuz'da niyet mektubu imzaladıktan sonra ortaklık oluşturma müzakerelerine başlayan Çukurova grubu, 18 Temmuz'da Cirio Yönetim Kurulu'na yeni bir teklif sunmuştu. İtalyan basınında yer alan haberlerde, Cirio'nun yeniden yapılanma planında öngörülen, hissedarlara ve kredi bankalarına verilen payın yüzde 38.9 artırılması teklifini getiren Çukurova'nın, oluşturulacak ortaklığa hemen 285 milyon euro finansman sağlama taahhüdünde bulunduğu belirtilmişti. 
   Öte yandan, 2002'nin kasımında tahvil borçlarını ödemeyerek batan Cirio Grubu'nun iflastan kurtulması için kredi bankaları tarafından hazırlanan yeniden yapılanma planının, yeterli çoğunluk olmadığı için dün oylanamadığı belirtildi. 
   
   
</TEXT>
</DOC>
