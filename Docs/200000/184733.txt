<DOC>
<DOCNO> 184733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/yazar/altan.html </URL>
<DATE> 2003/09/26/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Sakız ağaçları altında kuşaklar ve Ankara... 
</HEADLINE>
<TEXT>

   
   Eylülün artık son günleri... Fenerbahçe Parkı'nda aynı bebek arabasına yan yana oturttuğu henüz daha yaşına basmamış minicik ikiz kızlarını dolaştıran genç bir anne... 
   Rektörlerle Başbakan Tayyip Bey arasındaki polemik süredursun. 
   Yaşları yüzyılı aşkın sakız ağaçları altında demli bir çay içmek, bir self - servis bahçesinde... 
   Üç delikanlı yan yana spor koşusuna çıkmışlar... 
   Sakız ağaçlarının birbirlerine karışmış görkemli dalları altından az uzaktaki yemyeşil çim alan üstünde, ateş çiçeklerinin kıpkırmızı bir adacığı görünüyor. 
   
   Türkiye çağı nasıl yakalar 
   Şöyle yakalar, hayır böyle yakalar... 
   Tepemizdeki dallardan birine konmuş bir karga, ağzındaki ufak bir simit lokmasını düşürdü bizim masanın üstüne... 
   Tak diye bir ses ve masanın üstüne düşen bir simit lokması... 
   Solmaz başını kaldırıp baktı 
   - Yukarıdaki dallardan birinden bir karga düşürdü, dedi. 
   Genç bir kız da, spor koşusuna çıkmış sağa sola hiç bakmadan ciddi, hatta biraz gerilmiş bir yüzle tur atıyor... 
   
   Irak'a asker gönderilecek mi, gönderilmeyecek mi 
   Tabii ülke çıkarları hangisini gerektiriyorsa, o yapılacak... 
   Temiz pak giyimli, 80'ini aşkın bir karı koca... Birbirlerinin koluna girmişler, birbirlerine dayanarak, usul usul yürümeye çalışıyorlar... 
   Irak'ta ölen Amerikan askerleri, Başkan Bush'un bir dahaki seçimleri kazanıp kazanamayacağını merak etmenin dışına düştüler artık... 
   Orta yaşlı iki tıknazca hanım da, spor yürüyüşüne çıkmışlar hiç konuşmadan hızlı hızlı yürüyorlar yan yana... 
   
   Durmuş oturmuş hukukçular Türkiye'nin, Kopenhag kriterlerine uyum sağlayabilmesi için, alelacele değiştirilen yasalarının, yapay bir çaba olduğundan dem vuruyorlar... 
   Öyle ya, geniş halk kitlelerinden gelen bir tepkiyle değişmiyor yasalar sivil iktidarın, ne yapıp yapıp AB üyeliğinin kapısını aralayabilme arzusundan ötürü değişiyor... 
   Bu arada öğreniyoruz ki, "film sansür kurumu" değişim dışı kalmış. Bir de bir militer varmış galiba o kurumda... Halka gösterilecek filmleri inceliyor ve gerektiğinde bazı yerlerini sansür ediyorlarmış. 
   Fenerbahçe Parkı'nın kıyılarından ne kadar şiirsel görünüyor, uzaktaki Adalar ve akşam güneşinin şıkırtılı ışıkları altında ufuklara doğru uzanan sakin Marmara... 
   Ve tek dizelik bir Japon şiiri dökülüyor dudaklarımdan 
   "Ölüm, bir yaz denizi gibi..." 
   
   İki yaşında kadar bir minik daha... Paytak paytak, kendini tam dengeleyemeden yürümeye çalışıyor hem de bayağı hızlıca... 
   Arkasında yan yana iki büyük anne... 
   Önde paytak paytak, kendince koşar gibi yürümeye çalışan minikle, arkadaki iki büyük anne, gözden kayboldular... 
   Sonra bir alttaki yoldan tekrar çıktılar ortaya. Minik öylesine yorulmuş olmalı ki, kollarını açarak büyük annelerden birine döndü ve hemen kucağa alındı. Başı da omzuna düştü büyük annenin... 
   
   Avrupa Parlamentosu, Türkiye'deki hukuksal değişim çabalarını olumlu karşılamakla birlikte mevcut uygulamaları Kopenhag kriterlerinin çok gerisinde buluyor... Özellikle siyasal içerikli mahkumiyetlerle, tutuklamaları ve gözaltıları... 
   Irkçılıkla laiklik ve demokrasi bir arada olabilir mi 
   Bizdeki durum sanki olabilirmiş gibi... 
   Çünkü bizdeki laiklik, sadece "cami" parfümlü siyasete karşı galiba... 
   Yoksa ne Yahudi, ne Gregoryen, ne Ortodoks, ne Katolik olan Türklerden bir general, yahut bir bakan, yahut bir müsteşar, yahut bir genel müdür var ortalıkta... 
   Laik olmasına sadece "cami" parfümlü siyasete karşı laikiz İslamın dışındaki inanç sahiplerine karşı da, sapına kadar ırkçıyız... 
   Çelebi böyle olur bizde de hukuk değin, laiklik dediğin, demokrasi dediğin... 
   
   Ha evet, bir de yeni yeni duyduğumuz kırmızı bir kitap varmış. Hiçbir sivil iktidar, ne başbakanı, ne bakanlarıyla bu kırmızı kitapta yazılmış olanların dışına çıkabilirmiş... 
   Bütün bu gizli kapaklı, politik garipliklerden amaç ne 
   Elbet ülke çıkarları... 
   Yaşasın ülke çıkarları... 
   
   Eylülün son günlerinde, akşam çok güzel oluyor Fenerbahçe Parkı'nda... 
   Bebekleri, çocukları, genç kızları, delikanlıları, orta yaşlıları, 80'lik ihtiyarlarıyla... 
   Sakız ağaçları ise, kimbilir ne kadar zamandan beri izleyip duruyor gelip geçen insan kuşaklarını 
   
      
   
</TEXT>
</DOC>
