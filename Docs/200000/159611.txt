<DOC>
<DOCNO> 159611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/siyaset/siy04.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Neden hortumculardan hesap sormuyorsunuz 
</HEADLINE>
<TEXT>

55 ilde yapılan bir araştırmaya göre hükümetin en eleştirilen yanı, banka batıranlardan hesap sormaması. Hükümetin hazırlıksız olması 2. sırada yer aldı 
     SİBEL KAHRAMAN İstanbul 

     Siyasi, Ekonomik, Sosyal Araştırmalar ve Strateji Geliştirme Merkezi'nin SESAR yaptığı araştırmaya göre, AKP hükümetinin en çok eleştirilen yönü "hortumcular" olarak nitelendirilen banka batıranlardan hesap sormaması. "Seçmenin Hükümet ve Muhalefete Yönelik Düşüncelerinin Belirlenmesi" amacıyla 55 ilde yapılan araştırmaya katılanların yüzde 44.28'i, "Hükümetin en çok hangi yönünü eleştiriyorsunuz " sorusuna, "Ekonomik kriz yaratanlardan ve hortumculardan hesap sormuyor" cevabını verdi. Yüzde 36.84'ü "AKP iktidara hazır değilmiş' derken, yüzde 31.30'u "Devletle ve orduyla uğraşıyorlar", yüzde 29.42'si de "Erdoğan, iktidara gelmeden önce daha samimi ve sempatikti" dedi. Araştırmaya göre, AKP hükümeti 6 aylık süreçte yüzde 5 oranında destek kaybına uğradı ve "Bunlar da başaramayacaklar" havası belirdi. 
     AKP'nin başarılı olacağına inananların oranı yüzde 16'da kaldı. Yüzde 19.85'i "ümidimiz kırılıyor", yüzde 28'i "başarılı olamazlar, çok acemiler" düşüncesinde. 
     Recep Tayyip Erdoğan'ın başarılı olamayacağına inananların oranı da yüzde 45.66 oldu. Ancak, "Türkiye'nin sorununu hangi parti ve lider çözer " sorusuna da en fazla AKP ve Erdoğan cevabı verildi. En başarılı bakan olarak Kemal Unakıtan gösterilirken, ikinci sırada Abdullah Gül, üçüncü sırada da Ali Babacan yer aldı. 
     

</TEXT>
</DOC>
