<DOC>
<DOCNO> 175113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/ekonomi/eko02.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çifte hesaba ağır ceza 
</HEADLINE>
<TEXT>

   Cumhurbaşkanı Sezer, yasama yılının son günü kabul edilen yasayı onayladı. Yasayla, çifte hesaba neden olan banka yöneticisinin malvarlığına el konulacak 
   ANKARA Milliyet 
   
   TBMM'nin yasama yılının son gününde Genel Kurul'dan geçirilip Köşk'e gönderilen ve el konulan bankalarla ilgili düzenlemeler içeren 4969 sayılı Yasa, Cumhurbaşkanı Ahmet Necdet Sezer tarafından dün onaylandı ve Başbakanlığa gönderildi. 
   İmar Bankası'ndaki mevduatın hak sahiplerine ödenebilmesinin yolu açan yasa ile, çifte hesap dolayısıyla bankanın sahipleri ve imza yetkisi bulunan her kademedeki çalışanların kiralık kasa dahil tüm malvarlıkları ile hak ve alacaklarına el konulması hükmü getirildi. 
   
   Naylon hesaba 8 yıl hapis 
   "Naylon hesap" açıp TMSF'den para talep edenler, 4 - 8 yıl hapis ve 10 kat kadar para cezası verilerek önlenmeye çalışıldı. TMSF'ye bildirilenle saptanan mevduat arasında ortaya çıkan fark, banka yöneticilerinden alınacak. Diğer düzenlemeler şöyle 
   Doğruluğundan şüphe edilmeyen mevduat Bakanlar Kurulu'nca belirlenecek esaslara göre ödenecek. Tedbirler TMSF'nin önerisi üzerine sulh ceza hakimi, yargılama sırasında ise mahkemece karara bağlanacak. Paraların takip ve tahsilinde TMSF görevli olacak. Yeni hükümler, yürürlük tarihinden önceki fiillere de uygulanacak 
   İmarzedeye kiralık tabure    İmar Bankası'ndaki parasını alabilmek için Pamukbank şubelerinde kaydolmaya çabalayan mudiler yeni iş kollarının türemesine neden oldu. 
   Bazı uyanık vatandaşlar, gün boyu ayakta bekleyen mudilere 1 milyon liradan plastik tabure kiralıyor. Bilgisayarı olan esnaf ise T.C. kimlik numaralarını bilmeyen mudilere 3 - 5 milyon karşılığında internete girerek, hizmet veriyor. Su satıcıları ve simitçiler de kuyruktaki mudileri yalnız bırakmıyor. Kimi esnafın sahip çıkarak, gün içinde soğuk içecek ikram ettiği İmarzedelere 'indirimli yemek satışları' da başladı. 
   
   Simitle idare ediliyor 
   Ancak kuyruktaki vatandaşlar sıralarını kaybetmemek için karınlarını simitle doyurduklarını, lokantalara ilgi göstermediklerini söyledi. 
   
   'BDDK, İmar'da seyirci kaldı'    Sanayi ve Ticaret Bakanı Ali Coşkun, İmar Bankası için müfettiş raporları olduğunu belirterek, "BDDK'nın Bankacılık Düzenleme ve Denetleme Kurumu neden uyarmadığını anlayabilmiş değilim... İmar Bankası'na BDDK seyirci kalmış..." dedi. 
   Coşkun, Habertürk TV'de yaptığı açıklamada, "Hükümette bu konu, hukuki müdahale olduktan sonra konuşuldu. İstikrarlı bir ekonomide bu tür olaylar üzücüdür. Bu olaya da üzüldüm ben. Olmaması lazımdı" diye konuştu. El konulan ÇEAŞ ve Kepez'le ilgili bir soru üzerine de bu konudaki kararın gecikmiş olduğunu belirten Coşkun, "Bir de karşıda Genç Parti olayı olduğu için, bekledik. Daha önceden uyarılması gerekiyordu. Kepez'deki yanlışlıklar kulağımıza geliyordu zaten" dedi. Coşkun, Uzanlar'ın en yüksek teklifi verdiği, ancak ödeme yapamadığı için iptal edilen Petkim ihalesi için de şunları söyledi "Rekabet Kurulu diye bir kurul var. Biz kendilerine ihaleden sonra sorduk, 'İhalenin haksız rekabet getirmeyeceğine' dair rapor verdiler. İhaleyi kazanmış, hile yok, ben aslında fiyatı düşük buldum. Ama verilen fiyat bu. Açık ihale olmuş ve hak etmiş. Bu hakkı elinden alamazdık. 10 Ağustos'a kadar taahhüdünü yerine getirmesini bekledik." 
   
   
</TEXT>
</DOC>
