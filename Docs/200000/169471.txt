<DOC>
<DOCNO> 169471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/yasam/yas03.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus mafyası Rusik'i 'pisi pisi'ne öldürdü 
</HEADLINE>
<TEXT>

Rus 'havyar' mafyasını burnu sayesinde çökerten 'dedektif kedi' Rusik, ezilerek ortadan kaldırıldı 
     DIŞ HABERLER SERVİSİ 

     Rus mafyası, kendisini yıllık 2 milyar dolarlık gelirden eden 'Rusik' adlı kediyi, arabayla ezerek infaz etti. Hazar Denizi havyarının kaçak yollardan Batı pazarına kaçırılmasını önleyen Rusik, Rus gümrüğünün en önemli kozuydu. 
     
     Bir hamlesiyle işe alındı 
     Daily Telegraph gazetesinin haberine göre, geçen yıl başıboş dolaşırken Stavropol gümrük noktasına gelen Rusik, müthiş koku alma duyusuyla polislerin dikkatini çekti. 
     Gümrükten geçen bir otomobilin üzerine sıçrayarak yüklü bir miktar havyar kaçırıldığını ortaya çıkaran kedi, hemen işe alındı. 
     Ancak Rusik'in parlak kariyeri, geçen hafta basına yansıyan ve Stavropol gümrüğünün mafya ve havyar kaçakçılığına karşı verdiği mücadeleyi anlatan haberde 'dedektif kedi'nin kimliği açığa vurulunca, 'acı bir sonla' bitti. 
     
     Rusik için 'tetikçi' tutuldu 
     Haberde 'deşifre' edilene kadar kendilerini kedi Rusik'in çökerttiğinden habersiz Rus mafyası, işlerini kimin bozduğunu bu haberle öğrenmiş oldu. 
     Bunun üzerine mafya bir tetikçi görevlendirdi ve tetikçi de 'acımasız görevini', Rusik'i arabayla ezerek yerine getirdi. 
     Rusik'in ölümü Stavropol gümrüğüne indirilen ikinci darbe oldu. Geçen yıl da Barsik adlı başka bir kedi, zehirli fare yedirilerek öldürülmüştü. 
     

</TEXT>
</DOC>
