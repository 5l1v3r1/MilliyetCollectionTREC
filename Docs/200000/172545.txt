<DOC>
<DOCNO> 172545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/soneko11.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat Domateste bulaşıcı hastalık uyarısı... 
</HEADLINE>
<TEXT>

     Konya Tarım İl Müdürü Doğan Çiftkat, domates fidelerinde yaygın olarak görülen mantar kökenli erken yaprak yanığının, verimi önemli ölçüde etkileyebileceği, tarlalarında bu hastalık görülen çiftçilerin 3 yıl domates ve benzer çapa bitkisi ekmemesi gerektiğini söyledi. 
     Çiftkat, erken yaprak yanığı hastalığı olarak da bilinen, mantar kökenli ''Elternarya'' hastalığının en büyük nedeninin, yanlış ekim teknikleri olduğunu söyledi. 
     Bu yıl kış ve ilkbahar yağmurlarının fazla olmasının ''Elternarya'' başta olmak üzere mantar ve kök hastalıklarını önemli ölçüde artırdığını belirten Çiftkat, ''Bu hastalığın görüldüğü tarlalara, 3 yıl domates ya da benzer çapa bitkisi ekmemek gerekir. Çünkü topraktaki hastalık yapıcı sporların tamamen ölmesi için belli bir süre geçmesi gerekir'' uyarısında bulundu. 
     Bulaşıcı özellik taşıyan, domatesin yapraklarında kıvrılmaya ve çiçek bozumuna neden olan bu hastalık nedeniyle Konya'da ekili yüzlerce dekar domates tarlasının çiftçiler tarafından sürüldüğünü belirten Çiftkat,''Aynı hastalığın bir yıl önce görüldüğü tarlaya, hububat, pancar ya da mısır gibi mantarlardan etkilenmeyen ve güçlü köklere sahip bitkiler ekilebilir'' diye konuştu. 
     Çiftkat, ''Elternarya'' hastalığına yakalanan bitkilerin ilaçla tedavisinin mümkün olmadığını, bitkilerin hastalanmaması için fide dikiminden hemen sonra düzenli olarak ilaçlama yapılması gerektiğini sözlerine ekledi. 
     
</TEXT>
</DOC>
