<DOC>
<DOCNO> 186397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/yasam/yas01.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'de daha çok film yapılmalı' 
</HEADLINE>
<TEXT>

   Usta yönetmen Gavras, "Fransa'da yılda 40 bin film çevriliyor. Türkiye gibi kocaman bir ülkeden her yıl çok az film çıkıyor. Buna üzülüyorum" dedi 
      AYTEN GÖRGÜN ÖZEL 
   
   Politik film deyince akla gelen ilk isimlerden biri olan usta yönetmen Costa Gavras, Türkiye gibi kocaman bir ülkeden her yıl çok az film çıkarılmasından üzüntü duyduğunu söyledi. Boğaziçi Üniversitesi'nin 140. yıl kutlamaları kapsamında dün sinemaseverlerle sohbet eden Gavras, "Türkiye gibi büyük bir ülkede daha fazla film yapılmalı. Bu yıl Cannes'da pek az film vardı. Almanya'daki ikinci jenerasyon Türklerden birkaç film geliyor. Nuri Bilge Ceylan'ın Uzak filmiyle biraz öne çıktınız o kadar. Oysa Fransa'da yılda 40 bin film çevriliyor" dedi. 
   Sinemanın genlerinin yalnızca İngiliz, Fransız ve Amerikalılarda mevcut olmadığını söyleyen Gavras, "Sinema önce kişisel, sonra ulusaldır. Sinema kendini aynada görebilmeye benzer. Eğer ulusal sinemanız yoksa kendinizi başka ulusların sinemasında izlemek zorunda kalırsınız" diye konuştu. Bir katılımcının "Gece Yarısı Ekspresi" Midnight Express filmi gibi mi " sorusuna Gavras, şöyle yanıt verdi 
   "O film, Türk değil İngiliz ya da Amerikan yapımıdır. Filmin çok abartıldığını düşünüyorum. Bir olayı kafamıza çekiçle vurarak gözümüze sokmak gibi bir şey." 
   
   Güney'le tanıştığım için mutluyum 
   Türk sinemasının önde gelen film yönetmeni olarak Yılmaz Güney'i örnek gösteren Gavras, "Cannes Film Festivali'nde birlikte ödül almıştık. Eşi Fatoş, o ve ben akşam yemeği yemiştik. Birkaç kez de gizlice görüşmüştük. Böylesine önemli bir yönetmenle tanıştığım için kendimi şanslı hissediyorum" dedi. 
   
   Türk - Yunan filmi çevirmek istedik 
   Bir yazar arkadaşıyla Türk-Yunan filmi çevirmeyi planladıklarını ama iyi bir senaryo bulamadıklarını söyleyen Gavras, "Çevireceğimiz film tabii ki Yunanlı gencin Türk kızına aşkını anlatan bir film olmayacaktı. İki ülke arasındaki gerginlikleri azaltacak daha derin ve dokunaklı bir konu aradık" şeklinde konuştu. 
   Hollywood'da Avrupalı bir yönetmen olmanın zorluklarını anlatan Gavras, "Hollywood'da film çekmek ise eskisi gibi değil. Büyük bütçeli aksiyon filmleri revaçta. Avrupalı yönetmenler de bu tarz filmleri çekmek istemezler" dedi. Gavras, sinemanın hayatındaki tek sevdiği ve istediği şey olmadığını kaydetti ve "Hayatımda sevebileceğim bir kadın da olmalı" diyerek konuşmasını bitirdi. 
   
   
</TEXT>
</DOC>
