<DOC>
<DOCNO> 154219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sondun19.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Rauf Denktaş Kıbrıs AB içinde birleşir... 
</HEADLINE>
<TEXT>

     KKTC Cumhurbaşkanı Rauf Denktaş, ''Kıbrıs'ta gerçek çözümün şimdi bakıldığında görülebileceğini'' belirterek, ''Kuzey Kıbrıs Türk Cumhuriyeti kapılarını Rum tarafına açmıştır. Kontrollü buyursunlar gelsinler. Bu, barış olsa da böyle olacaktı'' dedi. 
     Cumhurbaşkanı Denktaş, Bilim Araştrma Vakfı'nın Lefkoşa Atatürk Konferans Merkezi'nde düzenlediği ''Kıbrıs İçin Gerçek Çözüm Konferansı''nda yaptığı konuşmada, KKTC olarak Rum tarafına kapıları açtıklarını vurgulayarak, şunları söyledi 
     ''Diyoruz ki, Avrupa Birliği'ne girmeye de hazırız, ama Anavatan'ın haklarını çiğneyerek değil... Türkiye ile birlikte AB'ye gireriz. Siz de o zamana kadar bizi aday olarak görün, bizim ekonomimizi Rumların ekonomisine denkleştirmek için direkt yardım yapın. Müktesebatımızı birleştirmek için biz de çalışmalar başlatalım. Türkiye hazır olduğunda ve girdiğinde biz de gireriz. Böylelikle AB uluslararası anlaşmaları çiğnemek ayıbından kurtulmuş olur. Kıbrıs AB içinde birleşir. Ama bizim yapacağımız delegasyonlarla birleşir.'' ''Bugünkü durumda Kıbrıs sorununun Türkiye'nin önünde engel değil, en büyük pazarlık konusu olduğunu'' ifade eden Denktaş, ''Neden Çünkü AB Kıbrıs'ın tümünü istiyor, 'jeopolitik açından bana lazımdır' diyor. Jeopolitik açıdan Türkiye'nin hakkı uluslararası anlaşmalarla tescil edilmiştir. Sen onu çiğneyerek kendi jeopolitik hakkını koruyamazsın. Türkiye'nin hakkını vermek mecburiyetindesin. Benim basından da istediğim bu. Bu hakkı savunun, bunları yazın, Türkiye'ye yardımcı olun'' dedi. 
     Hep birlikte ses verildiğinde, AB'nin ''bu haksızlığı niye yaptım'' diye bir kez daha düşüneceğini ifade eden Denktaş, ABD ve garantör İngiltere'nin Rumlara ''Sen hangi anayasal hakla hükümet olduğunu iddia ediyorsun. Onların Türklerin hükümeti değilsin'' demesi halinde Kıbrıs'ta birkaç ay içinde uzlaşmaya varılabileceğini söyledi. 
     
     ''HAREKET SERBESTİSİNİ HER ZAMAN İSTEDİK'' 
     BM Genel Sekreteri Kıbrıs Özel Temsilcisi Alvaro De Soto'nun, ''Denktaş kapıları nasıl açtı, hayretler içinde kaldım'' dediğini anımsatan Denktaş, De Soto'nun bu sözleriyle Kıbrıs sorununu anlamak istemediğini bir kez daha teyit ettiğini kaydetti. 
     Müzakereler sürerken, her zaman hareket serbestisini savunduklarını dile getiren Denktaş, kavganın mal mülk ve yerleşim konularında çıkacağı üzerinde ısrarla durduklarını, ellerinde olaylara karşışmış Rumların ''kara listesinin'' bulunduğunu, bunların geçişine izin verilmeyeceğini anlattıklarını kaydetti. 
     De Soto'nun, anlattıklarını hiç anlamdığını ve içlerine 60-80 bin Rum yerleştirmek istediğini, bunun da bir o kadar Türkün yeniden göç etmesi demek olduğuna işaret eden Denktaş, Rumların göç sorununu halletmek için yeni göç sorununun çıkarılmak istendiğini, Annan planının ise Türkü tamamen ortadan kaldırma planı olduğunu belirtti. 
     Cumhurbaşkanı Denktaş, kasıtlı saldırılar karşısında, halkı için doğru olduğuna inandığı yolda yürüdüğünü ve yürümeye de devam edeceğini ifade ederek, bugüne kadar eğilmediklerini ve bükülmediklerini, arkalarında Anavatan olduğu sürece de eğilmeyeceklerini ve bükülmeyeceklerini vurguladı. 
     Rumların silah zoruyla ve amborgolarla yapamadığını AB yoluyla yapmaya çalıştığını kaydeden Denktaş, ''Bunun karşısında duvarlar gibi direnmek hepimizin görevidir. Biz bunu yapıyoruz'' dedi. 
     Konferansa, KKTC Cumhuriyet Meclisi Başkanı Vehibi Zeki Serter, Türkiye'nin Lefkoşa Büyükelçisi Hayati Güven, Batı Trakya seçilmiş Müftüsü Mehmet Emin Ağa, bazı milletvekilleri, eski bakanlar ve diğer davetliler katıldı. 
     Cumhurbaşkanı Denktaş, konferans merkezine gelişinde, Türkiye'den getirilen mehter takımı tarafından karşılandı. 
     
</TEXT>
</DOC>
