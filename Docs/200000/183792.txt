<DOC>
<DOCNO> 183792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/sontur20.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Köy terk edildi, hayvanlar başı boş dolaşıyor... 
</HEADLINE>
<TEXT>

     Dağlık arazi yapısı nedeniyle ekecek toprağın olmaması ve hayvancılığın para kazandırmaması sonucu büyük ölçüde boşalan Konya'nın Seydişehir İlçesi'ne bağlı Çat Köyü, harabeyi andırıyor. 
     Çat Köyü Muhtarı İbrahim Öz, Çat'ın 20 yıl öncesine kadar Seydişehir'in en kalabalık köylerinden biri olduğunu, 150-200 hanede yaklaşık 400 kişinin yaşadığını söyledi. 
     Dağlık arazi yapısına sahip olan bölgede ekim yapılacak arazinin kısıtlı olmasının, artan nüfusun geçimini sağlamaya yetmediğini vurgulayan Öz, ''Şimdi ise köyde sadece 8 hane ve yaklaşık 20 kişi yaşıyor. Hayvancığın da para kazandırmaması nedeniyle, geçmişte köyümüzde bulunan 10 bine yakın küçük ve büyükbaş hayvan sayısı 150'ye düştü'' dedi. 
     Köyü terk edenlerin Seydişehir başta olmak üzere Konya ve İzmir'e yerleştiklerini anlatan Öz, şunları kaydetti 
     ''Bölgedeki diğer köylerin de nüfusu nispeten azaldı ancak, göç olgusu, bizim köyü derinden etkiledi. Köylülerin çoğu, evlerindeki ağaçları bile almadan köyü terk ettiler. Yıkılan ve bakımsız kalan evler, görüntüsü ile ören yerlerini aratmıyor. Buraya ilk defa gelenler, köyün bir zorunluluk nedeniyle boşaltıldığı düşüncesine kapılıyor. Gençliği burada geçmiş, ancak şu anda başka yerlerde yaşayan köylülerimiz ise bu manzaradan çok etkileniyor.'' Öz, daha önce faaliyette olan okulun öğrenci yetersizliği nedeniyle yıkıldığını, kalan az sayıdaki ailenin çocuklarının ise 2 kilometre uzaklıktaki Ketenli Beldesi'ne gittiğini söyledi. 
     Eskiden güçlü bir sosyal hayatın olduğu köyde şimdi ise sahipleri tarafından terk edilmiş eşek ve katır gibi yük hayvanlarının dolaştığını anlatan Öz, büyük kentlere göç eden ve maddi durumu yerinde olan köylülerin biraya gelerek, köyü bu harabe görüntüsünden kurtarmaları gerektiğini sözlerine ekledi. 
     
</TEXT>
</DOC>
