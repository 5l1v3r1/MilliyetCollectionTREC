<DOC>
<DOCNO> 185313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/soneko11.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek taşıt vergisinde yarın son gün... 
</HEADLINE>
<TEXT>

     Ek motorlu taşıtlar vergisinde ödeme dönemi, yarın akşam mesai saati bitiminde sona eriyor. 
     Ek vergiyi, 7 Ağustos 2003 tarihi itibariyle trafik, belediye veya liman sicili ile Ulaştırma Bakanlığı tarafından tutulan sivil hava vasıtaları siciline adlarına taşıt kayıt ve tescil edilen veya noter satış sözleşmesiyle taşıta sahip olanlar ile 7 Ağustos'tan 31 Aralık 2003 tarihine kadar adlarına ilk defa taşıt kayıt ve tescil edilecek olan gerçek ve tüzel kişiler ödeyecek. 
     Söz konusu vergi, 7 Ağustos itibariyle edinilen taşıtlar için yarın akşama kadar, daha sonra edinilen taşıtlar için de kayıt ve tescilin yapıldığı ayı izleyen ayın sonuna kadar bir defada yatırılacak. 
     Anayasa Mahkemesi'nce iptal edilen Kanun hükümlerine göre ek motorlu taşıtlar vergisinin birinci taksitini ya da iki taksitini birlikte ödeyen mükelleflerin ödedikleri tutarlar, bu kişilerin herhangi bir müracaatına gerek olmaksızın, ödenecek olan taşıt vergisine mahsup edilmiş sayılacak. 
     Ancak, ek motorlu taşıtlar vergisini ödeyen mükelleflerden bu Kanunun yayımı tarihinden önce söz konusu taşıtlarını satmış olup yerine başka bir taşıt satın alanların, satmış oldukları taşıttan dolayı ödemiş oldukları ek motorlu taşıtlar vergisinin, yeni satın alınan taşıtla ilgili olarak ödenmesi gereken taşıt vergisine mahsup edilebilmesi için mükelleflerin ilgili vergi dairesine müracaatta bulunması gerekiyor. 
     Ayrıca, taşıt vergisi mükellefleri olmamaları nedeniyle mahsup işlemi yapılamayanların ödemiş oldukları ek motorlu taşıtlar vergisi de, mükellefler tarafından talep edilmesi halinde iade edilecek. -İSTİSNA VE MUAFİYETLER- Bu arada Motorlu Taşıtlar Vergisi Kanunu'nun ilgili maddesinde yer alan istisnalar, taşıt vergisi için de uygulanacak. 
     Ayrıca, Bingöl ve ilçelerinde depremin meydana geldiği 1 Mayıs 2003 tarihi itibariyle, Bingöl trafik sicilinde kayıt ve tescilli bulunan taşıtlar ile bu tarihte ikametgahının buralarda bulunduğunu tevsik edenler adına aynı tarih itibariyle Bingöl trafik tescil kuruluşu dışındaki diğer illerde kayıt ve tescilli olan taşıtlar, ek vergiye tabi olmayacak. 
     Öte yandan Ankara Ticaret Odası Başkanı Sinan Aygün'ün ek vergi konusunda Vergi Mahkemesi'nde aldığı yürütmeyi durdurma kararı, diğer mükellefleri etkilemiyor. Aygün gibi ek vergiye karşı dava açacak taşıt sahipleri, yarın akşama kadar ihtirazi kayıtla vergilerini yatıracak ve daha sonra 1 ay içinde mahkemelere başvuracak. 
     
</TEXT>
</DOC>
