<DOC>
<DOCNO> 157481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/soneko17.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin ilk özel rakı fabrikasının temeli atıldı... 
</HEADLINE>
<TEXT>

     Tütün, Tütün Mamülleri Alkollü İçkiler Piyasası Düzenleme Kurumu'nun yayınladığı yönetmeliğin ardından, ilk özel rakı üreticisi olarak kuruluş izni alan çok ortaklı ELDA A.Ş'nin, İzmir'in Menderes İlçesi'nin Tekeli Beldesi'nde kuracağı fabrikanın temeli, düzenlenen törenle atıldı. 
     ELDA A.Ş ve İzmir Ticaret Odası İZTO Yönetim Kurulu Başkanı Ekrem Demirtaş, Tekeli'de kurulacak fabrikayla, ''TEKEL'in tekelini kaldıracaklarını'' söyledi. 
     Ekrem Demirtaş, ELDA A.Ş'yi elektrik dağıtım sektöründe faaliyet göstermek üzere kurduklarını ancak ''yasal engel'' nedeniyle bunu gerçekleştiremediklerini söyledi. 
     Demirtaş, sözlerini şöyle sürdürdü 
     ''Üyelerimiz oluşturduğumuz şirketi dağıtmayalım, birlikte bir yatırım yapalım dedi. Biz de hangi sektörde faaliyet gösterebiliriz diye düşünürken, özel rakı üretimine izin veren yasal değişiklik yapıldı. Rakı, krize rağmen tüketimi artan tek sektör. Bu nedenle bu sektöre yatırım yapmayı uygun gördük.'' ELDA A.Ş'nin geniş bir yelpazede üretim yapacağını kaydeden Demirtaş, ''TEKEL'in statik yapısı nedeniyle, bizim ürettiğimiz rakılar yalnızca yurtdışında Almanya ve Fransa gibi Türk işçilerinin olduğu yerlerde tüketiliyor. Ancak rakı, değişik isimler altında Balkanlarda ve Arap ülkelerinde bilinen, tanınan, içilen bir içki. Burada ürettiğimiz rakıyı, 5 kıtada satacağız'' diye konuştu. 
     Evliya Çelebi'nin seyahatnamesinde İstanbul'da 300 dolayında rakı imalathanesinde üretim yapıldığından bahsettiğini kaydeden Demirtaş, ''O dönemde yalnızca anasondan değil, ıhlamur, karanfil, muz, nardan rakı üretimi yapılıyormuş. ELDA olarak geniş bir palette üretim yapacağız'' diye konuştu. 
     ELDA A.Ş adına ''Misket'', ''Sarıefe'', ''Sarızeybek'', ''Çilingir'' isimlerinin tescil edildiği, ''Kız Rakısı'', ''Boğaziçi'', ''Arak'' isimleri için de başvuruda bulunulduğu belirtildi. 
     Fabrikanın, ilk etapta yıllık 5 milyon litre üretim kapasitesiyle Aralık ayında faaliyete geçeceği, ilerleyen dönemde yıllık üretim kapasitesinin 10 milyon litreye ulaşacağı kaydedildi. 
     Tekeli Belediye Başkanı İsmet Turunç'un da katıldığı törende, Ekrem Demirtaş, 9 bin metre kare alanda kurulacak fabrikanın temeline, şans getirmesi için değişik ülkelerin paralarını koydu. 
     
</TEXT>
</DOC>
