<DOC>
<DOCNO> 153336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sontur21.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Türkiye, Irak'ın yeniden yapılandırılmasında yer alacak" 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, ''Türkiye, Irak'ın yeniden yapılandırılmasında yer almalıdır ve yer alacaktır'' dedi. 
     Erdoğan, partisinin TBMM Grup toplantısında gündeme ilişkin konulara değindi. 
     Çiftçilere yapılacak mazot desteğinin bütçeye konulmadığını, ancak Vergi Barışından sağlanacak 6.6 katrilyon lirayla bunun karşılanacağını belirten Erdoğan, ödemelerin ilkinin Mayıs sonunda, diğerinin ise Eylül-Ekim aylarında yapılacağını bildirdi. 
     IMF ile 4. gözden geçirmenin anlaşmayla sonuçlandığını anlatan Erdoğan, ''Tüm bunlar, halkımızın gözü önünde, daha doğrusu insan gözüyle bakan herkesin göreceği gerçekler değil midir IMF'nin 750 trilyon lira olarak öngördüğü Vergi Barışı'na halkımız farklı bir heyecanla katılmış ve bunun neticesinde bu rakam ortaya çıkmıştır'' dedi. Geçen yılın ilk 3.5 ayında elde edilen 7.7 katrilyon lira vergi tahsilatına karşılık bu yıl aynı dönemde 14 katrilyona ulaşıldığını hatırlatan Erdoğan, bunun halkın Hükümet'e ve yönetime olan güveninin göstergesi olarak değerlendirdi. Bunun Vergi Barışı dışında olumlu gelişmeler olduğunu vurgulayan Erdoğan, bunun kendilerini sevindirdiği gibi halkın ekonomideki gelişmelerin nereye gittiğini görmesini de sağladığını kaydetti. 
     Türkiye'nin IMF ile Dünya Bankası'ndan almaya çalıştığı krediler gözönünde tutulduğunda bu kaynağın ne kadar anlamlı olduğunun görüleceğini belirten Erdoğan, ''Bu olumlu gelişmeler hiçbir zaman bizi rehavete sürüklememelidir. Yıllarca uygulanan yanlış politikaların sonucu olarak çok yüksek rakamlara ulaşan borç stokunun eritilmesi ve borçların döndürülmesi için yeni kaynaklara ihtiyacımız olduğu apaçık ortadadır. Bu açıdan bakıldığında Vergi Barışı rakamı oldukça anlamlıdır'' diye konuştu. 
     
     ''HAZİNE VE VAKIF ARAZİLERİ DEĞERLENDİRİLECEK'' 
     Hükümet'in yüksek reel faizle borçlanmadan kurtulmak için yeni kaynak arayışını da sürdüğünü bildiren Erdoğan, bu amaçla orman niteliğini kaybetmiş araziler ile diğer Hazine arazilerinin ekonomiye kazandırılması için çalışmaların hızla sürdüğünü ifade etti. Erdoğan, bunun yanında vakıf arazileriyle ilgili adımların da atıldığını belirterek, işgal altında vakıf arazileri bulunduğunu, bunlar üzerindeki yapıların yıkılmasının mümkün olmadığını, belediyelerin buraya hizmet götürdüğünü, ancak imar çalışmalarının yapılamadığını vurguladı. Erdoğan, ''Vakıfların ellerindeki gayrımenkuller, amaçları dışında kullanılamaz''' hükmünden hareketle Hazine'nin bunlara araziler vereceğini ve karşılığında vakıfların arazilerini alarak ekonomiye kazandırılacağını söyledi. 
     
     ''ÖZELLEŞTİRMEYİ BİRAN ÖNCE BİTİRECEĞİZ'' 
     Özelleştirme kapsamındaki kuruluş ve işletmelerin bir an önce satılmasına yönelik çalışmaların hızla sürdüğünü, ancak buna direnenlerin bulunduğunu belirten Erdoğan, şöyle devam etti 
     ''Demirperde ülkeleri, komünist rejimler bile özelleştirme yoluyla ellerinde artık fabrika bırakmadı. Bizde hala bu zihniyetin esintileri var. Hala yanlış yapıyorsunuz diyenler var. Hala o devletçi mantığı sürdürmek isteyenler var. Bakınız bugün Türkiye Taşkömürü İşletmeleri'ne yılda 300-350 trilyon lira hükümet destek verecekse biz bununla nereye varacağız Bu, tüm vatandaşlarımızın hakkıdır. Bu hakkı alıyorsunuz, zararda olan bir yere veriyorsunuz. Bu yanlış bir yönetim anlayışı değil mi Biz bu yanlış yönetim anlayışını, işletmeci anlayışı ile değiştirelim. Özel sektöre devrederek, ülkeye bir katma değer sağlasın istiyoruz. Özel sektör de burayı ve buradaki insanları çalıştıracaktır. Bu adımı da biz kesinlikle kararlı bir şekilde sürdürüyoruz ve sürdüreceğiz, bundan geri adım atmamız mümkün değil. Çalışmalar sürmektedir. Bir an önce bunu bitireceğiz ki, Özelleştirme İdaresi de bize yük olmasın. Şu anda Özelleştirme İdaresi'nin geliri giderini karşılamıyor. Böyle bir idare olmaz.'' 
     
     ''YAKIN BİR GELECEKTE...'' 
     Erdoğan, ekonomik göstergelerin iyileşme trendine girdiğini belirterek, piyasalarda hareket gözlendiğine dikkati çekti. Vergi Barışı ile işadamlarının borçlarının yeniden yapılandırıldığını, köylülerin de yeniden üretim heyecanını duymaya başladığını anlatan Erdoğan, ''Yakın bir gelecekte yeni kaynakların devreye girmesiyle Hazine'nin borçlanma ihtiyacı da azalacak. Böylece devlet, bankaların en büyük ve en karlı müşterisi olmaktan kurtulacaktır. Bankalar ellerindeki mevduatı özel sektöre daha düşük fiyatla satacak, işletmelerin kapasite kullanımı artacak ve yeni yatırımlar devreye girecektir'' dedi. 
     Erdoğan, savaş sonrası Irak'ın yeniden yapılandırılmasına dikkati çekerek, hem coğrafi yakınlığı hem jeostratejik ve jeokültürel alandaki önceliği, yakınlığı ve ağırlığı hem de savaş sırasında durduğu yer nedeniyle Türkiye'nin Irak'ın yeniden yapılandırılmasında yer alması gerektiğini ve yer alacağını söyledi. Erdoğan, ''Türkiye sanayicisiyle, ihracatçısıyla, müteahhidiyle yer alacaktır'' dedi. 
     Erdoğan, tüm gelişmelerin birlikte değerlendirilmesi halinde Türkiye ekonomisinin daralmaktan ve durağanlıktan çıkarak üretmeye, büyümeye ve gelişmeye başlayacağını söyledi. Erdoğan, Türkiye'nin, ''sırtı pek, karnı tok insanlar ülkesi'' olmaya yoluna gireceğini belirterek, şunları kaydetti 
     ''Türkiye yavaş yavaş doğrulmaya, ayağa kalkmaya başlayacaktır. Bir de yaz sezonunda turizmden bir patlama olacağını düşünüyorum. Sadece Antalya'dan Türkiye'ye giren turist sayısında geçen yıla göre 50 bin artış var. Tüm engeller ortadan kalkmış vaziyette. Türkiye genelindeki tablo da daha iyi durumda. Türkiye bu yılın sonuna doğru sıçrama noktasında olduğu gerçeğini ortaya koymuş olacaktır.'' 
     




</TEXT>
</DOC>
