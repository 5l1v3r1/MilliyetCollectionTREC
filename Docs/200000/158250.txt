<DOC>
<DOCNO> 158250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/soneko25.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet'in kritik hizmetlerinde dış kaynak kullanımı tercih ediliyor 
</HEADLINE>
<TEXT>

     Dünyanın önde gelen yönetim danışmanlığı ve teknoloji hizmetleri şirketi Accenture tarafından açıklanan araştırma sonuçlarına göre, devlet görevlilerinin yaklaşık yüzde 90'ı vatandaşlara yönelik hizmetlerin sunulmasıyla ilgili "önemli'' veya ''kritik" nitelikteki faaliyetlerde dış kaynak kullanıyor. 
     Accenture'ın ''Devletteki Dış Kaynak Kullanımı Değer Yaratmanın Yolları'' konulu araştırma raporu yayınlandı. 
     Asya, Avrupa, Kuzey Amerika ve Güney Amerika'daki 23 devlette yer alan 150 görevliyle yapılan yüz yüze görüşmeyi kapsayan araştırma, devletlerin özellikle vatandaşlara sundukları hizmetin süratini ve kalitesini arttırmak amacıyla dış kaynak kullanımına başvurduklarını ortaya çıkardı. Devletlerin dışarıya en sık olarak yaptırdıkları faaliyet ve hizmetler arasında personel eğitimi ve öğretim programları, finans ve muhasebe, insan kaynakları ve tedarik zinciri işlemleri, bilişim teknolojisi uygulamaları ile altyapı bulunuyor. 
     Teknolojiye ulaşmak, işlemleri değiştirmek veya özel yetenekleri olan işçilere erişmek amacıyla dış kaynak kullanımına başvurduklarını söyleyen devlet görevlileri, edinilen sonuçlar açısından, öncelikle maliyetleri düşürmek amacıyla dış kaynak kullanımına başvurduklarını belirten görevlilere göre daha memnunlar. 
     Accenture'ın yaptığı araştırma, çalışma biçimlerini değiştirmek amacıyla dış kaynak kullanımına başvuran devletlerin, öncelikli olarak maliyetleri düşürmek amacıyla aynı yönteme başvuran devletlere göre ticari işlemleri dışarıya yaptırmaya daha eğilimli olduklarını ortaya koyuyor. 
     Accenture, verilere ve devlet görevlileriyle yapılan detaylı görüşmelere dayanarak, devletlerin genellikle vatandaşın memnuniyetini arttırıp ciddi bütçe açıklarını gidermek veya maliyetleri azaltıp verimliliği arttırmak suretiyle etkinlik ortaya koymak amacıyla dış kaynak kullanımına başvurdukları sonucuna vardı. 
     Araştırma, İngiltere'nin dış kaynak kullanımı konusunda harcadığı paradan daha fazla gelir elde ettiğini gösterirken, bu konudaki sözleşmelerin idaresi konusunda da büyük bir yeteneğe sahip olduğunu ve değişimi harekete geçirmek amacıyla dış kaynak kullanımını uygulayan devletler arasında en gelişmişi olduğunu ortaya koyuyor. 
     Araştırmaya göre, Kanada ve ABD de devletin çalışma biçimini değiştirmek amacıyla dış kaynak kullanımını uygulama konusunda en ileri ülkeler arasında bulunuyor. 
     
     MEKSİKA'DA DOKTORLARIN GÖREVLENDİRİLMESİ İŞİ DIŞARIYA VERİLDİ 
     Meksika, şimdilik, Mexico'daki Sosyal Hizmetler Enstitüsü kliniklerindeki doktorların görevlendirmesinin yönetimi işini dışarıya verirken, bunun sonucunda, 10 milyon devlet işçisinin kliniğe gittiklerinde bir doktoru görebilmek için geçirmek zorunda kaldıkları süreyi saatlerden dakikalar düzeyine indirebildi. 
     Singapur, Hong Kong ve Japonya işlemlerin etkin hale getirilmesi ve maliyetlerin düşürülmesi amacıyla dış kaynak kullanılması konusunda en deneyimli olanlar olarak gösterildi. 
     Accenture Türkiye Şirket Ortağı ve Ülke Yöneticisi Ahmet Yalçın, konuyla ilgili olarak yaptığı değerlendirmede, devletlerin dış kaynak kullanımı konusunda deneyim kazandıkça, bu düzenlemelerden daha fazla yarar elde etmenin yollarını aradığını vurgulayarak, ''Dolayısıyla daha önceleri dış kaynak kullanımı için fazlasıyla 'kritik' olarak görülen tedarik, finans ve muhasebe ve insan kaynakları gibi işleri dışarıya yaptırma eğilimi giderek artıyor'' dedi. 
     Devletlerin bazı kritik hizmet ve faaliyetleri dışarıya yaptırmakla vatandaşlara sundukları hizmetin kalitesini artırırken işlemin etkinliğini geliştirebileceğini ve maliyeti düşürebileceğini belirten Yalçın, ''Ülkemizde de devletin hem vatandaşlara verilen hizmetin kalitesini artırmak hem de etkinlik sağlayıp, maliyetleri düşürmek için dış kaynak kullanımına daha çok önem vermesi gerekiyor'' görüşünü dile getirdi. 
     
</TEXT>
</DOC>
