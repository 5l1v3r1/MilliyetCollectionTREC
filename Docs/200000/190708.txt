<DOC>
<DOCNO> 190708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/soneko06.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de meyve suyu tüketimi yabancılara oranla çok düşük... 
</HEADLINE>
<TEXT>

     Son yıllara kadar genelde taze olarak tüketilen meyvelerin artık suyu daha çok rağbet görüyor. Meyve suyu tüketiminde, elmanın payı ise portakala ulaşıyor. 
     Meyve Suyu Endüstrisi Derneği'nin MEYED verilerine göre, Almanya, kişi başına yıllık 40.2 litre meyve suyu ve nektarı tüketimi ile bu alanda dünyada kişi başına tüketimde ilk sırayı alıyor. Kişi başına meyve suyu ve nektarı tüketimi, 2002 yılı itibariyle, ABD'de 35.7, Norveç'de 32.7, Avusturya ve Finlandiya'da 32, İsviçre'de 29.1, Danimarka'da 25.3 litre düzeyinde bulunuyor. AB ortalaması 24.2 litre olurken, Türkiye'deki kişi başına tüketim 4.5 litre düzeyinde. 
     Meyve suyu tüketiminde portakalın payı üst sıralarda yer alırken, elma suyunun portakalın payına ulaşması, hatta geçmesi dikkat çekiyor. Yani artık gelişmiş ülkelerde insanlar elmayı yemiyor, suyunu içmeyi tercih ediyor. 
     MEYED verilerine göre, Almanya'da, geçen yıl kişi başına meyve suyu tüketimi 27.1 litre olurken, bunun yüzde 12'sini elma suyu, yüzde 9.5'unu portakal suyu oluşturdu. 
     Rusya'da 2000 yılında 3 litre olan kişi başına meyve suyu ve nektarı tüketimi geçen yıl itibariyle 10 litre olarak hesaplandı. Rusya'da geçen yıl 1.4 milyar litre meyve suyu-nektarı tüketimi oldu. Rusya'da meyve suyu tüketiminden elma ve portakal yüzde 16 ile eşit pay alırken, ananas suyu yüzde 11 ile en çok tercih edilen 3. meyve oldu. 
     ABD'de 2001'de 4.36 milyon ton elma üretildiği, bunun yüzde 57'si taze tüketilirken, yüzde 41'inin işlendiği, işlenen ürünün yüzde 20'sinin meyve suyu olarak değerlendirildiği belirtiliyor. 
     
     TÜRKİYE'DE İŞLENEN MEYVE MİKTARI 345 BİN TON 

     Türkiye'de meyve üretimi açısından büyük potansiyel olmasına, milyonlarca ton meyve üretimine karşın, işlenen meyve miktarı geçen yıl itibariyle 345 bin ton düzeyinde kaldı. 
     İstenen nitelik ve kalitede meyve bulanamaması nedeniyle, 1997'de 528.9 bin ton olan işlenen meyve miktarının giderek düştüğü belirtiliyor. Geçen yıl 345.5 bin ton olan işlenen meyve miktarının 244.5 bin tonunu elma, 26.2 bin tonunu şeftali, 31.7 tonunu şeftali oluşturdu. 
     Türkiye'de geçen yıl, meyve aromalı içecekler dahil 320 milyon litre meyveli içecek üretildiği tahmin ediliyor. Yıl ortası 69 milyon nüfus dikkate alınarak kişi başına tüketim 4.6 litre olarak hesaplandı. 
     Ancak meyve suyu üreticileri, içinde meyve olmadığı halde ''meyveli içecek'' olarak pazarlanan içeceklerin gerçek meyve suyu pazarından ''rol çalmasından'' şikayetçi. MEYED, su, şeker ve yapay meyve aromasından başka birşey içermeyen bu ''meyveli içeceklerin'', reklamlarında gerçek meyveler kullanarak tüketiciyi yanılttığı ve haksız rekabete neden olduğu gerekçesi ile Rekabet Kurumu ve Reklam Kurulu'na başvuruda bulunmuş. Ancak, her iki kurum da ''bu konunun görev alanlarına girmediği'' yönünde görüş bildirmiş. 
     Verilere göre, Türkiye'de meyve aromalı içecekler hariç kişi başına içecek tüketimi 3.83 litre iken, meyve aromalı içecekler ile birlikte bu rakam 4.63 litreye ulaşıyor. 
     Meyve aromalı içecekler, ucuz olduğu için, pazar payını daha kolay artırıyor. 
     MEYED verilerine göre, 2002 yılı itibariyle bazı ülkelerde kişi başına yıllık meyve suyu ve nektarı tüketimi Litre olarak şöyle 

Almanya 40.2 
ABD 35.7 
Norveç 32.7 
Avusturya 32.0 
Finlandiya 32.0 
İsviçre 29.1 
Danimarka 25.3 
Hollanda 24.4 
AB ortalaması 24.2 
İsveç 23.7 
İspanya 22.0 
Fransa 21.7 
İngiltere 21.0 
Bel-Lüksemburg 19.7 
İrlanda 17.1 
Yunanistan 16.1 
İtalya 11.9 
Portekiz 11.1 
Rusya 10.0 
Türkiye 4.6 
     
</TEXT>
</DOC>
