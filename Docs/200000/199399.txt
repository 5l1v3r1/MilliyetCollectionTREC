<DOC>
<DOCNO> 199399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/guncel/gun07.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu okulda İslami kıyafet zorunlu 
</HEADLINE>
<TEXT>

   PINAR AKTAŞ 
   
   Suriye'ye giderek örgüt eğitimi aldıkları öne sürülen bazı Türk gençlerinin okuduğu Ebun Nur İslam Merkezi, ilkokuldan yüksek lisans eğitimine kadar her kademede eğitim olanağı sunuyor. İslami kıyafetin zorunlu olduğu okulda eğitim almak için "İslam emir ve yasaklarına uymak" ve "hedefin sadece İslami ilimleri öğrenmek" olduğu konusunda taahhütname imzalanıyor. Suriye'den Türkiye'ye iade edilen zanlılardan okuduğu öne sürülen Şam'daki Ebun Nur Külliyesi'ne ait resmi internet sitesinde İngilizce, Fransızca, Japonca ve Arapça'nın yanı sıra Türkiye'den gelen taleplerin yoğunluğu nedeniyle Türkçe bölüm de yer alıyor. Ebun Nur, Şam Havaalanı'ndan 30 kilometre uzaklıkta bulunuyor. Öğrencilerden dönem başına 120 dolar alınıyor. Her yıl Hayırda Yardımlaşma Vakfı'na 60 dolar harç ödeniyor. Eğer öğrenci ilk yıl yüzde 80 başarılı olursa eğitim, yeme ve yatma ücretlerinden muaf tutuluyor. 
   
   
   
   
   
</TEXT>
</DOC>
