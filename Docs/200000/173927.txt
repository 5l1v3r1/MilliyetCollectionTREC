<DOC>
<DOCNO> 173927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sondun17.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin tanıtım reklamları Almanları büyüledi... 
</HEADLINE>
<TEXT>

     Kültür ve Turizm Bakanlığı tarafından hazırlanan Türkiye tanıtım reklamları Almanya'da büyük beğeni kazanıyor. 
     Der Spiegel dergisi tarafından yapılan araştırma, 2003 yılının ilk 6 ayında reklam veren 16 tatil ülkesi arasında Türkiye tanıtım reklamlarının en çok beğenilen reklam olduğunu ortaya koydu Araştırma sonuçlarına göre, Türkiye'nin aile motifli tanıtım reklamı, pazar şartlarına uygunluk ve okuyucu beklentilerini karşılama kriterlerinde birinciliği kazandı. 
     Araştırmada, tam sayfalık Türkiye reklam motifinin okuyucu üzerinde yarattığı etkiyi diğer tatil ülkelerinin 2 sayfalık reklamlarla sağlayabildiği de ifade edildi. 
     Derginin 2002 yılında yaptığı araştırmada da Türkiye reklam motifi birinciliği kazanmıştı. 
     Almanya'daki çeşitli kuruluşlar tarafından bu yıl yapılan reklam araştırmalarında Türkiye bugüne kadar 5 kez birinci seçildi. 
     
</TEXT>
</DOC>
