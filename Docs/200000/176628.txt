<DOC>
<DOCNO> 176628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/spor/spo01.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Geleceğe yatırım 
</HEADLINE>
<TEXT>

   Beşiktaş Antrenörü Feyyaz Uçar, önümüzdeki sezona yönelik futbolcu tespiti yapmak için Brezilya'ya gitti. Uçar, ayrıca menajerlerin önerdiği santrforları da takip edecek 
   ORHAN YILDIRIM 

   
   Çıplak gözle takip 
   KARTAL, henüz bu sezonun transferini bitirmeden, gelecek seona yönelik çalışmalara başladı. Antrenör Feyyaz Uçar'ı dün Brezilya'ya gönderen Beşiktaş Yönetimi'nin Basın Sözcüsü Mete Düren, Uçar'ın yabancı santrfor için değil, gelecek sezon için gündemde olan genç oyuncuları çıplak gözle izlemek üzere bu ülkeye gittiğini belirtti. Beşiktaş antrenörünün, menajerlerin tavsiye ettiği forvetleri de takip edeceği öğrenildi. 
   
   Yönetim ertelendi 
   BEŞİKTAŞ'IN olağan yönetim kurulu toplantısı da, Başkan Serdar Bilgili'nin İstanbul dışında bulunması nedeniyle yarına ertelendi. Bilgili'nin, Teknik Direktör Lucescu ile birlikte Bodrum'a gittiği öğrenildi. İdarecilerin yarınki toplantısında yine ilk madde, yabancı santrfor transferi olacak. Ancak teknik heyet ve başkanın yeni bir isme soğuk bakması nedeniyle bu işin zor olduğu belirtildi. 
   
   Güreli ikna oldu 
   ŞAMPİYONLAR Ligi için iyi bir forvetin şart olduğu konusunda ısrarcı olan 2. Başkan Hüsnü Güreli'yi sonunda Başkan Serdar Bilgili'nin ikna ettiği öğrenildi. Güreli'nin, "Transfere Lucescu karar verecek" demecinin altında, yaptığı bu konuşmanın yattığı ifade edildi. Bilindiği gibi Güreli daha önce, "Ben adam alırım, gerisi Lucescu'nun işi" diye görüş bildirmişti. 
   
   'Yedekliğim ders olsun'    SAKATLIĞI sonrasında ilk 11'deki yerini bulamayan Sergen Yalçın, yedek kalmasının tüm futbolculara ders olmasını istedi. Siyah - Beyazlı süper star, "Takımda eski olsun, yeni olsun herkes formayı giymenin ne kadar zor olduğunu şimdi daha iyi anlayacak" dedi. 
   SERGEN, Beşiktaş formasının kimseye teslim edilmeyeceğini, herkesin bileğinin hakkıyla bunu alması gerektiğini de vurguladı. Ağrılarının geçtiğini belirten yıldız futbolcu, "İki hafta sonra sorunlar ortadan kalkacak. O zaman tam randıman göstereceğim" diye konuştu. 
   
      İlhan gitmek istemiyor    İLHAN Mansız, tedavisine İstanbul'da devam etmek istedi. 21 Ağustos'ta Bologna'ya dönmesi gereken Siyah - Beyazlı futbolcu, Lucescu ile görüşüp, verilen programı Ümraniye'de uygulamak istediğini ifade etti. Golcü, "Ailem de burada. Daha sonra kontrol için giderim" dediği öğrenildi. Teknik heyet, İlhan'ın bu talebi karşısında, son kararı sağlık ekibine bırakacak. Bu arada İlhan, Acarkent'teki evini değiştirip, Ahmet Dursun'a komşu oluyor. 
   
   Ronaldo korkuttu    GIDA zehirlenmesi şüphesiyle dün hastaneye kaldırılan Ronaldo'da korkulan olmadı. Sambacı'ya yapılan kan ve idrar testlerinde, herhangi bir rahatsızlığa rastlanmadı. Eşi ve tercümanı Fikret Kaldı ile birlikte Memorial Hastanesi'nde kontrolden geçen Brezilyalı, dinlenmek için evine döndü. 
   
   Beşiktaş'ta mesai başlıyor    BURSA maçının ardından pazar günü çalışıp, dünü izin yaparak geçiren Beşiktaş, haftanın ilk çalışmasını bugün yapacak. Ankaragücü maçının hazırlıklarına başlayacak olan Siyah-Beyazlılar'da, milli takımlarda bulunan A.Yıldırım, İbrahim, Tümer, Ramazan, Gökhan, Sinan, Okan ve Pancu yer almayacak. 
   
   
</TEXT>
</DOC>
