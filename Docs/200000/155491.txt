<DOC>
<DOCNO> 155491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/siyaset/siy05.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, Baykal'ı arayarak rahatlattı 
</HEADLINE>
<TEXT>

Derviş, CHP liderini telefonla arayarak "Amacım partiyi eleştirmek değildi" dedi. Deniz Baykal da "Rahatsız edici bir durum yok" yorumunu yaptı 
     EZELHAN ÜSTÜNKAYA Ankara 

     CHP İstanbul Milletvekili Kemal Derviş, örgütün tepkisine neden olan partiye yönelik eleştirilerinin ardından Genel Başkan Deniz Baykal'ı arayarak bilgi verdi. Baykal da "Rahatsız edici bir durum yok" dedi. 
     Derviş, CHP'nin daha özgürlükçü olması gerektiği yönündeki sözlerinin tepki çekmesi üzerine önceki gün Baykal'ı telefonla arayarak "Amacım partiyi eleştirmek değildi. CHP'nin, Türkiye'nin gerçekleriyle çağdaş sosyal demokrasinin evrensel değerlerini birleştirmesi gerektiğini vurgulamaya çalıştım. Farklı yansıdı" dedi. 
     Baykal da, örgütte tartışma yaratan konuşmayla ilgili "Derviş bana ne demek istediğini anlattı. Rahatsız edici bir durum olduğunu sanmıyorum" diye konuştu. 
     Derviş'ten sonra CHP'de en çok konuşulan ikinci isim ise, Başbakan Recep Tayyip Erdoğan oldu. Erdoğan'ın partisinin grup toplantısında, CHP'nin muhalefetine ve Baykal'a yönelik "hastalıklı ruhlar" ve "sen endişeyle doğmuşsan, endişeyle yaşıyorsan ben ne yapayım" sözleri, CHP yönetiminin tepkisine neden oldu. Konuyu MYK'da gündeme getiren CHP yöneticileri, sessiz kalınmamasını istediler. 

</TEXT>
</DOC>
