<DOC>
<DOCNO> 192284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sonspo40.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın Olimpiyat Stadı itibar kaybediyor 
</HEADLINE>
<TEXT>

     Galatasaray Kulübü Başkanı Özhan Canaydın, Atatürk Olimpiyat Stadı için imzaladıkları protokolde net olarak belirlenen koşulların, gerekli kurumlar tarafından yerine getirilmediğini ve stadın her geçen gün biraz daha itibar kaybettiğini belirtti. 
     Canaydın, kulübün aylık resmi yayın organı Galatasaray dergisinde yer alan yazısında, Atatürk Olimpiyat Stadı'nı kullanma kararı verdiklerinde birtakım zorluklar yaşayacaklarını bildiklerini, ancak bu zorlukları zamanla aşacaklarına inanarak ve statta gerekli düzenlemelerin yapılacağı sözünü alarak, Türkiye'nin 120 milyon dolarının israf edilmemesi için, büyük bir özveriyle Atatürk Olimpiyat Stadı'na sahip çıktıklarını kaydetti. 
     protokolde belirtilen koşulların, gerekli kurumlar tarafından yerine getirilmediğini öne süren Canaydın, görüşlerini şöyle açıkladı 
     ''Her maç öncesi ve sonrası müsabakaların heyecanını yaşayacağımıza, ulaşım, otopark, çevre düzenlemesi hususlarında yaşadığımız sıkıntılarla Atatürk Olimpiyat Stadı her geçen gün biraz daha itibar kaybediyor, her geçen gün biraz daha kendi haline terk ediliyor. Galatasaray olarak üstümüze düşen tüm görevleri yerine getirmeyi sürdürüyoruz. Aynı hassasiyeti, protokolde imzası bulunan tüm taraflardan da bekliyoruz. 
     Bu kurumların, Galatasaray terbiyesi sınırları çerçevesinde davranan camiamızın sabrını daha fazla zorlamadan ve 20 milyonu aşkın Galatasaraylı'nın tepkisinin çok ağır olabileceğini hesap ederek, kararlarını bir kez daha gözden geçirmelerini ümit ediyorum.'' 
     
</TEXT>
</DOC>
