<DOC>
<DOCNO> 193128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/dunya/dun01.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce Kıbrıs, sonra AB 
</HEADLINE>
<TEXT>

   AB Komisyonu, İlerleme Raporu'nun en önemli bölümü olan Strateji Belgesi'nde Kıbrıs'ta çözümsüzlüğü, Türkiye'nin üyelik müzakerelerine başlaması açısından ciddi engel olarak gösterdi 
   Güven Özalp 

   Brüksel 

   
   Avrupa Birliği AB Komisyonu tarafından yarın açıklanacak olan İlerleme Raporu'nun en önemli bölümü olan ve son ana kadar boş bırakılan Strateji Belgesi'nin ayrıntıları netleşti. Belgenin öne çıkan unsurunu Kıbrıs oluşturuyor. İlerleme Raporu içerisinde Kıbrıs konusunu adeta geçiştiren Komisyon, bir bakıma sonuç ve öneri anlamı taşıyan Strateji Belgesi'nde, "Kıbrıs'ın çözülmesiyle Türkiye'nin üyelik müzakerelerine başlaması" konusunda doğrudan bağlantı kuruyor. 
   Dün saatler süren ve yoğun tartışmalara sahne olduğu öğrenilen bir toplantı sonucunda netleştirilen belgede, Komisyon'a yakın kaynakların verdiği bilgilere göre, Kıbrıs sorununa atıf konusunda bulunan formül şu şekilde belirginleşti "Kıbrıs sorununa çözüm bulunmaması Türkiye'nin AB beklentileri açısından ciddi bir engel oluşturabilir." Daha önce de Kıbrıs konusunda çözüm bulunması gereği üzerinde duran AB, bu konuyu genelde Türkiye'nin tam üyelik müzakerelerine başlama beklentisiyle ilişkilendirmemeye özen gösteriyordu. 
   
   Yunan - Rum baskısı 
   İlerleme Raporu'nda Kıbrıs konusunda "fotoğraf çekmenin" ötesine geçmeyen AB Komisyonu'nun Strateji Belgesi'nde Ankara'yı rahatsız etme olasılığı yüksek olan bu söylemi benimsemesinde Kıbrıslı Rum ve Yunanlı yetkililerin uyguladıkları baskı etkili oldu. Belgede çözüm halinde AB'nin, Ada'nın kuzeyine yönelik olarak devreye sokmayı vaat ettiği 206 milyon euroluk yardım paketinin ivedilikle serbest bırakılacağının altı çiziliyor. 
   
   Ciddi sorunlar var 
   Diğer konulara ilişkin olarak benimsenen yaklaşım ise, İlerleme Raporu'na paralel bir çizgi gösterdi. Türkiye'de atılan adımlar takdir edilirken, verilen mesaj, "Halen çözülmesi gereken ciddi sorunlar var" şeklinde belirginleşiyor. Belgede son dakika değişikliklerinin gündeme gelebileceği ifade ediliyor. 
   
   
   
   
   
   
   
</TEXT>
</DOC>
