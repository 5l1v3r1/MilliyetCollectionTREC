<DOC>
<DOCNO> 157316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sonspo20.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'de ümitler iyice azaldı 2-3 
</HEADLINE>
<TEXT>

     Birinci Süper Lig'de Göztepe, kendi sahasında Denizlispor'a 3-2 yenilerek, ligde kalma umutlarını iyice azalttı. 
     Maçın ilk yarısında Göztepe, rakibine göre daha atak bir oyun sergiledi. Kalabalık Denizlispor savunmasını kanatlardan getirdiği toplarla aşmaya çalışan sarı-kırmızılı ekip, ilk yarıda istediği gole ulaşamadı. 
     Savunma ağırlıklı bir oyun ortaya koyan Denizlispor ise kontraataklarla gol bulmaya çalıştıysa da, girdiği pozisyonları cömertçe harcadı. 
     6. dakikada Cem Baki, topu uygun durumdaki Göksel Yaman'a aktardı. Bu futbolcunun şutunda, Heinen meşin yuvarlağı 2 hamlede kontrol etti. 
     21. dakikada gelişen Denizlispor kontraatağında, Ali Tandoğan'ın pasında topla buluşan Bülent Üçüncü, ceza alanı dışından sert vurdu, ancak meşin yuvarlak üst direğe çarpıp auta gitti. 
     28. dakikada Bülent Üçüncü'nün pasıyla buluşan Ersen Martin'in şutunda, top kaleci Bora'nın ayaklarına çarptı ve savunma tehlikeyi önledi. 
     39. dakikada Cem Baki'nin ortasında Göksel Yaman, topa kafayla vurdu. Heinen'i geçen meşin yuvarlağı Serdal, kale çizgisinden çıkardı. 
     Kalan dakikalar da gol getirmedi ve ilk yarı golsüz eşitlikle tamamlandı. 
     
     İKİNCİ YARI... 

     Karşılaşmanın ikinci yarısı, her iki takımın da 10 kişi kalmasıyla gol düellosuna dönüşürken, konuk Denizlispor daha dengeli bir oyun sergileyen taraf oldu. 
     Göztepe ise mutlak 3 puan parolasıyla çıktığı maçta yediği gollerin ardından 2 kez beraberliği yakaladı. Ancak rakibinin 3. galibiyet golüne karşılık veremeyen sarı-kırmızılı ekip, sahadan puansız ayrıldı. 
     Göztepe, ikinci yarıya Göksel Yaman'ın yerine Alp'i xx , Denizlispor ise Bülent Üçüncü'nün yerine Serhat'ı xx alarak başladı. 
     62. dakikada Göztepeli Mehmet Önür sarı kart gördü. 
     63. dakikada Denizlispor'da, Ali Tandoğan'ın ceza alanında yerde kaldığı pozisyonda hakem Demiray, aldatmaya yönelik harekette bulunduğu gerekçesiyle bu oyuncuya sarı kart gösterdi. 
     66. dakikada Denizlispor'da, Serdal'ın yerine Mustafa Keçeli xx , Göztepe'de de Ersin'in yerine Mkhalele x oyuna girdi. 
     72. dakikada Göztepeli Tayfun sarı kart gördü. 
     73. dakikada Denizlispor'un golü geldi. Ani gelişen atakta, Ersen Martin'in sert şutunda, top Göztepeli savunma oyuncularından dönerek Serhat'ın önünde kaldı. Serhat'ın aşırtma vuruşunda, meşin yuvarlak ağlarla buluştu 1-0. 
     75. dakikada orta alanda Mustafa Özkan-Mehmet Önür mücadelesinde hakem Mehmet'e sarı kart gösterdi. Sonrasında her iki oyuncunun yumruklaşmaya varan sert tartışmasında hakem Oktay Demiray, Mehmet Önür'ü ikinci sarı karttan kırmızı, Mustafa Özkan'ı ise doğrudan kırmızı kartla oyun dışı bıraktı. 
     79. dakikada Göztepe'nin golü geldi. Sinan'ın soldan ortasında Alp'in kafa vuruşunda, top Heinen'in yanından filelere gitti 1-1. 
     80. dakikada Denizlispor 2. golünü buldu. Servet'in sağ kanattan ortasında iyi yer tutan Ersen Martin'in yükselerek vurduğu kafa vuruşunda, top filelere gitti 2-1. 
     82. dakikada Göztepe yine eşitliği sağladı. Ceza alanında oluşan karambolde topu önünde bulan Sinan, düzgün bir vuruşla meşin yuvarlağı filelere gönderdi 2-2. 
     83. dakikada Denizlispor yine öne geçti. Ali Tandoğan'ın sağ kanattan ortasında Ersen Martin, kafayı vurdu ve top kaleci Bora'nın yanından filelere gitti 3-2. 
     84. dakikada Göztepeli Zafer Biryol, 85. dakikada ise Denizlisporlu Kratochvil sarı kart gördü. 
     87. dakikada Denizlispor'da, Ersen Martin'in yerine İbrahim Çelik , 90. dakikada da Göztepe'de Gökhan'ın yerine Cüneyt oyuna dahil oldu. 
     Denizlispor'un 3. galibiyet golünden sonra Altay Alsancak Stadı'nın protokol tribününde her iki takımın yöneticileri arasında sert tartışmalar yaşandı. Gençlik ve Spor İzmir İl Müdürü Kemal Erdin'in araya girmesiyle yatıştırılan gerginliğin ardından, Göztepeli taraftarların yeşil-siyahlı yöneticilere tepkisini önlemek için, güvenlik güçleri protokol tribünü önünde özel önlem aldı. 
     Karşılaşma, 3-2 Denizlispor'un galibiyetiyle sona erdi. 
     
</TEXT>
</DOC>
