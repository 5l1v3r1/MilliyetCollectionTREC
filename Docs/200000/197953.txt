<DOC>
<DOCNO> 197953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sondun10.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, The Times'a konuştu... 
</HEADLINE>
<TEXT>

     İngiltere'de yayımlanan The Times gazetesine İstanbul'a yönelik son terör saldırılarının ardından bir değerlendirmede bulunan Başbakan Recep Tayyip Erdoğan, bu olayların da Avrupa Birliği'nin Türkiye'yi ilk Müslüman üye olarak içine almasının önemini ve aciliyetini ortaya koyduğunu vurguladı. 
     ''Daha güçlü bir Avrupa ve daha güçlü bir Türkiye için, 2004 yılının Aralık ayında üyelik görüşmelerine başlamak üzere tarih verilmesi son derece önemlidir'' diyen Başbakan Erdoğan, AB içindeki pek çok önemli ismin de bu konudaki görüşüne katıldığını belirtti. 
     İngiltere Başbakanı Tony Blair'in de, Türkiye'ye üyelik görüşmelerine başlama tarihi verilmesinin büyük önem taşıdığına dikkati çektiğini hatırlatan Erdoğan, ''Ben de kendisinden İngiltere'nin bu yöndeki samimi desteğinin artırılmasını istedim'' diye konuştu. 
     Röportajı yapan The Times gazetesi yazarları, Türkiye'yi NATO'nun tek Müslüman üyesi ve Washington ile İsrail'in sağlam dostu olarak tanımlarken, Başbakan Erdoğan'ın da, Türkiye'nin demokratik, batı yanlısı, laik bir Müslüman ülke olarak AB'ye, dünyayı dini çizgilerle ayırmak isteyenlere Türkiye üzerinden bir mesaj verme şansı tanıdığına işaret ettiğini bildirdi. 
     Gazete, Erdoğan'ın ''bu bakış açısıyla Türkiye'nin yüzünü batıya dönmesi, İslami kültürle demokrasiyi uyumlu hale getirmesi ve bu değerleri koruması öncelikli bir önem taşımaktadır'' şeklindeki sözlerine de dikkati çekti. 
     Başbakan Erdoğan ayrıca, başta İngiliz turistler olmak üzere Türkiye'yi ziyaret etmeyi planlayan yabancılara da güçlü mesajlar gönderdi. 
     Erdoğan, Türkiye'nin güvenli bir ülke olduğunun altını çizdi ve bu durumu İngiltere Başbakanı Blair ve Türkiye'yi ziyaret eden İngiltere Dışişleri Bakanı Jack Straw ile de konuştuğunu hatırlattı. 
     Her iki politikacının, tedbiren böyle bir uyarıyı yapmak zorunda olduklarını kendisine bildirdiklerini de hatırlatan Başbakan Erdoğan, ''ancak bunun geçici bir uyarı olduğu ve tabii ki turistlerin Türkiye'ye gelebilecekleri ifade edildi'' dedi. 
     The Times gazetesi, bayram sabahı ailesiyle birlikte kahvaltı ettikten sonra kendilerini İstanbul Üsküdar'daki evinin alt katında bulunan ofisinde karşılayan Başbakan Erdoğan'ın, ''İslami bir hareketten gelmiş bir Başbakan olarak'', İstanbul'daki saldırıları yapanları lanetlediğini ve bu kişilerin hem bu, hem de öteki dünyada lanetlendiklerini vurguladığını kaydetti. 
     
</TEXT>
</DOC>
