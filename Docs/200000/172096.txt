<DOC>
<DOCNO> 172096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sondun11.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Gazetesi Bild ''Türkiye, 2003'te zirvedeki tatil ükesi..'' 
</HEADLINE>
<TEXT>

     Almanya'nın en çok okunan gazetelerinden Bild, Türkiye'nin 2003 yılında zirvedeki tatil ülkesi olduğunu yazdı. 
     Gazetenin haberinde, Sertab Erener'in birinci olduğu Eurovision şarkısıyla Almanların gönlünde taht kurduğu, Türkiye'nin de bu yıl ''zirvedeki'' tatil ülkesi olduğu ifade edildi. 
     Bild muhabirlerinin hafta sonunda Antalya'da tatil yaptıkları belirtilen haberde, ''Hiçbir yerde bu kadar uygun fiyatlarla krallar gibi birinci sınıf tatil yapamazsınız'' ifadesine yer verildi. 
     Almanya'yı yağmurlu bir havada terk eden muhabirlerin Antalya'da 29 derece sıcaklıkla karşılaştıkları, daha sonra da klimalı modern bir otobüsle yeni açılan modern Hillside Su oteline gidildiği kaydedilen haberde, otelin 294 odasının hepsinin kral suitleri gibi hazırlandığı ve denize bakan çok güzel bir manzaranın olduğu kaydedildi. 
     Almanya'nın önde gelen turizm şirketlerinden Öger Tours'un, her şey dahil olmak üzere bu otele yaklaşık 600 euro'ya bir haftalık tatil imkanı sunduğu ifade edilen haberde, otelde yüzme havuzlarının yanı sıra hamam ve bir jimnasitk salonunun da bulunduğu belirtildi. 
     Antalya'da ''mutlaka'' mavi yolculuğa çıkılması gerektiği de vurgulanan haberde, bu turlar sırasında çok güzel koyları görmenin mümkün olduğu, pazarlardaki fiyatların da Avrupa'daki fiyatlardan çok daha ucuz olduğu kaydedildi. 
     Satın alınacak halı, tekstil ve deri ürünlerinde pazarlık yapılabileceği belirtilen haberde, Antalya'nın gece yaşantısının da bir başka güzel olduğu ifade edildi. 
     
</TEXT>
</DOC>
