<DOC>
<DOCNO> 183783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/sontur11.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Türkiye, herşeyi BM şartına bağlamıyor 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin yeni bir BM kararına çok önem verdiğini ama her şeyi de BM şartına bağlamadığını kaydetti. 
     Bakan Gül, BM Genel Kurulu 58. dönem toplantılarının düzenleneceği New York'a gitmek üzere Ankara'dan ayrılışı öncesinde yaptığı açıklamada, ziyareti çerçevesinde BM Genel Kurulu'na hitaben 26 Eylül'de bir konuşma yaparak, BM Genel Sekreteri Kofi Annan ile biraraya geleceğini belirtti. 
     Gül, New York'ta Annan başkanlığında yapılacak Afganistan özel toplantısı, Güneydoğu Avrupa ülkeleri dışişleri bakanları çalışma kahvaltısı, mayınların temizlenmesiyle ilgili Ottowa Sözleşmesi'nin onay belgesinin Yunanistan ile eşzamanlı olarak BM Sekreteryası'na tevdi edilmesi töreniyle D-8 bakanlar toplantısına katılacağını da söyledi. 
     İkili görüşmelerde bulunacağını da belirten Gül, başta ABD, İngiltere, Çin ve Yunanistan olmak üzere 30 civarında ülkenin dışişleri bakanlarıyla biraraya geleceğini kaydetti. 
     Gül, ayrıca AB Komisyonu'nun dış ilişkilerden sorumlu üyesi Chris Patten, AB Ortadoğu Özel Temsilcisi Marc Otte ve Arap Birliği Genel Sekreteri Amr Musa ile de görüşeceğini ifade etti. Dışişleri Bakanı Gül, mayınların temizlenmesine ilişkin Ottowa Sözleşmesi'nin onay belgelerini Yunanistan'la eşzamanlı olarak BM Genel Sekreterliği'ne tevdi edeceklerini de kaydetti. 
     New York ve civarında yaşayan Türk vatandaşlarıyla bir resepsiyonda biraraya geleceğini söyleyen Gül, Türk dernek ve federasyonlarının yöneticileriyle görüşeceğini, ayrıca ABD'deki Türk işadamlarının oluşturduğu İş Forumu ve Türk-ABD Sanayi ve Ticaret Odası üyeleriyle de toplantılara katılarak, Amerikan-Türk Derneği'nin düzenleyeceği yemekte konuşma yapacağını bildirdi. 
     Gül, ABD'nin önde gelen düşünce kuruluşlarınca düzenlenecek Avrasya 2003 zirvesiyle Dünya Liderler Forumu'na katılacağını, Amerikan basınıyla temaslarda bulunarak, ABD'deki bazı Musevi kuruluşlarının yöneticilerini kabul edeceğini kaydetti. 
     
     NEW YORK'TAN BRÜKSEL VE ROMA'YA 
     Bakan Gül, BM Genel Kurulu'nu takiben Brüksel ve Roma'ya birer günlük ziyaretler yaparak, Türkiye-AB ilişkilerinin ağırlık taşıyacağı görüşmelerde bulunacağını da söyledi. 
     Brüksel'de, 29 Eylül'de AB Komisyonu'nun genişlemeden sorumlu üyesi Günter Verheugen ile görüşecek olan Gül, Verheugen ile birlikte, AB Komisyonu binasında ''Çağdaş Türk Resim Sanatı Sergisi''nin açılışını yapacak. 
     Gül, 1 Ekim'de de AB Dönem Başkanı İtalya'nın başkenti Roma'da Dışişleri Bakanı Franco Frattini ile görüşmelerde bulunacak. 
     Bakan Gül'le New York'a giden Dışişleri Bakanlığı heyetinde, Müsteşar Yardımcısı Büyükelçi Nabi Şensoy, Büyükelçi Deniz Bölükbaşı, Ortadoğu Dairesi Genel Müdürü Tahsin Burcuoğlu, Kıbrıs Dairesi Genel Müdürü Ertuğrul Apakan ve diğer yetkililer bulunuyor. 
     
     IRAK'A ASKER GÖNDERİLMESİ KONUSU 
     ABD Dışişleri Bakanı Colin Powell ile görüşmesinde Irak'a asker gönderilmesi konusunda son MGK toplantısı çerçevesinde ne gibi bir mesaj ileteceğinin sorulması üzerine Gül, şunları söyledi 
     ''Bildiğiniz gibi bu konu hükümetin siyasi iradesi ile olacaktır. Başbakan da açıkladı, bundan sonra bir MGK toplantısı olmayacaktır. Gerektiğinde Cumhurbaşkanı başkanlığında bazı zirve toplantıları yapılıyor. Meclis açılınca sayın Başbakan'ın da söylediği gibi hükümet durumu değerlendirip konuyu Meclis'e getirecektir. Bu süre içinde BM'de yeni bir karar tasarısı çıkartılması için de büyük bir gayret vardır. Bu, bu haftalara bırakılmıştır. Şüphesiz ki bu konuda Türkiye her türlü girişimi yapmaktadır.'' Bakan Gül, BM kararının Türkiye için önemine ilişkin bir soru üzerine de, ''Türkiye tabii buna çok önem veriyor ama her şeyi de BM şartına bağlamıyor'' dedi. 
     Türkiye'nin Irak'a komşu bir ülke olduğundan dolayı diğer ülkelerden farklı bazı sorumluluklar hissettiğini belirten Gül, Irak halkının huzura kavuşmasına katkıda bulunmak istediklerini kaydetti. 
     Gül, Türkiye'nin kendisinin ve bölgenin güvenliği, ulusal çıkarları ve ileriye dönük terör faaliyetlerini dikkate alarak karar verme durumunda olduğunu söyledi. 
     Irak konusunda karar almak için ABD'den gelen bilgilerin tatminkar olup olmadığının sorulması üzerine Gül, Meclis'ten nihai kararın alınması durumunda da, yine Meclis'in hükümete yetki vereceğine dikkat çekti. Gül, sözlerini şöyle sürdürdü 
     ''Hükümet tam tatmin olmadan Meclis'ten aldığı yetkiyi nasıl kullanır bu ayrı bir meseledir. Dolayısıyla hiçbir boşluk bırakmaz, hükümet Meclis'ten yetkiyi alırsa onlar da hiçbir boşluk bırakmaz. Çünkü Meclis hükümete yetki verir. Hükümet de bütün gerekli koşullar yerine gelince o yetkisini kullanır.'' Bakan Gül, ABD ile hala teknik açıdan çalışılacak konuların bulunduğunu da belirtti. 
     Irak halkının Türk askerini istemediğine ilişkin yapılan bazı açıklamaların hatırlatılması üzerine Gül, herkesin yabancı askerlerin ülkesinden bir an önce gitmesini isteyeceğini belirterek, ''Ama eğer yabancı asker olacaksa Irak halkı bunun Türk askeri olmasını başından beri istiyor'' diye konuştu. 
     
</TEXT>
</DOC>
