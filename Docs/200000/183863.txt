<DOC>
<DOCNO> 183863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/yazar/sazak.html </URL>
<DATE> 2003/09/22/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ekim sendromu 
</HEADLINE>
<TEXT>

   
   Hükümetin Irak'a asker gönderme politikası rüzgarsız havada yelken açan denizcinin salınarak kıyıya vurmasına benziyor. 
   1 Mart tezkeresinde olduğu gibi hedefsiz bir gidiş. Sonunda kayalara bindirmek de var, karaya oturmak da... 
   Tayyip Bey'e ve tayfalarına bakıp, yön kestirmek güç. Son MGK toplantısında olduğu gibi ne istedikleri de anlaşılmıyor Her şey ekimde Meclis açıldıktan sonra belli olacak. 
   ABD'yi vuran 'İsabel fırtınası'nın aksine Türkiye'nin hayli durgun siyasi atmosferini, ertelenmiş kararlarla yüklü gündem bekliyor. 'Ekim sendromu' yaklaşıyor. 
   AKP, Irak konusunda zorlanıyor. 
   Ormanların satışı, YÖK taslağı gibi konularda 'tek başına' güç gösteren, anayasal çoğunluğuna güvenen, referandumu bile göze alabilen AKP hükümeti, 'tezkere' konusunda koalisyondan beter 
   Birinci tezkerede savaş söz konusuydu ve hükümetin MGK'dan 'tavsiye kararı' beklemesi doğal görülebilirdi. Nitekim AKP liderliği, Meclis'teki oylama öncesinde 'askerlerin suskunluğunu' hükümetin yıpratılması ve ABD karşısında zor durumda bırakılması şeklinde yorumlamıştı. 
   Ankara Temsilcimiz Fikret Bila, 1 Mart tezkeresinin reddine ortam hazırlayan Kuzey Irak'a ilişkin 'mutabakat belgesi'ni yayımlayarak tarihi gerçeklere ışık tutuyor. 
   AKP yönetimi, 'askerin çekincesini, hatta rahatsızlığını' Meclis'in kararında önemli bir etken olarak görse de, asıl bölünme parti içindeydi. Dönemin Başbakanı Abdullah Gül ve danışmanları isteksizdi. TBMM Başkanı Bülent Arınç tezkereye karşıydı. 
   Bugünkü manzara tersinedir. Bu defa Gül istekli, Başbakan Erdoğan mesafelidir. 
   1 Mart'tan bu yana geçen sürede MGK'nın yapısı 'sivilleşmiştir' Başbakan, istese 17 Eylül toplantısından Irak'a asker gönderilmesine ilişkin 'tavsiye kararı' çıkabilirdi. 
   Erdoğan acele etmiyor. Bekliyor. 
   Ancak neyi beklediği anlaşılmıyor. ABD ile PKK KADEK pazarlığı mı sürüyor, 8.5 milyar dolarlık kredinin kasaya girmesi mi amaçlanıyor, yoksa YSK'nın DEHAP konusunda alacağı karar mı bekleniyor. 
   Ekimde AKP kongresi yapılacak. 
   Tayyip Bey, AKP'deki dengeleri de gözetiyor olabilir. DEHAP oylarının geçersiz sayılması halinde DYP'nin Meclis'e girme olasılığı Erdoğan'ı 2004 Nisan'ındaki yerel ve genel seçimlerin birleştirilmesi yönünde 'meydan okumaya' götürebilir. Yeniden seçime gidilebilir. 
   TÜSİAD belki de bu yüzden, Irak'a asker gönderme konusunda frene basıyor. Başbakan'la aynı frekansa geçiyor. 
   İkinci tezkerenin reddi Ankara - Washington hattında 'İsabel fırtınası'ndan daha büyük yıkıma yol açabilir. 
   En iyisi tezkereyi Meclis'e hiç sunmamak 
   Böylece Türk askerini 'ihraç ürünü' gibi görme alışkanlığı da son bulmuş olur. 
   
      
   
</TEXT>
</DOC>
