<DOC>
<DOCNO> 160414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/sontur18.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Rahatsızlar çünkü arı kovanına çomak soktuk" 
</HEADLINE>
<TEXT>

     Başbakan Recep Tayyip Erdoğan, rakamlarla kadrolaşma iddialarını yanıtlamasına rağmen hala rahatsızlık duyanlar bulunduğunu ifade ederek, ''Rahatsızlıklarının sebebini tekrar açıklıyorum Arı kovanına çomağı soktuk da onun için. Çünkü buralardan nemalanıyorlardı. Şimdi nemaları kesilecek. Bundan rahatsız oluyorlar'' dedi. 
     Başbakan Erdoğan, DSİ ve ERKO A.Ş. tarafından Konya içme suyu projesi çerçevesinde yapılan tesislerin açılış törenine katıldı. 
     Törende bir konuşma yapan Erdoğan, konuşmasına, törene katılan vatandaşlara ''Gününüz su gibi aziz olsun'' diyerek başladı. 
     Vatandaşların duble yol taleplerini içeren pankartlarını gören Başbakan Erdoğan, Konya Valisi'ne bu konuda talimat verdi. Bugün açılışını yaptıkları proje ile Konya'nın 2015 yılına kadar su ihtiyacının karşılanacağını anlatan Erdoğan, tüm ülke genelinde su sıkıntısını çözecek projeleri yaşama geçirme hedefinde olduklarını dile getirdi. Bu konuda pek çok yatırım hamlesi başlattıklarını kaydeden Erdoğan, dört ay içinde de 20 baraj ve sulama tesisinin açılışını yapacaklarını bildirdi. 
     2004 yılından itibaren de yoğun bir şekilde değişik yatırım hamlelerini gerçekleştireceklerini belirten Başbakan Erdoğan, Konya Ovası Sulama Projesi ile de artık çatlamış, kurumuş toprakların kalmayacağını bildirdi. 
     Erdoğan, Türkiye'nin en önemli sorunlarının başında istihdam ve işsizlik sorununun geldiğini kaydederek, hükümetin işbaşına geldiği ilk dönemlerdeki icraatlarını anlattı. AK Parti'nin iktidara gelmesiyle birlikte emekliye, SSK'lıya, Bağ-Kur'luya iyileştirici maddi imkanlar sunduğunu belirten Erdoğan, ancak bazı çevrelerin ''mali disiplin bozuluyor'' eleştirilerini yönelttiğini söyledi. Başbakan Erdoğan, her fırsatta ''bir yıl bizden fazla bir şey beklemeyin'' dediğini hatırlatarak, ''Ancak bize bir yıl bile müsaade edilmedi, iki ayda hemen eleştiriler başladı'' diye konuştu. 
     Vergi barışı gibi projelerle yeni kaynak arayışına gidildiğini, Bağ-Kur ve SSK borçlarına yönelik yeni bir yapılandırma çalışmasının da sürdüğünü anlatan Erdoğan, bunun dışında orman ve vakıf arazileriyle ilgili de gelir getirici çalışmaların sürdüğünü anımsattı. 
     Vatandaşların yolunu keserek kendisinden ''devlet kapısında iş'' talep ettiğini anlatan Erdoğan, ''Devlet kapısını işsizlerin iş bulduğu, istihdam edildiği kapı olmaktan çıkartacağız, temel kalemler hariç. Devlet kapısı başkadır, niye, o da biliyor. Tatlıdır, yan gel yat, maaşını al'' dedi. 
     
     ''BORÇLARI KUCAĞIMIZDA BULDUK'' 
     Erdoğan'ın, Türkiye'nin bu yıl 73.5 milyar dolar borç ödemesinin bulunduğunu, AK Parti'nin bunu ''kucağında'' bulduğunu ifade etmesi üzerine, bir vatandaşın ''Hesap sorun'' diye bağırdığı duyuldu. ''Neyin hesabını soracaksın, kılıfına uydurulmuş'' diyen Erdoğan, yolsuzluklarla ilgili dosyaların yargıda bulunduğunu, yargıya da müdahalenin söz konusu olamayacağını ifade etti. Erdoğan, şöyle konuştu 
     ''Biz bu borçları kucağımızda bulduk. Yolsuzlukları Araştırma Komisyonu'nu da kurduk. Hesap sorulacak o ayrı ama yargı şu anda bir an önce inşallah bunları neticelendirirse bunlar çok daha hızlı bir şekilde sonuca gidecektir. Şunu bilmenizi istiyorum Bu 73.5 milyar dolarlık ödemenin içinde ne kadar faiz var biliyor musunuz 64 katrilyon liralık faiz var... Anayasa kitapçığı fırlatıldı biliyorsunuz. Bir gecede yüzde 7 bin 500 faizler ödendi. Biz görevi devraldığımızda yüzde 73'tü. Şimdi yüzde 48'lere düştü. 
     Enflasyon da düşüyor. Bu yaz mevsiminde daha da iyi bir noktaya gelecek. Artık ağır kış şartlarını aştık. Önümüzde uzun bir yaz var. Ama birileri bağırıyor, çağırıyor, 'kadrolaşma' diyor. Rakamlarla açıkladım geçenlerde. Ama buna rağmen hala rahatsız olanlar var. Rahatsızlıklarının sebebini tekrar açıklıyorum Arı kovanına çomağı soktuk da onun için. Çünkü buralardan nemalanıyorlardı. Şimdi nemaları kesilecek. Bundan rahatsız oluyorlar. 
     Dün TOBB genel kurulunda güzel bir ifade kullanıldı, 'yan gelip yatarak para kazanmaktan bıktık' denildi. 'Sayın Başbakan bizi bundan kurtarın' dendi. Ben de çıktım, 'doğru söylüyorsunuz' dedim. Türkiye'de bugün istisnalar kaideyi bozmaz. O büyükler dediğimiz birçok işadamlarımız, hiç kusura bakmasınlar, birçoğu faaliyet dışı gelirler ki, yüzde 95'i buluyor, bununla ayaktalar. Şimdi ben diyorum ki, gelin üretime katkıda bulunun, üreterek kazanın. Yatırım yaparak kazanın. Biz de devlet olarak elimizden ne geliyorsa en azından onu yapalım. Niye çünkü, işsizimize iş bulalım.'' 
     
     KONYASPOR'A KUTLAMA 
     Erdoğan, bu yıl birinci Süper Futbol Ligi'ne çıkan Konyaspor'u da kutladığı konuşmasında, bazı şeylerin parayla pulla değil, inançla gerçekleştiğini ifade etti. Erdoğan, ''Sahada koşacaksın, didineceksin ve sonuca varacaksın. Kararlılık, inanç olmazsa, neticeye ulaşamazsın'' diye konuştu. 
     Erdoğan, yıllar önce Ugandalı Aki Bua adlı atletin 400 metrede rekor kırdığını ancak Milli Marşı'nın çalınmadığını, bu atletin bunu hırs yaparak ertesi günkü 1500 metre finallerinde de birinci gelerek kendi ülkesinin ''İstiklal Marşı''nı çaldırdığını anlattı. 
     Erdoğan, ''Engeller aşılacak ve insanımızı layık olduğu yere çıkaracağız'' diyerek konuşmasını tamamladı. 
     Enerji ve Tabii Kaynaklar Bakanı Hilmi Güler de su konusunda ülke kaynaklarının yeterince kullanılmadığını söyledi. 
     Mevcut kaynakların sadece yüzde 35'inin değerlendirilebildiğini ifade eden Güler, yıllık 3,5-4 milyar dolarlık bir kaybın söz konusu olduğunu dile getirerek, AK Parti hükümetinin bu konuyla ilgili gerekli önlemleri alacağını ve yatırımlarını yapacağını kaydetti. 
     
     NOTLAR 
     Törene, Enerji ve Tabii Kaynaklar Bakanı Hilmi Güler, Tarım ve Köyişleri Bakanı Sami Güçlü, AK Parti Genel Başkan Yardımcısı Necati Çetinkaya ve bölge milletvekilleri ile öteki ilgililer katıldı. 
     İstiklal Marşı'nın okunmasıyla başlayan törende, Başbakan Erdoğan, DSİ Klasik Türk Müziği Koro solisti Ali Altın'ın seslendirdiği ''Beraber yürüdük biz bu yollarda'' şarkısına eşlik etti ve nakarat bölümünü tek başına söyledi. 
     
</TEXT>
</DOC>
