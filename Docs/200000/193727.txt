<DOC>
<DOCNO> 193727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sondun26.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını "Türkiye'nin Avrupa yolu Kıbrıs'tan geçiyor" 
</HEADLINE>
<TEXT>

     Yunanistan Dışişleri Bakanlığı Sözcüsü Panos Beglitis, AB Komisyonu'nun ilk kez Türkiye'nin AB yolunun Kıbrıs sorununun çözümüyle bağlantılı olduğunu kesin bir biçimde ifade ettiğini söyledi. 
     Beglitis, yaptığı basın toplantısında, komisyonun ilerleme raporlarıyla aday ülkelerin kaydettikleri gelişmeleri ''objektif ve net'' bir biçimde tespit ettiğini ve bu çerçevede Türkiye'nin attığı olumlu adımları kaydederken önemli eksikliklerin de altını çizdiğini belirtti. 
     AB'nin Kıbrıs konusunda, bu sorunun Annan planı temelinde çözümünün gerekliliğini vurguladığını belirten Beglitis, dün yayınlanan ilerleme raporunda, çözüme, Kıbrıslı Türkler ve Ankara'nın katkısının gereğinin de altının çizildiğini kaydetti. 
     Beglitis, Atina'nın Türkiye'nin Kıbrıs sorunu ve Türk-Yunan ilişkilerinde yapıcı bir tutum izlemesini umduğunu da belirtti. 
     Atina'nın Türkiye'nin AB perspektifini desteklemeyi sürdürdüğünü belirten Beglitis, ''Ankara ile AB müktesebatına uyuma ilişkin işbirliğimiz devam ediyor. Türkiye'nin reformlarını sürdürmesini diliyoruz'' dedi. 
     
     YUNAN BASINI 
     Bu arada, Yunan basını AB Komisyonu'nun ilerleme raporu ve strateji belgesinin Türkiye'nin Avrupa yolunun Kıbrıs'tan geçtiğini kesinlikle ortaya koyduğu yorumunu yaptı. 
     Türkiye'nin ilerleme raporunda ''Kıbrıs şartının'' yer almaması için büyük çaba harcadığı, ancak başarısız olduğu değerlendirmesini yapan gazeteler, Kıbrıs konusunun Kopenhag kriterlerinde yer almamasına rağmen artık ''bir ilke'' olarak öneminin altının çizildiğini yazdılar. 
     Yunan basını, 1 Mayıs 2004'den sonra hiçbir AB üyesi ülkenin Kıbrıs Rum Cumhuriyeti ile dayanışmayı reddedemeyeceğini de savundu. 
     Gazeteler, bundan böyle Kıbrıs sorununun çözümünün Türkiye-AB diyaloğunun bir parçası haline gelmiş olduğunun akılda tutulması gerektiğini de vurguladılar. 
     
</TEXT>
</DOC>
