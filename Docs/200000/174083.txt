<DOC>
<DOCNO> 174083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sontur51.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayşegül Tecimer hakkındaki kırmızı bülten kaldırılıyor... 
</HEADLINE>
<TEXT>

     Hakkında 2 yıl 6 ay 16 gün hapis cezası bulunan sosyetenin ünlü ismi Ayşegül Tecimer için çıkarılan kırmızı bülten kaldırılıyor. 
     Adalet Bakanlığı, İçişleri Bakanlığı'na bir yazı göndererek, hakkında Amasya 1. Asliye Ceza Mahkemesi tarafından verilen 2 yıl 6 ay 16 gün hapis cezası bulunan Ayşegül Tecimer'in ''Şartla Salıverme ve Cezaların Ertelenmesine İlişkin Yasa'' kapsamına girdiğini bildirdi. Adalet Bakanlığı, bu nedenle Tecimer hakkında yapılan işlemlerin durdurulmasını istedi. 
     Adalet Bakanlığı'nın yazısı üzerine Emniyet Genel Müdürlüğü İnterpol Daire Başkanlığı, Ayşegül Tecimer hakkında çıkarılan kırmızı bültenin iptali için yazıyı işleme aldı. İnterpol Daire Başkanlığı, Tecimer'in hakkında çıkarılan kırmızı bültenin iptali için İnterpol Genel Sekreterliği'ne de yazı gönderdi. Yetkililer, Tecimer hakkındaki kırmızı bültenin prosedürün kısa bir süre içerisinde tamamlanmasından sonra kalkacağını bildirdiler. 
     
     HIRSIZLIK MALINI BİLEREK SATIN ALMAKTAN YARGILANDI 
     Tecimer, Amasya Beyazıt Kütüphanesi'nden 1994 yılında çalınan tarihi Kuranıkerim ile ilgili olarak yargılandığı Amasya 1. Asliye Ceza Mahkemesi'nce, TCK'nın 512. maddesine göre hırsızlık malını bilerek satın almak suçundan 2 yıl 6 ay 16 gün hapis cezasına çarptırılmış, bu ceza 13 Nisan 1997 tarihinde Yargıtay'ca onaylanmıştı. 
     Amasya Beyazıt Kütüphanesi'nden 1994 yılında çalınan ve Hz. Muhammed'in 18. kuşaktan torunu olduğu belirtilen Ali Bin Muhammed tarafından Ceylan derisine yazılmış tarihi Kuranıkerim, Tecimer'in oturduğu Beylerbeyi'ndeki Sadullah Paşa yalısının bahçesinde bulunmuştu. 
     Cezanın onanmasından bir süre önce ABD'ye giden Tecimer hakkında kırmızı bülten çıkarılmıştı. 
     Emniyet Genel Müdürlüğü'nün tespitleri üzerine Fas'ta 2001 yılında gözaltına alınan Tecimer'in Türkiye'ye iade istemi bu ülke tarafından kabul edilmemişti. Tecimer, bir süre sonra da Fas'ta serbest bırakılmıştı. 
     
     DAHA ÖNCE DE CEZA ALMIŞTI 
     Tarihi Kuranıkerim olayından önce de Sadullahpaşa Yalısı ile yine Tecimer'e ait restorasyonu yapılan Kanlıca'daki köşk ve müştemilatındaki aramalarda 336 kalem kültür varlığı ele geçirilmişti. Bu eserlerle ilgili olarak, Üsküdar 2. Asliye Ceza Mahkemesi'nde hakkında 2863 Sayılı Kültür ve Tabiat Varlıklarını Koruma Yasası'na muhalefet suçlamasıyla dava açılan Tecimer, 14 Haziran 1996 tarihinde 1 yıl hapis ve 975 bin lira para cezasına çarptırılmıştı. 
     Tecimer'in duruşmalardaki iyi hali dikkate alınarak önce 10 ay hapse indirilen ceza, toplam 3 milyon 812 bin 500 lira para cezasına çevrilerek tecil edilmişti. 
     Mahkemenin bu kararı, Yargıtay'ca bozulmuştu. 
     
</TEXT>
</DOC>
