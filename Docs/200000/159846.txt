<DOC>
<DOCNO> 159846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/siyaset/siy01.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Uyum'a direniş gösteren kim 
</HEADLINE>
<TEXT>

Bakan Gül, reform paketinin bazı kesimlerin direnişiyle karşılaşmasının normal olduğunu belirtti. Gül, "Alışkanlıklar kolay kırılmıyor" dedi 
     ANKARA Milliyet 

     Dışişleri Bakanı Abdullah Gül, hükümet olarak 6. AB'ye uyum paketini geçirmekte kararlı olduklarını belirtirken, Başbakan Yardımcısı Mehmet Ali Şahin de, Bakanlar Kurulu'nda ele alınacak paketin, hazirandaki Milli Güvenlik Kurulu MGK toplantısından önce Meclis'e gelebileceğini söyledi. Adalet Bakanı Cemil Çiçek ise paketin Ulusal Program'ın hazırlanmasından sonraya bırakılacağını bildirdi. MGK'nın haziran ayında özel AB gündemiyle toplanacağının açıklanmasına rağmen kabineden farklı sesler gelmeye başladı. Gül, reform paketlerinin bazı kesimlerin direnişiyle karşılaşmasının normal olduğunu belirterek, "Alışkanlıklar kolay kırılmıyor" dedi. Paketi geçirmekte kararlı olduklarını ifade eden Gül, "Hazirandaki MGK'ya kadar 6. paket geçecek ama yapılacaklar ve konuşulacaklar bitmeyecek" diye konuştu. Gül, "Yasaları uygulamamak hükümetin ve Türkiye'nin prestijini olumsuz etkiler" dedi. Şahin de paketin önümüzdeki Bakanlar Kurulu'nda incelemeye alınabileceğini ifade ederek, "Biz bu tasarıyı başka bir kurumun iznini alarak sevk edeceğiz' demenin demokratik geleneğinde yeri yoktur. Kimse bunu istemedi, biz de bunu yapmayız. Paket MGK toplantısından önce de Meclis'e gelebilir" dedi. Şahin, "askerin bir talebi oldu mu " sorusuna ise, "Olur mu efendim ya. Askerler böyle bir şey diyebilir mi " yanıtını verdi. 

</TEXT>
</DOC>
