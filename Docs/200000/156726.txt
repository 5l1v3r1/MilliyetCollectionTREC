<DOC>
<DOCNO> 156726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/ekonomi/eko07.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşildi şimdi şeftali oluyor 
</HEADLINE>
<TEXT>

Doların rengi ve tasarımı değişiyor. Yeni dolarda yeşilin yanı sıra ilk kez mavi ve şeftali rengi de kullanılacak 
     ANKARA Milliyet 

     ABD hükümeti, 20, 50 ve 100 dolarlık banknotların rengini ve tasarımını değiştirme kararı aldı. Yeni 20'likler bu yılın sonunda, 50'lik ile 100'lükler ise 2004 ve 2005 yıllarında tedavüle girecek. 
     Dolaşımdaki mevcut banknotların kullanımına devam edilebilecek. Bu banknotlar herhangi bir zaman sınırı bulunmaksızın ABD Merkez Bankası tarafından dönüşüm sırasında yenileriyle değiştirilecek. 
     Kalpazanlığın önüne geçmek için her 7 - 10 yıllık dönemde doların tasarımını değiştiren ABD hükümetinin görünümünü belirlediği yeni banknotlardaki en belirgin özellik fonlarına katılan renkler olacak. Yeşilin tonlarıyla anılan ABD parasına ilk defa yeni renkler katılacak. Banknotların her iki yüzünde fonda yeşilin yanı sıra şeftali ve mavi renkler de kullanılacak. 
     ABD Hazine Bakanlığı'nın verilerine göre Türkiye'de tedavülde yaklaşık 10 milyar dolar tutarında banknot bulunuyor. Bu rakam halen tedavülde bulunan 650 milyar dolar tutarındaki banknotun 65'te birini oluşturuyor. 
     
     

</TEXT>
</DOC>
