<DOC>
<DOCNO> 172365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sonspo07.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA seçmelerine girdi, kulübü dava açtı... 
</HEADLINE>
<TEXT>

     Sırbistan Karadağ'ın Hemofarm Vrsac Basketbol Kulübü, oyuncuları Darko Miliçiç'i Detroit Pistons'da oynatmak üzere NBA Ligi draft seçmelerine sokan menajeri ve ajansı hakkında 10 milyon dolarlık tazminat davası açtı. 
     Hemofarm Vrsac, menajer Marc Cornstein ve Pinnacle Menajerlik Şirketi'ni, Miliçiç'le olan sözleşmelerini gözardı etmekle suçluyor. 
     Sırp kulübü, 2000 yılından buyana takımda oynayan Miliçiç'le 2009'a kadar sözleşmeleri olduğunu, bunu bilmelerine rağmen Cornstein ve şirketin, oyuncularını seçmelere soktuğunu belirtti. 
     Bu arada şirketin sözcüsü Natasha Cornstein, gelişmelerden şok olduklarını belirtirken, Pistons kulübü, konuyla ilgili açıklama yapmadı. 
     Sırp kulübü, Miliçiç için bir çok masrafa girdiklerini belirtti. 
     NBA Ligi'nin kurallarına göre, sözleşmesi devam eden yabancı basketbolcular, draft seçmelerine girebiliyor. Ancak kurallar, bu oyuncular için kulüplerine 350 bin doların üzerinde ödeme yapmayı yasaklıyor. Miliçiç'in, NBA Ligi'nde 3 yıllık sürede 11 milyon dolar kazanabileceği belirtiliyor. 
     18 yaşındaki Sırp oyuncu, geçen ay ki seçmelerde 2. olmuştu. 
     
</TEXT>
</DOC>
