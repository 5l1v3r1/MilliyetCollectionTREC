<DOC>
<DOCNO> 196080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sondun23.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika basını "Laik Türkiye köktendicileri rahatsız etti" 
</HEADLINE>
<TEXT>

     İstanbul'da sinagoglara yönelik saldırıların dış basındaki yankıları sürüyor. 
     Belçika gazeteleri, haber ve yorumlarında, ''modern ve laik Türkiye'nin köktendincileri rahatsız ettiğini'' yazdılar. 
     Le Soir gazetesi, birinci sayfa manşetini ayırdığı haberde, ''Türkiye'de bu kadar iyi düzenlenmiş bir saldırı şimdiye kadar görülmedi'' diye yazdı. Gazete, İsrailli kaynaklara dayanarak, saldırının terör örgütü El Kaide tarafından düzenlendiği ihtimalinin yüksek görüldüğünü belirtti. 
     La Libre Belgique gazetesi, ''El Kaide iki sinagogu vurdu'' başlıklı manşet haberinde, ''Laik, modern, demokratik ve NATO üyesi Türkiye köktendincileri rahatsız ediyor'' alt başlığını kullandı. 
     Saldırının Türkiye'deki istikrarı da hedef aldığı görüşünü savunan gazete, ''Uluslararası aşırı dinci terörizmin eylem listesinde Türkiye'yi ön sıralara koyması için birçok neden var. Köktendinciler, Müslüman, laik, NATO üyesi, ABD ve İsrail ile işbirliği yapan, 500 yıl önce Avrupa'dan kovulan Yahudilere kapılarını açan, AB'ye girmek için büyük çaba harcayan Türkiye'den nefret ediyorlar'' ifadelerine yer verdi. 
     La Derniere Heure gazetesi de, saldırıların sadece Yahudileri değil, Türkiye'yi de hedef aldığını ve bu ülkeye büyük zarar verdiğini kaydetti. 
     
     ALMAN BASINI 
     Almanya'da yayımlanan Stuttgarter Nachrichten gazetesi, Türkiye'nin köktendinciliğe ve El Kaide örgütüne karşı sürdürülen mücadelede Batılı ittifakın ayrılmaz bir parçası olduğunu yazdı. 
     Gazetenin saldırılarla ilgili yorumunda, ''Türkiye, demokrasi alanındaki eksikliklerine rağmen en modern Müslüman devlet. Bu modernliğe, Yahudilerin din özgürlüğü de dahil. Şiddet yanlıları bu nedenle Türkiye'yi seçti'' görüşü savunuldu. 
     Saldırıların sadece Türkiye'nin geleceğine yönelik olmadığı kaydedilen yorumda, daha sonra şu ifadelere yer verildi 
     ''Avrupa ve Asya arasında bulunan dünyaya açık İstanbul kentinde, militanlar tüm medeni devletlerin ortak değerlerine saldırdılar. Yani çeşitli dinlerin hoşgörüsüne ve ortak yaşamına. Bu eylemcilere karşı mücadele konusunda Türkiye Avrupa'nın yardımını hak ediyor. Bu yardım, dini törenlere üst düzey politikacıların katılması gibi sembolik olduğu kadar, güvenlik güçleri ile işbirliği yapılması gibi somut tarzda da olabilir.'' Neue Osnabrücker Zeitung da, yorumunda, Arap Birliği'nin tutumunu eleştirerek, ''İstanbul'daki saldırılardan sonra Türkiye'ye köktendincilere karşı mücadelesinde Batı'nın yoğun desteği gerekli. Batı'ya yönelik olan Türkiye, demokrasi ile İslamiyet'i hiçbir ülkenin yapamadığı kadar birbiriyle bağdaştırıyor. Müslüman olmasına rağmen İsrail ile çok sıkı ilişkileri var. Bu da radikal dincilere batıyor. Bu nedenle Arap Birliği'nin tutumuna karşı çıkılmalı. Arap Birliği Genel Sekreteri Amr Musa, Türk vatandaşı Yahudiler ile polis ve dükkan sahiplerinin parçalanmasından İsrail hükümetini sorumlu tutuyor. Bu tehlikeli düşünceye hoşgörüyle bakılmaması gerekir'' denildi. 
     Almanya'da en çok okunan Frankfurter Allgemeine Zeitung, Die Welt, Frankfurter Rundschau ve Berliner Morgenpost gibi gazeteler de, saldırılarla ilgili gelişmeleri birinci sayfadan vermeye devam ediyor. 
     
     İNGİLİZ BASINI 
     İngiltere'de yayımlanan The Guardian gazetesi, İstanbullu Yahudilere yönelik saldırının, ''umudun kendisine yapılmış bir saldırı'' olduğu yorumunda bulundu. 
     Gazete, Osmanlı toprakları üzerinde yaşayan azınlıklarla ilgili bir kitap hazırlamakta olan tarihçi-yazar Fiachra Gibbons'ın konuyla ilgili görüşlerini içeren bir makale yayımladı. 
     Yazar, Türkiye'de yaşayan Yahudiler ve onların bugüne kadar yaşatılmış olan eşsiz ve değerli kültürlerinin, insanlığın elinde kalan ve sıkıca sarılması gereken, asırlardan süzülüp gelen ender bir tolerans örneği olduğunu belirtti. 
     İstanbul'daki Yahudilerin, Müslümanlarla Yahudilerin uyum içinde yaşayabileceklerinin ispatını oluşturduğunu kaydeden yazar, Türkiye'deki Yahudilerin hikayesini, Yahudi tarihindeki garipliklerin en ilgi çekici olanlarından biri olarak sundu ve ''Çünkü bu, mutlu bir hikaye'' diye yazdı. 
     Bu hikayenin bin yıldan fazla süren sabır ve tahammülün eseri olduğunu belirten yazar, asırların getirdiği bu güzel fotoğrafın İsrail'in kurulmasından bu yana geçen birkaç on yıl içinde silinip gitmesini eleştirdi. 
     Gibbons, makalesinde, ''Ancak yine de Galata çevresindeki sokaklardaki Yahudi varlığı, Teşvikiye'deki, orta sınıfın yaşadığı Şişli'deki Yahudiler, dünyanın her yerindeki diğer Yahudiler için de umut oluşturuyor. Böyle olduğu için de öfke içindeki çaresiz bazı adamlar bunun tersini kanıtlamaya çalıştılar ve onları hedef aldılar'' diye yazdı. 
     İngiltere'de yayımlanan bütün gazeteler, İstanbul'daki bombalı saldırıların El Kaide tarafından üstlenildiğine dair Kahire mahreçli habere geniş yer verdiler. 
     
     İRAN BASINI 
     İran'da yayımlanan Iran News gazetesi, ''İstanbul'da düzenlenen terörist saldırıların barışsever Müslümanların ve bütün demokratik İslamcı hareketlerin çıkarlarına zarar verdiği'' yorumunu yaptı. 
     ''Türkiye'deki intihar saldırılarının asıl sebepleri'' başlığıyla yazılan yorumda, ''masum insanların, ibadet ettikleri sırada kutsal Ramazan ayında İslam için öldürülmesinin son derece zararlı olduğu'' belirtildi. 
     Yazıda, ''İstanbul'daki saldırıların yanı sıra Riyad'da çok sayıda Müslüman Arabın öldüğü intihar saldırılarının, İslamın şiddet içermeyen ve barışçı yöntemini savunanlara büyük zarar verdiği, ayrıca bu durumin uluslararası kamuoyunda yanlış izlenim bıraktığı'' ifade edildi. 
     
</TEXT>
</DOC>
