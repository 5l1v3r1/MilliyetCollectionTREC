<DOC>
<DOCNO> 186704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/spor/spo01.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığ'a yakışmadı 
</HEADLINE>
<TEXT>

   Bordo-Beyazlı taraftarlar, Sergen Yalçın ve Ahmet Dursun'a taş attı. Devre arasında sahaya giren bir taraftar, Okan'a saldırmaya kalkıştı 
      
   Çirkin görüntüler 
   CHELSEA zaferiyle Türkiye'nin gururu olan Beşiktaş, Elazığ'da futbol sahalarında görmek istemediğimiz tatsızlıklarla karşılaştı. Siyah - Beyazlı takım sahaya çıkarken, açık tribünden atılan bir taş Sergen'in beline isabet etti. Yıldız futbolcu acı içinde yere yığıldı. Doktorların müdahalesine karşın uzun süre belini tutan süper solak, 45 dakika sahada kaldı. 
   
   Kafasına geldi 
   DEVRE arasında tribünden atlayan bir taraftar ise sahaya girip, Beşiktaşlılar'ın üzerine koştu. Okan'a saldırmaya çalışan kişiyi, Sinan ve Gökhan durdurdu. Bu arada Ahmet Dursun'un kafasına taş isabet etti. Golcü futbolcu sahada tedavi gördü. Kıvanç Oktay atılan taşları toplarken, ikinci yarının başında 3 numaralı anons yapıldı. Olayların rapor edileceği bildirildi. 
   
   Real Madrid sürprizi    İkinci Başkan Güreli'nin, İspanya'da Real Madrid menajeri Valdano ile bir araya geldiği ögrenildi 
   BEŞİKTAŞ İkinci Başkanı Hüsnü Güreli'nin, kızını ziyaret için gittiği İspanya'da Real Madrid menajeri Valdano ile bir araya geldiği öğrenildi. Güreli'nin ünlü menajerden devre arasında kadroda düşünmedikleri oyuncular hakkında bilgi aldığı bildirildi. Güreli'nin gelişmeleri ilk yönetim toplantısında gündeme getireceği vurgulandı. 
   
   Kaptan'ın gururu    YEDİ yıldır Siyah - Beyazlı formayla büyük başarılara imza atan Kaptan Tayfur, Elazığspor sınavıyla birlikte Beşiktaş'taki 200. lig maçına çıktı. Tecrübeli futbolcu, bir sonraki Diyarbakırspor karşılaşmasında da forma giyerse 200 barajını aşan 17 futbolcu arasına katılacak. 
   
   Bingöl'de sünnet şöleni    BEŞİKTAŞ, 100. yıldönümü etkinlikleri kapsamında Bingöl depreminde zarar gören ailelerin çocuklarını sünnet ettirdi. Bingöl Öğretmenevi'nde düzenlenen şölende Siyah - Beyazlılar'ı Divan Kurulu Başkanı Şeref Nasır ve üyelerden Koray Büyükasar temsil etti. Bingöl Valisi Hüseyin Avni Çoş, sünnet olan 100 çocuğa birer çeyrek altın hediye etti. 
   
   
</TEXT>
</DOC>
