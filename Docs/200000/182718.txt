<DOC>
<DOCNO> 182718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sontur04.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevik Bir, "yağlı kazığa oturturuz" haberlerini yalanladı 
</HEADLINE>
<TEXT>

     28 Şubat'ın aktörlerinden Emekli Orgeneral Çevik Bir, dönemin İçişleri Bakanı Meral Akşener'e "yağlı kazığa oturturuz" şeklinde mesaj gönderdiği yolundaki haberleri yalanladı. 
     Bir, 28 Şubat sürecine ışık tutmak amacıyla dönemin komuta kademesinin biraraya gelerek kronolojik bir döküman hazırlanması yönündeki öneriyi de Genelkurmay Eski Başkanı İsmail Hakkı Karadayı'ya götürdüğünü söyledi. 
     28 Şubat'ta Genelkurmay İkinci Başkanlığı görevini yürüten Bir, dün Kanal D'de yayınlanan Teke Tek programına katıldı. 
     Bir, Genelkurmay eski Başkanı Karadayı'nın yakasına "görüş ayrılığı nedeniyle yapıştığı" iddialarını "Karakterime uymaz bu beni çok rencide etti. Şiddetle lanetliyorum" diyerek yalanladı. Bir, Meral Akşener'e mesaj göndererek "yağlı kazığa oturturuz" şeklinde bir ifade kullanmadığını belirterek "Böyle bir söz benim insanlığıma aykırı" dedi. Bir, bu mesajın Akşener'e gönderildiği toplantıda bulunmadığını da sözlerine ekledi. 
     9. Cumhurbaşkanı Süleyman Demirel ile o dönemde herhangi bir görüş ayrılığı bulunmadığını belirten Bir, "Demirel büyük bir devlet adamıdır. Büyük tecrübe sahibidir" dedi. Medya kuruluşlarında çalışan hiç bir gazetecinin işiyle ilgili bir tasarrufta bulunulmasının istenmediğini kaydeden Bir, 28 şubat sürecine ışık tutmak amacıyla dönemin komutanlarının biraraya gelerek tarihi bir belge hazırlaması gerektiğini söyledi. Bir, "Bu işin kurmay başkanlığını seve seve yaparım" dedi. 
     "Bugün 28 Şubat sürecine geri dönülse yine aynı kararların altına imza atarım" diyen Bir, ayrıca Türkiye'nin Irak'a asker göndermesi gerektiğini istikrar için ABD veya BM'ye destek olunması gerektiğini bildirdi. 
     
</TEXT>
</DOC>
