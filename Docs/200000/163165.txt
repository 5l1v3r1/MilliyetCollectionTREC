<DOC>
<DOCNO> 163165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sondun11.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
"Yaptığımız ile vaadedilen tatil farklıydı" dedi tazminatı kaptı 
</HEADLINE>
<TEXT>

     İngiltere'de Janet Keppel-Palmer adlı kadın, 88 bin sterlin ödeyerek Karayipler'de kiraladığı villada yaptığı tatilden memnun kalmadığı için açtığı dava sonucu 25 bin sterlin tazminat kazandı. 
     88 bin sterlinlik tatilin, villanın karanlık olması, zevksiz ve işlevsiz eşyalarla döşenmesi ve hizmetkarların yeteneksizliği yüzünden mahvolduğunu belirten Palmer'ın ''Yaptığımız tatil ile broşürlerde vaat edilen tatil tümüyle farklıydı'' iddiasını haklı bulan yargıç, müşteriye tazminat ödenmesine karar verdi. 
     Palmer, 3 yıl süren hukuk mücadelesini kazandıktan sonraki açıklamasında, 4 milyon sterlin değerinde olduğu öne sürülen villada yaşadığı korkunç tatilin ardından kazandığı tazminatın kendisini mutlu ettiğini bildirdi. 
     Yargıç Gage ise kararını açıklarken, ''Bu kadar para ödeyip birinci sınıf bir tatil bekleyen Bayan Palmer'ın yaşadığı hayal kırıklığını çok iyi anlayabildiğini'' söyledi. 
     
</TEXT>
</DOC>
