<DOC>
<DOCNO> 199880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/ekonomi/aeko.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hema, İranlı şirketle Petkim'e talip 
</HEADLINE>
<TEXT>

   Hema Dişli Grubu Yönetim Kurulu Başkanı Emin Hattat, İran Petrokimya Sanayi Milli Şirketi NPC ile Petkim ihalesine ortak teklif vermeyi düşündüklerini söyledi 
      ANKARA Milliyet 
   
   Ağırlıklı olarak otomotiv yan sanayiinde faaliyet gösteren Hema Dişli Grubu'nun Yönetim Kurulu Başkanı Emin Hattat, İran Petrokimya Sanayi Milli Şirketi NPC ile ikinci kez açılan ve tekliflerin ocak sonuna kadar alınacağı Petkim'in blok satış ihalesine ortak teklif vermeyi düşündüklerini açıkladı. 
   Emin Hattat, Enerji Bakanı Hilmi Güler ile İran Petrol Bakan Yardımcısı ve İran Petrokimya Sanayi Milli Şirketi Başkanı Muhammed Rıza Nimetzade ile yaptığı görüşmenin ardından gazetecilere açıklamalar yaptı 
   İran ile özellikle otomotiv sektöründe olmak üzere 15 yıldır ticari ilişkileri olduğunu ve görüşmeler sonucunda üç proje için anlaşma yaptıklarını belirten Hattat, Hema Dişli Grubu'nun İran Devlet Ağır Sanayi şirketiyle Türkiye'de Irak ve İran sınırlarına yakın bir bölgede, 1.200 MW kurulu güce sahip bir doğalgaz santralı kuracaklarını bildirdi. 
   Hattat, yaklaşık 800 milyon dolara malolacak santralın hem doğalgaz hem buharla çalışacağını belirterek, "İnşaatın 2004 Eylül'ünde başlaması planlanıyor ve santral iki yıl içinde devreye girebilir" dedi. 
   
   İran petrol şirketi karar aşamasında    İran Petrol Bakan Yardımcısı ve İran Petrokimya Sanayi Milli Şirketi Başkanı Muhammed Rıza Nimetzade, Petkim'e talip olup olmayacaklarına henüz karar vermediklerini belirterek, "Karar verdiğimiz takdirde bu işi Türk firmalarıyla yapmak istiyoruz. Türkiye'de bir ofis açarak hammadde kullanımına yönelik çalışmayı hedefliyoruz" dedi. 
   Bu arada Devlet Bakanı Kürşad Tüzmen, Nimetzade'yi makamında kabul etti. Görüşmede İran ve Türk firmalarının ortak yatırımlarda bulunabileceğini anlatan Tüzmen, İranlı firmaların Türkiye'deki özelleştirmeler ile ve petrokimya sektöründeki yatırımlarla ilgilenebileceğini söyledi. Nimetzade de bugün Petkim'i ziyaret edeceğini Tüzmen'e iletti. 
   
   Uzanlar alamamıştı    Petkim'in yüzde 88.86'lık hisselerin blok satışı için haziranda yapılan ilk ihale, 605 milyon dolarla en yüksek teklifi veren Uzan Grubu'na ait Standart Kimya'nın daha sonra yükümlülüklerini yerine getirmemesi nedeniyle iptal edilmişti. 26 Ağustos'ta verilen ilanla ikinci kez ihaleye çıkılan Petkim'de 18 Kasım olan son teklif verme süresini, "yatırımcılardan gelen talep üzerine" 30 Ocak 2004'e kadar uzatmıştı. Önceki ihaleye katılan Zorlu Grubu, şartların elvermesi halinde Petkim'le ilgilenebileceklerini açıklamıştı. 
   
   Ortadoğu'nun ikinci büyüğü    Başkanı Muhammed Rıza Nimetzade olan İran Ulusal Petrokimya Şirketi'nin NPC yıllık faaliyet raporu 'in the name of god' bismillahirramanirrahim diyerek başlıyor. 
   NPC, İran Petrol Bakanlığı'nın iştiraklerinden biri ve İran hükümetinin sahip olduğu bir şirket. Şu anda Ortadoğu'nun ikinci büyük petrokimya maddeleri üreticisi ve ihracatçısı konumunda. 
   50 yerde tesisleri bulunan firmanın dokuz üretim tesisi ve 18 tane de proje ürettiği firma var. 
   NPC 2001 yılında yüzde 7 büyümeyle 12.5 milyon ton üretim yaptı. Uluslararası fiyatlarla yurtiçi satışlarının ve ihracatının toplam değeri 1 milyar 800 milyon dolar olarak gerçekleşti. 
   Söz konusu rakam İran'ın gayri safi yurtiçi hasılasının yüzde 1.5'ine denk geliyor. 
   
   Hema, otomotiv yan sanayi devi    Alanında dünyanın en büyük üretim tesislerinden birine sahip olan Hema Dişli, traktör ve ağır vasıtalar için diferansiyel, lastik ve şaft üretimi yapan özel bir kuruluş. Polatlı da bulunan firma 55 bin metrekarelik kapalı alanda ve 1 milyon metrekarelik arazi üzerine kurulu. Otosan - Ford, Otoyol - Iveco, BMC, Genoto - Bedford, Otokar gibi birçok yerli firmaya üretim yapan Hema Dişli, yurtdışında da Massey Ferguson, Fiat, Ford, Steyr ve birçok firmaya mal üretiyor. 
   550 makine ve 500 çalışanı bulunan Hema, 1970'lerde kuruldu ve maksimum kapasitesine 1982'de ulaştı. Yeni yapılan bir yatırımla aynı zamanda otomobiller için de diferansiyel ve lastik üretiyor. 
   
   
</TEXT>
</DOC>
