<DOC>
<DOCNO> 181463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sondun20.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarın 11 Eylül saldırısının yıldönümü... 2 yılın bilançosu... 
</HEADLINE>
<TEXT>

     ABD'ye yönelik tarihin kanlı terör saldırıları, 2 yıl önce 11 Eylül 2001 tarihinde sabah saatlerinde başladı. 
     Saldırıların dakika dakika gelişimi şöyle oldu 
     08 46 TSİ 15 46 - New York'taki Dünya Ticaret Merkezi İkiz Kuleleri'nin kuzey kanadına 95. ve 103. katları arasına American Airlines'a ait bir yolcu uçağı çarptı. Çarpmanın etkisiyle binanın cephesinde geniş bir delik açıldı. Binanın üst katlarını koyu bir duman perdesi kapladı. 
     09 03 TSİ 16 03 - İkiz Kuleler'in güney kanadına United Airlines'ın yolcu uçağı çarptı. Birincisinden 15 dakika sonra meydana gelen ve televizyonların naklen verdiği bu çarpmanın şiddetiyle bir patlama meydana geldi. 
     09 30 TSİ 16 30 - ABD Başkanı George Bush, ilk açıklamasında, ''ulusal bir trajedi''den söz etti, Dünya Ticaret Merkezi'ne 2 uçağın çarptığını, bunun bir terör saldırısı olduğunu söyledi. 
     09 40 TSİ 16 40 - American Airlines'ın bir başka yolcu uçağı Pentagon'a çarptı. Bush, Washington'da tehdit yaratan her uçağın vurulabilmesi emrini verdi. 
     09 45 TSİ 16 45 - Washington'da Savunma Bakanlığı, Beyaz Saray ve Dışişleri Bakanlığı binaları boşaltıldı. 
     09 50 TSİ 16 50 - Ülkedeki bütün havaalanları kapatıldı ve bütün ticari uçuşlar iptal edildi. 
     09 58 TSİ 16 58 - Pennsylvania'da 93 sefer sayılı 3. United Airlines yolcu uçağından gelen yardım çağrısında, uçağın kaçırıldığı duyurulurken, yolcular yakınlarını arayarak teröristleri durdurmaya çalıştıklarını söylediler. 
     10 03 TSİ 17 03 - 93 sefer sayılı uçak, Pittsburgh'un doğusuna düştü. 
     10 05 TSİ 17 05 - Dünya Ticaret Merkezi İkiz Kuleleri'nin güney kanadı tamamen yıkıldı. 
     10 29 TSİ 17.28 - İkiz Kuleler'in kuzey kanadı da tamamen yıkıldı. 
     13 50 TSİ 20 50 - Washington DC Belediye Başkanı Anthony Williams, başkentte olağanüstü hal ilan etti. 
     20 30 TSİ 03 30 - ABD Başkanı Bush, ulusa seslenerek, ''Özgürlüğümüz, yaşam biçimimiz tehdit altında'' dedi ve ABD'nin bu saldırıları yapan teröristlere cevabının çok sert olacağını açıkladı. 
     Saldırılarda, ilk aşamada onbinlerce kişinin öldüğü belirtilirken, sonra bu rakamın 3 bin civarında olduğu açıklandı. 
     
     Baş zanlı Ladin'in izi yok 

     ABD'de 11 Eylül 2001 tarihinde Dünya Ticaret Merkezi ile Pentagon'a düzenlenen ve 3 bin kişinin ölümüne neden olan terör eylemlerinin ardından 2 yıl geçti. 
     Bu süre içinde binlerce kişi yakalandı, ancak saldırılardan sorumlu tutulan baş zanlı Suudi Arabistanlı terörist Usame bin Ladin hala yakalanamadı. 
     Nerede olduğu bir giz olarak kalırken, Afganistan'ın Tora Bora dağlarında bir mezarda yatıyor olabileceği veya korumalarıyla Afganistan-Pakistan sınırı boyunca güvenli bir yerden başka bir güvenli yere sürekli dolaştığı belirtiliyor. 
     Karşı terör uzmanları, dünyanın en çok aranan diğer kişisi devrik Irak lideri Saddam Hüseyin'in yakalanmasının, Bin Ladin'den daha kolay olacağını belirtiyor. 
     Avustralya Güvenlik Ajansı'nın eski terör danışmanı ve şimdi Melbourne'da Küresel Terörizm Araştırma biriminde görevli David Wright-Neville, şu yorumda bulunuyor 
     ''Saddam Hüseyin'in Irak'tan başka gidebileceği fazla yer yok. Usame bin Ladin'in gideceği çok yer var. Sanırım Saddam'ın ölü ya da diri yakalayacaklar. Ama Bin Ladin'i ele geçireceklerinden emin değilim. Eğer bunu yaparlarsa ölmüş olur.'' Amerikalı güvenlik uzmanlarıysa Bin Ladin'in terör eylemlerinden iki yıl sonra yaşadığına inanıyor ve ABD'nin özel birliklerini, casus uydularını ve uçak gözetimlerini atlatmadaki başarısından duyulan rahatsızlığı dile getiriyorlar. 
     Pakistan eski istihbarat şefi Hamid Gül ise Afganistan'ın cihad yapan bir kişiye çok sayıda gizlenme yeri sunduğunu belirterek, ''Dili biliyor. Halkı tanıyor. Bölgeyi tanıyor. Parası var ve Afganlıların paraya ihtiyacı var'' dedi. Gül, Bin Ladin'in başına konan 25 milyon dolar ödülün, değerini keçileriyle ölçen ve ihanetin kesin ölüm olduğunu bilen Afganlı çiftçi için çok az anlamı olduğunu ifade ediyor. 
     
     El Kaide'ye darbe 

     Terör örgütü El Kaide'ye finansman sağlayan en önemli 10 kişi yakalandı ya da öldürüldü. 
     ABD Merkezi Haberalma Örgütü'nün CIA , Savunma Bakanı Yardımcısı Paul Wolfowitz'e Kongre'de katılacağı bir toplantıdan önce verdiği rapora göre, bu kişiler arasında ABD yönetiminin El Kaide'ye para sağladığına inandığı yardım kuruluşları veya diğer hükümet dışı kuruluşlarla bağlantısı olan kişiler bulunuyor. 
     Wolfowitz'in bazı bölümlerini okuduğu raporda, El Kaide'nin belirlenen liderlerinin üçte ikisinin öldürüldüğü ya da yakalandığı ve örgütün büyük çaplı operasyonlar ve koordineli saldırılar yapma gücünü önemli ölçüde yitirdiği belirtildi. 
     Raporda, örgütün çok sayıda militan ve orta düzey yöneticisi olsa da, örgüt lideri Usame bin Laden ile bağlantısı ve onun güvenine sahip olan üst düzey kadroların, önemli saldırıları gerçekleştirmek için gereken liderlik ve örgütsel yeteneğini hızla yitirdiği kaydedildi. 
     El Kaide yenilmiş ve uluslararası hücreleri kendi kendilerini korumakla meşgul olsa da, Bin Laden'in saldırı çağrılarının ABD'deki aşırı Müslümanlar arasında yankı bulmaya devam edeceği uyarısında bulunulan raporda, örgütün kilit mali yöneticileri olarak tanımlanan Halid Şeyh Muhammed ve Ebu Zübeyde'nin yakalandığı anımsatıldı. Örgütün asıl mali yöneticisi olarak tanımlanan Mısırlı Şeyh Said El Mısri ise hala bulunamadı. 
     Kaçak olan örgüt lideri bin Laden ve baş yardımcısı Eyman El Zevahiri'nin Pakistan'ın Afganistan sınırındaki dağlık bölgede saklandıkları sanılıyor. 
     Pakistan'a kaçan birçok El Kaide militanı ve yöneticisi yakalanırken, İran'a kaçan ve yakalanan bazı militan ve liderlerin bir tür ev hapsinde tutuldukları belirtiliyor. 
     
     Dünyada asker konuşlandırmaları... 

     ABD'deki 11 Eylül saldırılarından sonra, Amerikan yönetimi ve başta İngiltere olmak üzere müttefikleri, terörizmle mücadele çerçevesinde Afganistan ve Irak'a doğrudan askeri müdahalenin yanı sıra dünyanın birçok bölgesine ya askeri birlik gönderdi ya da daha önce var olan askerlerini takviye etti. 
     Bu askeri müdahale ve asker konuşlandırmaların temel cepheleri ve askeri birliklerin gücü şöyle 
     
</TEXT>
</DOC>
