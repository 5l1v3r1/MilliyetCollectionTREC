<DOC>
<DOCNO> 171778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/yazar/pulur.html </URL>
<DATE> 2003/07/26/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Sahibini geç bulan mektup 
</HEADLINE>
<TEXT>

   
   ŞÖHRET Yeşilova, 1987'de kaybettiği eşi deniz yarbayı İlhan Yeşilova'nın özel belgelerini karıştırırken, bize yazılmış, fakat gönderilmemiş bir mektup bulur. Rahmetli mektubuna "Benim babam da sizin babanız gibi subaydı, Kurtuluş Savaşı'na birlikte katılmışlardır, belki de, birbirlerini tanıyorlardı" diye başlamış... 
   
   BU girişten sonra rahmetli İlhan Yeşilova gördüğü bir rüyayı anlatarak devam etmiş 
   "Atatürk, İnönü, Çakmak, Kurtuluş Savaşı'nın kumandanları, arkalarında binlerce asker, şehit, gazi, hep birlikte bana doğru bağırarak yürüyorlardı 
   - Bu memleket börek mi Bizler de börekçi Hasan mıyız 
   Ne demek istediklerini anlamıştım, yağma Hasan'ın böreği lafını hatırlatıyorlardı. 
   
   O sırada bir subay öne çıktı, bu yüzünü bile görmediğim, babam, yüzbaşı Ali Nazmi Efendi'ydi, beni kolumdan yakalayarak sarsıyor, duydun mu bak, ne diyorlar diye soruyordu. 
   Ben de kendisine, yemin ediyor, börekten bir lokma bile yemediğimi, bana kendisinin İstiklal Madalyası ve meç'inden başka bir şey kalmadığını anlatmaya çalışıyordum." 
   Rahmetli Yarbay İlhan Yeşilova gördüğü bu rüyayı böyle anlatmış, yazmış ve fakat bize gönderememiş... 
   
   MEKTUBUNDA bu rüyadan başka bir de gerçek, yaşanmış bir olay var... 
   Yıl 1949, Kurtuluş Savaşı subaylarından Orgeneral Abdurrahman Nafiz Gürman, Genelkurmay Başkanı olur, emir subayı Süvari Yüzbaşı Necdet Aykut'tur, bize bu mektubu yazan İlhan Yeşilova da genelkurmayda teğmendir. 
   Orgeneral Gürman, maaşında 500 liralık bir fazlalık görür, emir subayına sorar, o da "Sayın Orgeneralim makam tahsisatı"der. 
   Paşa, kabul etmez 
   "Oğlum, orgeneral maaşı, eşimle bana yetiyor, bu 500 lirayı iade et " 
   Emir subayı, kanuni bir hakkın iadesinin mümkün olmadığını bildiği için, her ay 500 lira tahsisatı, bankada, Orgeneral adına açtırdığı hesaba yatırır. 
   
   BİRKAÇ gün sora, emir subayı, lojmanın hazır olduğunu, ne zaman taşınacaklarını sorar. Orgeneral, o sırada Maltepe'de, Neyzen Tevfik Sokak'ta bir apartmanda kiracıdır, emir subayına şöyle der 
   "Oğlum, biz karı kocayız, oturduğumuz apartman dairesinden de, mal sahibinden de memnunuz. Siz o lojmanı ihtiyacı olan birine verin " 
   
   1950'de DP iktidara gelir. Genelkurmay Başkanlığı'na Orgeneral Nuri Yamut gelir, emir subayı, Abdurrahman Nafiz Paşa'ya, bankada biriken 6500 lirayı verir, "iade edecek yer bulamadım " der. Bunun üzerine paşa, Maliye ile konuşur ve 6500 lirayı devlete gelir kaydettirir. 
   
   EMEKLİ deniz yarbay rahmetli İlhan Yeşilova'nın mektubu özetle böyle... 
   Rüya aynen devam ediyor. Hasan'ın böreği yağma ediliyor, Tevfik Fikret'in dediği gibi çatlayıncaya, patlayıncaya kadar yiyorlar. 
   
   YA Abdurrahman Nafiz Gürman gibileri... 
   Onlar, o güzel, o kahraman, o dürüst insanlar atlarına binip gittiler. 
   Kim bilir neredeler 
   
      
   
</TEXT>
</DOC>
