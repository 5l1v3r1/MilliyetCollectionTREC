<DOC>
<DOCNO> 151327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sondun33.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
WSJ "Saddam'ın hazinesinin önemli bölümü ortaya çıkarıldı" 
</HEADLINE>
<TEXT>

     ABD'de yayımlanan Wall Street Journal gazetesi, Saddam Hüseyin'in hazinesinin önemli bölümünün Bağdat'ta ortaya çıkarıldığını yazdı. 
     Gazete, Amerikan askerlerinin Bağdat'ta koruma altına aldıkları bir bankanın kasalarında bir milyar dolar değerinde altın bulunduğunu öne sürdü. Gazeteye göre, Dicle nehri kıyısında bulunan ve Baas Partisi ile Cumhuriyet Muhafızları yetkililerinin yaşadıkları konutlarda ise 650 milyon dolar ortaya çıkarıldı. 
     Saddam'a ait saraylardan birinde arama yapan deniz piyadelerinin de, her birinin içinde dörder milyon dolar bulunan 164 madeni kutu ortaya çıkardıkları haberde yer aldı. 
     Gazeteye açıklamada bulunan ABD Hazine Bakanlığı'ndan bir yetkili, ''Irak'ın geçmişte sahte dolar basımına karıştığını'' savundu, ''bu nedenle dikkatli davranacaklarını'' söyledi. Aynı yetkili, ''bununla birlikte, dolarların sadece Irak'ta yeni kurulacak olan yönetime yardım amacıyla kullanılacağını ve Amerika'ya getirilmeyeceğini'' belirtti. 
     Amerikan yönetimi, müttefik ülkelere çağrıda bulunarak, ''ülkelerinde bulunan Saddam rejimine ait malvarlıklarını dondurmalarını ve bunları Irak'ın onarımı ve sivil halka insani yardım için kullanmalarını'' istedi. 
     BM'nin 1990 yılında koyduğu ambargo çerçevesinde dondurulan Irak'a ait malvarlıklarının toplamının 5,5 milyar doları bulduğu sanılıyor. Bu paranın 1,7 milyar dolarlık kısmının ABD bankalarında olduğu kaydedildi. 
     Gazete, ABD ve müttefiklerin Saddam rejimine ait 1,2 milyar dolarlık yeni bir varlık daha tespit ettiklerini belirtti, ancak yetkililerin paranın hangi ülkelerde olduğu konusunda bilgi vermediklerini yazdı. Ancak Amerika'nın Sesi radyosu, ''ABD'nin, Avusturya Maliye Bakanlığı'ndan, yeni ortaya çıkarılan fonların dondurulmasını istediği'' haberini verdi. 
     Avusturya'da yayınlanan Focus dergisi de, ''paranın Viyana bankalarında bulunabileceğine'' yazdı. 
     Wall Street Journal'a göre Amerikalılar, Saddam rejimine ait olan, ancak henüz saptanmamış milyarlarca dolar tutarında malvarlığı bulunduğuna inanıyor. Saddam'ın kaçak petrolden şimdiye kadar 6,6 milyar dolar sağladığı Amerikan Kongresi'ne bağlı olarak çalışan uzmanlar tarafından hesaplandı. Saddam'ın paralarını, hesaplar üzerinde çok sıkı gizlilik ilkesi uygulayan Avusturya, Güney Kıbrıs ve Liechtenstein'da gizlediği tahmin ediliyor. 
     





</TEXT>
</DOC>
