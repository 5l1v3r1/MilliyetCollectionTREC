<DOC>
<DOCNO> 179001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur08.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağ-Kur borçlarında başvurusu süresi 1 Eylül'de bitiyor... 
</HEADLINE>
<TEXT>

     Bağ-Kur borçlarının yeniden yapılandırılması uygulamasından yararlanma süresi, 1 Eylül Pazartesi günü, mesai bitiminde sona eriyor. 
     Birikmiş prim borçlarının yeniden yapılandırılması çerçevesinde Bağ-Kur Yönetim Kurulu'nca alınan karara göre, 2 Ağustos'ta başlatılan uygulamayla, aylık yüzde 7, yıllık yüzde 84 olarak belirlenen gecikme zammı uygulamasından vazgeçiliyor. Bunun yerine, Hazine Müsteşarlığı'nca açıklanacak bir önceki aya ait Türk Lirası cinsinden ıskontolu ihraç edilen devlet iç borçlanma senetlerinin aylık ortalama faizinin bileşik bazda uygulanması esası benimseniyor. 
     Uygulamadan yararlanmak isteyen esnaf, sanatkar ve çiftçi Bağ-Kur sigortalılarının, 1 Eylül Pazartesi günü, mesai bitimine kadar, Bağ-Kur il müdürlükleri ile İstanbul ve Ankara'daki şube müdürlükleri ve irtibat bürolarına başvurmaları gerekiyor. 
     Uygulamadan yararlanmak isteyenler, Bağ-Kur il müdürlükleri, irtibat büroları ve www.bagkur.gov.tr adresinden edinecekleri talep dilekçelerini doldurarak, il müdürlüklerine teslim edecekler. İşlemlerin zamanında ve doğru olarak sonuçlandırılabilmesi için talep dilekçesinde yer alan, adres, Bağ-Kur ve TC. kimlik numarasının doğru yazılması gerekiyor. 
     Prim borçlarının düzenlenmesinde teminat gösterilmesiyle ilgili olarak sigortalıların beyanı esas alınacak ve toplam borç tutarını karşılayacak şekilde dilekçede beyan edilen her türlü menkul ve gayrimenkul teminat olarak kabul edilecek. 
     
     TAKSİT TUTARLARI 
     Prim borcu düzenlemesi çerçevesinde, 10. basamakta bulunan bir sigortalı için aylık ödemesi gereken prim miktarı ve öngörülen taksitlendirme süresi şöyle 
     ''-Borcu 1 milyara kadar olan sigortalılar her ay cari primler ile birlikte cari primlerinin yüzde 25'i kadar öngörülen süre 28 ay , -Borcu 1 milyar ile 3 milyar arasında olan sigortalılar her ay cari primleri ile birlikte cari primlerinin yüzde 50'si kadar öngörülen süre 28-45 ay , -Borcu 3 milyar ile 5 milyar arasında olan sigortalılar her ay cari primleri ile cari primlerinin yüzde 75'i kadar öngörülen süre 39-51 ay , -Borcu 5 milyar ile 7 milyar arasında olan sigortalılar her ay cari primleri ile birlikte cari primlerinin yüzde 100'ü kadar öngörülen süre 45-54 ay , -Borcu 7 milyar ile 10 milyar arasında olan sigortalılar her ay cari primleri ile birlikte cari primlerinin yüzde 150'si kadar öngörülen süre 39-51 ay , -Borcu 10 milyardan fazla olan sigortalılar her ay cari primleri ile birlikte cari primlerinin yüzde 200'ü kadar öngörülen süre 51 ay birikmiş borçlarına mahsuben ödeme yapabilecekler.'' Belirlenen oranların üzerinde yapılacak ödemeler, borcun öngörülen süreden önce bitirilmesine olanak sağlayacak. 
     Belirlenen primler ve taksit tutarları 31 Mart 2004 tarihine kadar geçerli olacak. 01 Nisan 2003 tarihinden itibaren primlerdeki artışa göre, cari primlerin ve birikmiş borca mahsuben yapılacak ödemeler buna göre sigortalılarca ayarlanacak. 
     Kuruma başvurarak borçlarını yeniden yapılandırma talebinde bulunan, ancak üç ay art arda cari primlerini ve borç taksitlerini ödemeyen sigortalılar taahhütlerini ihlal etmiş sayılacak ve haklarında yasal müeyyideler uygulanacak. 
     
     SAĞLIK HİZMETLERİNDEN YARARLANMA 
     Taksit ödemeleri devam eden sigortalılar, taksit ödemesi devam ettiği süre içerisinde sağlık hizmetlerinden yararlanamayacak. 
     Borçlular, borcun tamamının defaten veya daha kısa süreli taksitler halinde ödenerek tamamlanması durumunda sağlık sigortası hizmetlerinden yararlanabilecekler. 
     Taksitlerini ödeyerek birikmiş borcunun tamamını ödeyen sigortalılar, kanundaki diğer şartlara da sahip olmak şartıyla emeklilik talebinde bulunabilecekler. 
     Aylık cari primler ve borç taksitleri, Bağ-Kur ile anlaşması bulunan Vakıflar Bankası, Halk Bank ve Ziraat Bankası'nın bütün şubelerine yatırılabilecek. 
     Kurum veznelerinden 1 Ekim Çarşamba gününden itibaren prim tahsilat işlemleri yapılamayacağından, yalnızca belirtilen banka şubelerine ödeme yapılabilecek. 
     
     VATANDAŞLAR KUYRUK OLUŞTURUYOR 
     Öte yandan, taksitlendirme uygulamasından yararlanmak isteyen vatandaşlar, Bağ-Kur il müdürlükleri ile şube müdürlükleri önünde uzun kuyruklar oluşturuyor. 
     Vatandaşlar, personel yetersizliği nedeniyle, işlemlerini yapmakta güçlük çektiklerini ifade ediyorlar. 
     
</TEXT>
</DOC>
