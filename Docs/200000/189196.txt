<DOC>
<DOCNO> 189196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/spor/spo04.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatura Aybaba'ya 
</HEADLINE>
<TEXT>

   Trabzonspor'da Villarreal karşısında alınan yenilgi sonrası tecrübeli teknik adam tartışılmaya başlandı 
      
   "Hatalar teknik" 
   BORDO - Mavili kulüpte yaklaşık beş yıl sonra çıkılan Avrupa sahnesine veda etmenin üzüntüsü yaşanırken, Villarreal mağlubiyetinin ardından tepkiler Samet Aybaba üzerine odaklandı. Aybaba'nın, kadro seçimi eleştirilirken, yönetici Ekrem İmamoğlu, "Tüm teknik hatalara rağmen turu geçebilirdik. Hocamız farklı bir sistemle takımı sahaya çıkardı ama bu tutmadı. Sağ ayaklı oyuncuyu sola, sol ayaklıyı da sağa koydu" dedi. 
   
   Doğal karşıladı 
   İMAMOĞLU, "Kongre kararı alınmasaydı Samet Aybaba'yı masaya yatırır mıydınız" sorusuna, "Aslında bu çok önceleri yapılmalı ve hakkındaki kesin karar uygulanmalıydı" cevabını verdi. Maç sonrası taraftarın da tepkilerine hedef olan Aybaba, "Bunları doğal karşılamak gerekir" yorumunu yaptı. Öte yandan maçtan bir saat önce vefat eden dedesi Arif Civelek'in ölüm haberini maç sonrası alan Hüseyin büyük yıkım yaşadı. 
   
   İSPANYA BASINI    Trabzon beceriksiz 
   VİLLARREAL'İN Trabzonspor karşısında aldığı 3 - 2'lik galibiyet İspanyol basınında "Hak eden istediğini aldı" başlıkları ile verildi. Gazeteler Trabzon'un tecrübesi ve kalitesinin Villarreal'i devirmeye yetmediğini yazdılar. El Mundo Deportivo, "Villarreal'den Trabzonspor'a futbol dersi" başlığını attı. 
   SPOR Gazetesi, "Villarreal tarih yazmaya devam ediyor" başlığı ile verdiği haberinde, "Trabzon şanssız değil, beceriksizdi" yorumunu yaptı. Marca da, İspanyol ekibinin evinde yapamadığını Trabzon'da gerçekleştirdiğini yazdı. Lavangurdiab ise, "Sarı lacivert denizaltılar, Trabzon'u gol yağmuruna tuttu" ifadesini kullandı. 
   
   
</TEXT>
</DOC>
