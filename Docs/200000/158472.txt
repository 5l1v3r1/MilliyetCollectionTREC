<DOC>
<DOCNO> 158472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/soneko19.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, jantta yıldız oluyor... 
</HEADLINE>
<TEXT>

     Otomotiv yan sanayi içinde Avrupa pazarında elde ettiği başarılarla dikkati çeken jant sektörünün, sürekli artan kapasitesi ve ihracatı ile iddiasını artırdığı belirtildi. 
     Alüminyum döküm sektöründe faaliyet gösteren ve jant sektörüne yatırım yapan Cevher Döküm Yönetim Kurulu Başkanı Haluk Özyavuz, son dönemde Türk firmaların yaptığı atakla sadece Avrupa'nın değil, dünyanın da jant üretiminde önemli merkezler arasında yeralabileceğini söyledi. 
     Özellikle Ege Bölgesi'ndeki jant yatırımlarına dikkat çeken Özyavuz, ''Yıllık yaklaşık 10 milyon adet kapasitesi olan bu sektörde özellikle Ege Bölgesi öne çıkıyor. Şirketler, yurtdışı pazarlarda stratejik işbirliği yaparak hareket edebilirse, jant üretiminde Ege Bölgesi, silikon vadisi haline gelebilir'' dedi. 
     Sektörün köklü kurumları arasında yeralan CMS Jant A.Ş. Genel Müdürü Şener Muter, Türkiye'nin jantta Avrupa'nın merkezi olabileceğini kaydetti. Halen kapasitelerini yılda 4 milyon adede çıkarmak amacıyla yatırımlarının sürdüğünü dile getiren Muter, şunları söyledi 
     ''Şu anda Avrupa'nın en büyük alüminyum döküm jant üreticileri arasında yeralıyoruz. Türkiye, küreselleşme sürecinde teknoloji ve müşteri tatmini konularında rekabet gücünü artırabilirse Avrupa'nın lideri olabiliriz. Bunun en büyük örneği biziz.'' Muter, halen Renault, Fiat, Alfa Romeo, Bentley, Volkswagen, Toyota, Dacia ve General Motor olmak üzere dünyanın en bilinen markalarına jant ihracatı yaptıklarını kaydetti. 
     
     AVRUPA'DAN SONRA ABD 
     Avrupa Jant Üreticileri Birliği'ne EUWA AB üyesi ülkeler dışından alınan tek üye olan Jantaş'ın bağlı bulunduğu İnci Holding Yönetim Kurulu Başkan Yardımcısı Mustafa Zaim, Avrupa'dan sonra ABD pazarına girdiklerini kaydetti. 
     Otomobillere jant üreten Hayes Lemmerz İnci'nin kapasitesini 3 milyon adede çıkardığını dile getiren Zaim, dünyadaki Hayes grubunun büyüyen tek ortağı olduklarına dikkat çekti. Hayes Lemmerz İnci'nin Porsche, Land Rover, Mercedes, GM, Ford ve Renault, Peugeot Citroen gruplarına doğrudan mal verdiğini söyleyen Zaim, ''Ağır vasıtalara yönelik jant üretiminde Avrupa üçüncüsü olan Jantaş, Avrupa'dan sonra ABD pazarında da Mach, Freight Liner gibi markaların birinci sınıf tedarikçisi olarak kalifiye edildi'' dedi. 
     
     ÇİN, MALEZYA VE ENDONEZYA 
     Aydın'da bulunan Jantsa A.Ş. Satış Müfettişi Ergin Boz ise jantta Türkiye'nin ''aranır'' bir ülke haline geldiğini, yakın bir zamanda da Avrupa'nın merkezi haline geleceğini söyledi. 
     Koç Topluluğu kuruluşlarından Döktaş A.Ş. Genel Müdürü Yaylalı Günay ise jant taleplerinde çelikten alüminyuma doğru bir yönelme olduğuna dikkat çekerek Çin, Malezya ve Endonezya'nın devlet desteği ile alüminyum döküm jant için büyük kapasitelerde yatırım yaptığını söyledi. Günay, bu kapasitelerin Avrupa pazarlarına girmesi ile bu pazarlarda da zorlanma yaşanabileceğini dile getirdi. 
     Uludağ İhracatçı Birlikleri rakamlarına göre, Türkiye'nin toplam alüminyum jant ihracatı yılın ilk 5 ayında geçen yılın aynı dönemine oranla yüzde 18 artarak 32 milyon 446 bin dolara ulaştı. Sektörde geçen yılın tamamında 54 milyon 889 bin dolarlık ihracat yapılmıştı. 
     
</TEXT>
</DOC>
