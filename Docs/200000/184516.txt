<DOC>
<DOCNO> 184516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sondun03.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İyi günler geride kaldı... Bush'a destek en düşük düzeyinde.. 
</HEADLINE>
<TEXT>

     ABD başkanı George Bush'un yönetim biçimini onaylayanların oranı, yüzde 49'la başkanlık döneminin en düşük düzeyine indi. 
     NBC Televizyonu ile Wall Street Journal WSJ Gazetesi'nin birlikte gerçekleştirdikleri kamuoyu yoklamasına katılanların yüzde 49'u Bush'un yönetim biçimini desteklerken, desteklemeyenlerin oranı yüzde 45 oldu. 
     Yoklamaya katılanların yüzde 52'si Bush'un ekonomiyi yönetimini onaylamazken, 10 kişiden 6'sı, terörizme karşı mücadeleyi yürütme biçimini onayladı. 
     Bu sonuçlara göre, Bush'un genel yönetim biçimini onaylayanların oranı, yüzde 49'la NBC-WSJ yoklamalarında en düşük düzeyine indi. 
     1007 kişinin katıldığı yoklama, 20-22 Eylül günleri arasında yapıldı. 
     Bush'un yönetim biçimini onaylayanların oranı, CNN-USA Today-Gallup yoklamasında yüzde 50, başka bazı yoklamalarda ise yüzde 50'lerin ortasında çıkıyor. 
     
     Beğenilirlik oranı da çakıldı 

     ABD Başkanı George W. Bush'un Amerikan halkı arasındaki beğenilirlik oranı, son yapılan kamuoyu yoklamasına göre, rekor düzeyde düşerek yüzde 49'a indi. 
     Bush, 11 Eylül terörist saldırılarının ardından, yüzde 90 oranında halkın onayını alıyordu. Saldırılardan sonra geçen iki yıl içinde bu oran, neredeyse yarı yarıya düştü. 
     NBC televizyonu ve Wall Street Journal gazetesi tarafından yaptırılan kamuoyu araştırması, Bush'u onaylayanların yüzde 49'a düştüğünü gösterdi. Bush'u onaylamayanların oranı ise yüzde 45 oldu. Ankete katılanların yüzde 52'si, Bush'un ekonomiyi idare etme biçimini onaylamadığını söyledi. Bush'a en çok destek ise terörizme karşı mücadeleden geldi. Ankete katılan her 10 kişiden 6'sı, Bush'un terörizme karşı başlattığı kampanyanın gidişatından memnuniyetini dile getirdi. 
     Anket, 20-22 Eylül tarihlerinde, 1007 yetişkin arasından yapılırken, yüzde 3'lük hata payı verildi. 
     Bush, 11 Eylül saldırılarının ardından arkasına iyi bir rüzgar almakla birlikte Irak politikası ve ekonomideki kötüye gidiş ile yıprandı. Irak'ta her geçen gün Amerikan askerlerinden verilen kayıplar, Bush yönetimi üzerindeki baskıyı artırıyor. ABD yönetiminin, Irak savaşı için temel neden olarak öne sürdüğü kitle imha silahlarıyla ilgili bir kanıta rastlanmaması da, Beyaz Saray'a karşı tepkiye neden oldu. Son olarak CNN'in deneyimli muhabiri Christian Amanpour, medyanın da oto sansür kullanarak, Bush yönetimini kitle imha silahları konusunda yeterince sıkıştırmadığını, halkın, en üst düzeyde yetkililer tarafından kitle imha silahları konusunda kandırıldığına inandığını söylemişti. 
     ABD'nin eski başkanlarından baba George Bush, Körfez Savaşı'nın ardından Gallup tarafından yapılan bir ankette, yüzde 66'lık onay almıştı. Ancak bir sonraki yıl seçime girdiğinde, beğenilirlik oranı yüzde 50'ye gerilemiş ve ikinci dönem başkan seçilmeyi başaramamıştı. Baba Bush'un yerine seçimi kazanan Demokrat Partili Bill Clinton, 1995 yılında yüzde 48'lik bir beğenilirlik oranına sahipti. Ancak bir sonraki yıl, başkanlık seçimindeki rakibi Bob Dole'u kolayca yenmişti. 
     
</TEXT>
</DOC>
