<DOC>
<DOCNO> 152922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/yasam/yas06.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İşitme engellilerin Tarkan'ı 
</HEADLINE>
<TEXT>

Kerem Erkan, ekranda klibi dönen popüler şarkıları 'dudak okuyanlar için' söylemekle kalmıyor işaret diline 'çevirip' dans da ediyor... 
     GÜLAY FIRAT İstanbul 

     Popüler şarkıcıların gözde şarkılarının kliplerini işaret diline çeviren Kerem Erkan 28 , diğer yandan da kendini müziğin ritmine bırakıp dans ediyor. 
     TRT2'de 15 günde bir cumartesi sabahları ekrana gelen "İki Elin Sesi" adlı işitme engelliler programında görev alan Kerem, şimdiye dek, Tarkan'ın "Verme", Teoman'ın "İstanbul'da Sonbahar", Kayahan'ın "Ne oldu can ", İlhan Şeşen'in "Neler Oluyor Bize" gibi birçok şarkısını işaret diline çevirerek danslarıyla süsledi. 
     
     'İki gün hazırlanıyorum' 
     Yaptığı işin zor ama zevkli olduğunu belirten Kerem şunları söylüyor "Aynı anda hem şarkıyı işaret diline çevirmek, hem de müziğin melodisine göre dans edip şarkıya dudaklarımla eşlik etmek zor ama imk nsız değil. Bunun için iki gün boyunca hazırlanıyorum ama, sonuçtan büyük keyif duyuyorum. Bir yazar olan annem Zeynep Aliye de beni destekliyor, iyi bir çıkış yapacağıma inanıyor." 
     
     'Küçükken duyamıyordum' 
     Küçükken geçirdiği menenjit hastalığı nedeniyle işitme kaybına uğrayan Erkan, daha sonra gittiği okullar ve gördüğü tedavi sayesinde duyabildiğini belirterek, "İşaret dilini lise yıllarımda öğrendim. İşitme Engelliler Okulu'nda ise dudaktan okumayı, güzel konuşma ve anlatmayı öğrendim. Meslek lisesinde makine ve teknik ressamlık bölümünü okudum. Sonra çeşitli fabrikalarda çalıştım. Yedi yıldır TEDAŞ'ta teknik ressam olarak görev yapıyorum" diye konuştu. 
     Programın işitme engellilerce beğenildiğini belirten yapımcı Zerrin Darcan, "İzleyenler programı faks yağmuruna tutuyor, çok duygulandıklarını, klip çevirilerin sürekli hale getirilmesini talep ediyor, istek şarkılarda bulunuyorlar" dedi. 
     


YAŞAM 















</TEXT>
</DOC>
