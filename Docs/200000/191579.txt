<DOC>
<DOCNO> 191579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/soneko08.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Doların yükselişi nedeniyle borsa tedirgin... Haftaya bakış... 
</HEADLINE>
<TEXT>

     Kurlardaki artışın tedirginliği artırdığı Borsa'da, Irak'a asker gönderilmesi ve 8.5 milyar dolarlık ABD kredisi konusundaki gelişmeler yakından izlenecek. 
     Başkent Menkul Değerler A.Ş. Pazarlama Yönetmeni Kenan Demiral yaptığı değerlendirmede, piyasada artan tedirginlikle birlikte işlem hacminin de giderek daraldığını belirterek, kısa vadeli beklentilerin azalması ve Irak konusundaki belirsizliğin yanı sıra ABD kredisi konusundaki spekülasyonların yeni alımları önemli ölçüde sınırladığını kaydetti. 
     5 Kasım'da açıklanacak AB İlerleme Raporu, Ekim ayı enflasyon verileri ile özelleştirmeye dair beklentilerin devam ettiği piyasada, döviz kurlarındaki yükselişin de tedirginliği artırdığını dile getiren Demiral, ''Bu hafta, Hazine'nin yeni borçlanmaya çıkmıyor olması ve itfanın bulunmaması nedeniyle, likidite açısından rahat bir hafta olabileceğini söyleyebiliriz. Döviz kurlarındaki genel yönün ise 5 Kasım'daki itfadan sonra netlik kazanacağını düşünüyoruz'' dedi. 
     Demiral, kısa vadede özellikle ABD kredisi konusunda yaşanabilecek resmi açıklamaların piyasaya yön vermesinin beklenebileceğini dile getirerek, şunları söyledi 
     ''Endekste 14,800 seviyeleri önemli bir destek noktası olarak görünse de bugün ve yarın trendin yönünde belirleyici olacak. 14,900 puan seviyesinin üzerindeki kapanışlar, endeksin bir bakıma orta vadeli yeni yükseliş bandına girdiğini teyit etmiş olacak. 
     Teknik olarak bakıldığında, 14,850 puan seviyesinin altında olabilecek kapanışların düşüş trendini destekleyeceğini söyleyebiliriz. Destek seviyeleri 14,500 ve 14,200 seviyelerinde bulunuyor.'' 
     
</TEXT>
</DOC>
