<DOC>
<DOCNO> 188879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/dunya/dun01.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırı 'Türk askeri'ni etkilemez 
</HEADLINE>
<TEXT>

   Bağdat Büyükelçisi Paksüt, elçiliğe düzenlenen saldırının Irak'a Türk askeri gönderilmesini olumsuz şekilde etkilemeyeceğini söyledi 
      
   Türkiye'nin Bağdat Büyükelçisi Osman Paksüt, önceki gün Bağdat'taki Türk Büyükelçiliği'ne düzenlenen intihar saldırısının Irak'a Türk askeri gönderilmesi konusunu hiçbir şekilde olumsuz etkilemeyeceğini belirtti. 
   Büyükelçi Paksüt, dün yaptığı açıklamada, saldırının, Iraklı misafirlerle yemekte olduğu sırada düzenlenmesinin, bunun ardında istihbarat bilgisi geniş ve güçlü bir örgütün bulunduğu anlamına gelebileceğini söyledi. 
   Paksüt, saldırı nedeniyle elçiliği tahliye etmenin ya da kapatmanın söz konusu olmadığını, ancak çalışmalarının büyük sekteye uğradığını kaydetti. 
   Elçilik çalışanlarının moralinin yüksek olduğunu belirten Paksüt, saldırıda iki Türk vatandaşının yaralandığını birisinin iki bacağının kırıldığını, diğerinin yaralarının ise hafif olduğunu bildirdi. 
   Patlayıcının türü konusunda incelemelerin sürdüğünü belirten Büyükelçi Paksüt, patlama yerinde 4 metre çapında 1.5 metre derinliğinde bir çukurun oluşmasının patlayıcının çok güçlü olduğu anlamına geldiğini söyledi. 
   Bomba yüklü aracın elçiliğe ulaşmaya çalıştığı sırada aniden infilak ettiği olayda Amerikalı yetkililere göre saldırgan ölürken, iki kişi de yaralandı. Ancak görgü tanıkları saldırıda iki kişinin öldüğünü 19 kişinin yaralandığını söylediler. 
   Bu arada ABD'de yayımlanan New York Times gazetesi saldırıyla ilgili haberinde, "bazı güçlerin, Türk askeri birliklerinin Kürtlerin bulunduğu Kuzey Irak bölgesinde egemenlik kurmasından endişelendiğini" yazdı. 
   
   
</TEXT>
</DOC>
