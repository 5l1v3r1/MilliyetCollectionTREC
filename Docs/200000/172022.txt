<DOC>
<DOCNO> 172022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/guncel/gun02.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'El Kaide'zedeler İstanbul'da 
</HEADLINE>
<TEXT>

El Kaide'ye yardım ettikleri iddiasıyla Malavi'de gözaltına alınan ve Zimbabwe'ye götürülen Habacı ve Ulusam, 29 gün boyunca psikolojik işkenceye uğradıklarını belirtti 
     El Kaide bağlantılı oldukları iddiasıyla Afrika ülkesi Malavi'de gözaltına alınan ve 29 gün sonra serbest bırakılan İbrahim Habacı ve Arif Ulusam Türkiye'ye döndü. Sudan'dan geldikleri Atatürk Havalimanı'nda gözaltına alınan Habacı ve Ulusam'ın ifadesine başvuruldu. Habacı, yaşadığı dehşet dolu günleri şöyle anlattı "Türk Malavi İşadamları Derneği'nin kurduğu Bedir Anonim Şirketi'nin Malavi'de açtığı okula müdür olarak gitmiştim. 22 Haziran gecesi 02.30'da evime gelen birçok polis tarafından alıkonularak gözlerim bağlandı. Kafama silah dayayarak evdeki bilgisayar, faks, cep telefonu ve birçok disketle birlikte şirkete ait 4 bin 700 dolara el koydular." 
     Ardından başkentteki havalimanı yakınlarındaki bir yere götürüldüklerini söyleyen Habacı, şöyle devam etti "Suudi Arabistanlı, Kenyalı, Sudanlı ve Türklerin bulunduğu grup olarak burada üç gün tutuklu kaldık. Daha sonra uçakla Zimbabwe'ye götürüldük. Burada psikolojik işkenceye maruz kaldık. Ayaklarımız çıplak, gözlerimiz kapalı olarak tutulduk." 
     "Amacınız El Kaide'ye eleman mı yetiştirmek Askerde size kamp kurmayı öğrettiler mi Size 300 bin dolar verelim, Arif ile bölüşün, yeter ki bize teröristlerin isimlerini ve yerlerini söyleyin" gibi sorular yöneltenlerin ABD'li olduklarını öne süren Habacı, hakkında arama kaydına rastlanmaması üzerine serbest bırakıldı. Lokantacılık yapan Ulusam ise "Çek Kanunu'na muhalefet" suçundan hakkında arama kaydı olduğu için Asayiş Şube Müdürlüğü İnfaz Büro Amirliği'ne gönderildi. 
     

</TEXT>
</DOC>
