<DOC>
<DOCNO> 189881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/soneko12.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bireysel emeklilik sistemi hayata geçiyor... 
</HEADLINE>
<TEXT>

     Bireysel emeklilik sistemi, 27 Ekim tarihinde ilk emeklilik sözleşmesi yapılarak hayata geçiyor. 
     Hazine Müsteşarlığı Özel Emeklilik Dairesi Bakanı Ali Haydar Elveren, faaliyet ruhsatı alan 11 şirketin oluşturduğu Bireysel Emeklilik Sistemi BES platformu tarafından düzenlenen basın toplantısında yaptığı konuşmada, 7 Nisan 2001'de Bireysel Emeklilik Tasarruf ve Yatırım Sistemi Kanunu'nun kabul edilmesinden bu yana ciddi şekilde hazırlıklarını sürdürdüklerini belirtti. 
     Kuruluş ve dönüşüm başvurusunda bulunan 13 şirketin 11'inin ruhsat aldığını anımsatan Elveren, şunları söyledi 
     ''27 Ekim tarihi itibariyle 5 şirket, Ak Emeklilik, Anadolu Hayat Emeklilik, Garanti Emeklilik ve Hayat, Oyak Emeklilik ile Yapı Kredi Emeklilik şirketleri ilk emeklilik sözleşmesini yaparak faaliyete başlayacaklar. Bu tarihten itibaren sisteme ilk katılımcı girecek, fiilen emeklilik fonlarına ilk katkılar gelecek.'' Bireysel emeklilik sisteminin çalışırken emekliliğe yönelik tasarruf imkanı sunduğunu vurgulayan Elveren, katılımcının emeklilik hakkını elde edebilmesi için sistemde en az 10 yıl kalması ve 56 yaşını doldurmuş olması gerektiğini anlattı. 
     Gönüllülük esasına dayandığından ilk yıllarda katılımın az, şirketlerin gelirlerinin giderlerini karşılamayacak düzeyde düşük olacağını kaydeden Elveren, ''Kısa vadeli kar yok. Bu şirketler ilk 5 yıl zarar edecek. Bunu tamamen özkaynaklarından karşılayacaklar. Daha çok fon birikimi olduğunda kara geçecekler'' dedi. 
     Elveren, 2010 yılından sonra sistemde GSMH'nın yüzde 5 ile 10'u arasında bir fon büyüklüğüne ulaşılmasını öngördüklerini kaydetti. 
     
     ''SİSTEM ŞEFFAF'' 
     Bireysel emeklilik sisteminde gözetim ve denetimin etkin şekilde yapılması için Hazine ve 11 şirketin katılımıyla Emeklilik Gözetim Merkezi EGM kurduklarını belirten Elveren, şirketlerin faaliyetlerinin günlük olarak elektronik ortamda gözetiminin yapılacağını anlattı. 
     Katılımcıların her türlü iletişim kanalıyla bilgilere ulaşacaklarını ifade eden Elveren, ''EGM, şeffaf bir sistem. Kamuoyunda her türlü tereddütü giderecek, güvene katkı sağlayacak'' diye konuştu. 
     Ali Haydar Elveren, bireysel emeklilik sisteminin katkılarından bahsederken, ''Uzun vadeli fon toplanınca yatırımlara kaynak sağlanacak. Bu da yeni istihdam getirecek. Sistemin, çok büyük istihdam sağlama potansiyeli var'' dedi. 
     Sermaye Piyasası Kurulu SPK Kurumsal Yatırımcılar Dairesi Başkanı İbrahim Dönmez de, Koç Allianz Hayat ve Emeklilik şirketini de kayda aldıklarını ve önümüzdeki hafta izin yazısını vereceklerini, ayrıca Ankara Emeklilik ile Vakıf Emeklilik'in SPK'ya başvuruda bulunduğunu belirtti. 
     Bireysel emeklilik sisteminde SPK'nın Takasbank ile günlük gözetim ve denetimi olacağına işaret eden Dönmez, ''Bireysel emeklilik fonları Takasbank'da kalacak. Şirketlerin iflası halinde katılımcıların birikimlerine birşey olmayacak'' dedi. 
     Önemli vergisel teşvikler getirilen bireysel emeklilik sisteminin gelişmesi için düşük enflasyon ve istikrarlı büyüyen ekonomiye ihtiyaç olduğunu vurgulayan Dönmez, ''Vergi teşviklerinin de bir miktar artırılması gerek'' dedi. 
     
     10 YILDA 15-25 MİLYAR DOLARLIK FON BÜYÜKLÜĞÜ 
     A.A. muhabirinin görüştüğü bireysel emeklilik şirketlerinin yöneticileri de iddialı hedefler ortaya koydular. 
     BES platformu İcra Komitesi Başkanı ve Yapı Kredi Emeklilik Genel Müdürü Giray Velioğlu, sistemin fevkalede iyi dizayn edildiğini belirterek, ''10 yıllık sürede sistemde 4.5 milyon insanın katılımını, 15 ila 25 milyar dolar arasında fon oluşacağını düşünüyoruz. Yapı Kredi Emeklilik olarak biz iddialıyız. Pazarda yüzde 33'lük pay hedefliyoruz'' dedi. 
     Bugüne kadar 3-3.5 milyon dolarlık yatırım yaptıklarını, reklam ile birlikte bunun önümüzdeki günlerde 7-8 milyon dolara ulaşacağını bildiren Velioğlu, ilk 4-5 yılda kar beklentileri olmadığını söyledi. 
     Oyak Emeklilik Genel Müdürü Gökhan Dereli, bireysel emeklilik pazarında çok hızlı gelişme beklemediğini, bu nedenle mütevazi hedefler koyduklarını ifade etti. Dereli, ''Sistemin gelişmesi için en önemli unsur, enflasyonun düşmesidir. 2004-2005 yılları arasında sektörde fon büyüklüğünün 2 milyar dolara ulaşmasını bekliyoruz. Bizim hedefimiz ise yüzde 10 pazar payı'' dedi. 
     
     ÜNİVERSİTE MEZUNU EV HANIMLARI 
     Bireysel emeklilik sisteminin yeni istihdamlar yaratacağını vurgulayan Dereli, ''İş Kur ile bir projemiz var. Üniversite mezunu ev hanımlarını eğitip, satış yaptıracağız. Gerekirse onlara dizüstü bilgisayar, cep telefonu vereceğiz. Tüm Türkiye genelinde bunu düşünüyoruz. 1 yıl içinde hayata geçireceğimiz projede 500 kişi ile başlayıp 3 bin kişiye çıkmayı hedefliyoruz'' dedi. 
     Ak Emeklilik Genel Müdürü Meral Ak Egemen de, 10 yıl içinde pazarda lider olmayı, 1.5 milyar dolarlık fon yönetmeyi ve 350-400 bin katılımcıya ulaşmak istediklerini kaydetti. 
     Anadolu Hayat Emeklilik Genel Müdürü Mustafa Su ise, bugüne kadar 3 milyon dolarlık yatırım yaptıklarını bildirdi. Su, önümüzdeki 2-3 yılda 2 bin yeni istihdam yaratmak, yüzde 20 pazar payına ve 5 yılda 600 milyon dolarlık fona ulaşmayı hedeflediklerini söyledi. 
     
</TEXT>
</DOC>
