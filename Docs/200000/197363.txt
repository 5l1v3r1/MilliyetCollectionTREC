<DOC>
<DOCNO> 197363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/siyaset/siy05.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'den töreye 'evet' 
</HEADLINE>
<TEXT>

   Sezer'in, Anayasa Mahkemesi Başkanı olduğu dönemde, töre cinayetinde indirim yapılmasına ilişkin kararı imzaladığı ortaya çıktı 
   ANKARA Milliyet 

   
   Anayasa Mahkemesi, zina halinde yakalananların yakınlarının işlediği öldürme veya yaralama suçuna ceza indirimi öngören TCK'nın 462. maddesini iptal etmemesine gerekçe olarak, ülkenin sosyal durumuna göre ceza siyaseti belirlenmesinin yasa koyucunun takdirinde olmasını gösterdi. 
   Yüksek Mahkeme, "Kimi yurttaşların haklı bir nedene dayanarak değişik kurallara bağlı tutulmaları eşitlik ilkesine aykırılık oluşturmaz" dedi. Kararda o dönemde Anayasa Mahkemesi Başkanı olan Cumhurbaşkanı Ahmet Necdet Sezer'in de imzası yer aldı. 
   Anayasa Mahkemesi, söz konusu maddeye göre, verilen cezaların 8'de 1 oranında indirildiği, müebbet ağır hapsi gerektiren suçların sadece 4 seneden 8 seneye kadar hapisle cezalandırıldığı gerekçesiyle, maddenin iptalini isteyen Bakırköy 2. Ağır Ceza Mahkemesi'nin başvurusunu Sezer'in de aralarında bulunduğu 7 üyenin oyuna karşı 4 oyla reddetti. 
   Yüksek Mahkeme'nin gerekçeli kararı Resmi Gazete'nin dünkü sayısında yayımlandı. Kararda, "Kimi yurttaşların haklı bir nedene dayanarak değişik kurallara bağlı tutulmaları eşitlik ilkesine aykırılık oluşturmaz" yorumunu yapan mahkeme, şunları kaydetti 
   "Kaldı ki, yasa koyucu cezalandırma yetkisini kullanırken Anayasa'nın temel ilkelerine ve ceza hukukunun ana kurallarına bağlı kalmak koşuluyla, toplumda hangi eylemlerin suç sayılıp sayılmayacağı, suç sayılacaksa hangi tür ve ölçüdeki ceza yaptırımıyla karşılanacağı, hangi durum ve davranışların ağırlaştırıcı ya da hafifletici öğe olarak kabul edileceği konusunda ceza siyaseti, ülkenin sosyal, kültürel yapısı ve etik değerlerini de göz önünde bulundurarak takdir yetkisine sahiptir." 
   
   
</TEXT>
</DOC>
