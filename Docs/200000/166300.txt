<DOC>
<DOCNO> 166300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/spor/spo02.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi hedef Avrupa 
</HEADLINE>
<TEXT>

Konfederasyon Kupası'nda yıldızı parlayan Fenerbahçeli Tuncay Şanlı, "Hayallerim tek tek gerçekleşiyor. Artık Avrupa'nın dev bir kulübünde forma giymek için uğraş vereceğim" dedi 
     MEHMET DEMİRCAN 

     Dünya'yı büyüledi 
     FRANSA'DA oynadığı futbolla tüm Dünya'yı büyüleyen Tuncay Şanlı, çarpıcı açıklamalar yaptı. Genç yıldız, "Sakaryaspor'da hedeflerim, hayallerim vardı. Önce Fenerbahçe'ye geldim. Ardından A Milli Takımı'na seçildim. Şimdi sırada Avrupa'da top koşturmak var. Artık Avrupa'nın en iyi kulüplerinden birinde forma giymek istiyorum.Bunun için çabalayacağım" ifadesini kullandı. 
     
     'Yolun başındayım' 
     TEKNİK Direktör Şenol Güneş'in kendisine verdiği şansı çok iyi kullandığına da dikkat çeken Tuncay, "Milli takımın gençleştirilmesi çok güzel. Fransa'daki turnuvaya giderken, kimin oynayacağı hiç belli değildi. Hoca beni görevlendirdi. Ben de kendisini mahçup etmedim. Herkese iyi bir futbolcu olduğumu gösterdim. Kendime güveniyorum, daha yolun başındayım" dedi. 
     
Fener sahaya iniyor      BİR aylık tatilin ardından Fenerbahçe yeni sezon hazırlıklarına bugün başlayacak. Samandıra Tesisleri'nde saat 10.00'da toplanacak olan futbolcular Teknik Direktör Daum yönetiminde ilk antrenmanlarını yapacaklar. İç transferin sonuçlanmaması, dış transferde de ciddi adımların atılamaması nedeniyle sezon açılışı kısıtlı bir kadroyla start alacak. 
     
Ali Eren sesleri      BEŞİKTAŞ ile bağlarını koparan Ali Eren için gözler Teknik Direktör Daum'a çevrildi. Savunmaya takviye yapmayı düşünen Alman hocanın, tecrübeli oyuncu ile görüşme yapacağı belirtildi. Ali Eren'in, Fenerbahçe'de oynamaya sıcak baktığı, ancak bu transferde son sözü Sarı - Lacivertli yönetimin vereceği ifade edildi. 
     
Volkan iddialı      RÜŞTÜ'NÜN, Barcelona ile anlaşmasından sonra kaleci arayışlarını sürdüren Fenerbahçe'de Ümit Milli Takım'ın başarılı file bekçisi Volkan, Teknik Direktör Daum'a kendisine sahip çıktığı için teşekkür etti. Genç kaleci, "Hocam bana görev verirse güvenini boşa çıkarmam. Aynı zamanda Rüştü ağabeyin yokluğunu da aratmam" diye konuştu. 
     

</TEXT>
</DOC>
