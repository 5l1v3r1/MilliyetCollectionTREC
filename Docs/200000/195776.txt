<DOC>
<DOCNO> 195776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sontur16.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Bu çirkin saldırıları nefretle kınıyorum 
</HEADLINE>
<TEXT>

     Cumhurbaşkanı Ahmet Necdet Sezer, barışa ve huzura en çok gereksinim duyulan bir dönemde masum insanlara yönelik yapılan çirkin saldırıları nefretle kınadığını bildirdi. 
     Cumhurbaşkanlığı Basın Merkezi'nden yapılan yazılı açıklamada, Cumhurbaşkanı Sezer'in İstanbul'da meydana gelen patlamalar nedeniyle bir mesaj yayınladığı bildirildi. 
     Cumhurbaşkanı Sezer'in mesajı şöyle 
     ''İstanbul'da bu sabah saatlerinde meydana gelen patlamalarda çok sayıda yurttaşımızın ölmesinden ve yaralanmasından büyük üzüntü duydum. 
     Barışa ve huzura en çok gereksinim duyduğumuz bir dönemde masum insanlara yönelik bu çirkin saldırıları nefretle kınıyorum. Ülkedeki huzur ortamını bozmaya çalışanlara hiçbir zaman izin verilmeyecektir. 
     Ulusumuzun bir daha böyle üzücü olaylar yaşamaması en içten dileğimdir. 
     Saldırılarda yaşamlarını yitirenlere Tanrı'dan rahmet, kederli ailelerine ve yakınlarına başsağlığı diliyor, yaralananlara geçmiş olsun ve acil şifa dileklerimi iletiyorum.'' Açıklamada ayrıca, Cumhurbaşkanı Sezer'in, İstanbul Valisi Muammer Güler'i arayarak patlamalara ilişkin bilgi aldığı belirtildi. 
     
</TEXT>
</DOC>
