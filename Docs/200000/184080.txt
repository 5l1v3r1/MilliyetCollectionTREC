<DOC>
<DOCNO> 184080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sondun20.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO'dan Türkiye'ye ilginç mesajlar.... 
</HEADLINE>
<TEXT>

     NATO Genel Merkezi'nde dün basına kapalı olarak düzenlenen ''Türkiye ve Avrupa Güvenliği'' konulu seminerde, ''karşılıklı ilginç mesajlar'' yansıtıldığı öğrenildi. 
     NATO Genel Sekreteri George Robertson'ın himayesinde düzenlenen seminere, Türkiye'deki iş ve akademi dünyasından temsilcilerle çeşitli sivil toplum örgütleri yetkilileri katıldı. 
     Seminerin, ''hükümet dışı çevreleri, NATO'nun kendini yenileme gündemi ve Türkiye'nin bu bağlamda oynamakta olduğu rol hakkında bilgilendirme'' hedefli olduğu duyuruldu. 
     Seminerde, ittifak gündeminde bulunan başlıca konular hakkında NATO yetkililerince yapılan sunuşların yanı sıra transatlantik ilişkilerdeki gelişmeler, Türkiye'nin bu konulara bakış açısı ve iş dünyası ile güvenlik konuları arasındaki etkileşim unsurları ele alındı. 
     Genel Sekreter Lord Robertson da seminerde, ''Türkiye'nin NATO için önemi ve ittifakın gelişiminde üstlendiği rol'' konulu bir konuşma yaptı. 
     Katılımcılardan elde edilen bilgilere göre, NATO Genel Sekreteri Robertson ve ittifak yetkilileri, Türkiye'nin NATO'daki etki ve gücü üzerinde ısrarla durarak, bu konuda Türk ve AB kamuoyunun daha kapsamlı bilgilendirilmesi gerektiğini söylediler. 
     Savunma ve güvenlik konusunda Türkiye'nin stratejik öneminin giderek arttığını, hem Türklerin, hem Batı Avrupalıların bunun bilincinde olmaları gerektiğini belirten NATO yetkilileri, Türkiye'nin NATO'daki etkinliğinin, AB'ye tam üyelik konusunda da önemli bir unsur oluşturduğunu anlattılar. 
     İstanbul'da gelecek Mayıs ayında yapılacak NATO zirvesinin, ''Türkiye'nin kendini tanıtması ve anlatması için tarihi bir fırsat'' olduğunu ifade eden yetkililer, Ortadoğu'daki son gelişmelerin, Türkiye'nin önemini daha da artırdığı üzerinde durdular. 
     Toplantıda, genel olarak, Türkiye'nin konumunun, öneminin ve gücünün Batı Avrupa'da daha iyi anlatılması için çaba harcanması, bu amaçla girişim ve araştırmalar yapılması, insan kaynakları oluşturulması ihtiyacı dile getirildi, ''Türkiye, gücünün ve potansiyelinin daha fazla farkında olmalı, bunları daha sağlıklı yöntemlerle Batı Avrupa'ya yansıtmalıdır'' mesajı verildi. 
     Türk katılımcılar da AB ile ABD arasındaki gerginliklerin Türkiye'yi olumsuz etkilediği, NATO'nun öncelikli tehdit olarak gördüğü terörizmle mücadele konusunda bazı Batı Avrupa ülkelerinin tavırlarının çelişkili ve yanlış olduğu üzerinde durdular. 
     
</TEXT>
</DOC>
