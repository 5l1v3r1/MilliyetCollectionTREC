<DOC>
<DOCNO> 164984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sonspo25.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da Hagi'nin ekibi belli oldu... 
</HEADLINE>
<TEXT>

     Bursaspor'un 25 Haziran'da yapılacak kongresinde başkan adayı olan Fikret Üstenci'nin listesinde yer alan Erhan Akbaş, milli futbolcuları Okan Yılmaz'ı bırakmayacaklarını söyledi. 
     Akbaş, kulübün zor durumda kalmaması için transfer, stat düzenlemeleri ve bir takım proje çalışmalarını 25 Haziran'da yapılacak kongrede seçilecekmiş gibi yaptıklarını belirtti. 
     Fikret Üstenci başkanlığındaki yönetimin resmi olarak göreve başlamasıyla, bu projelerin süratle hayata geçirileceğini anlatan Akbaş, ''Bunun başında transferler geliyor. Okan'ın menajeriyle ön görüşme yaptık. Ancak, şu anda Milli Takım'da bulunan Okan'ın kafasını karıştırmamak için görüşmeleri durdurduk. Okan iyi bir Bursasporlu'dur. Onu bırakma niyetinde değiliz. Okan Bursaspor'u, Bursaspor da Okan'ı istiyor'' diye konuştu. 
     Akbaş, diğer transferlere de değinerek, ön sözleşme yaptıkları Erman Güraçar'ın özel bir durumunun olduğunu, bundan böyle prensip anlaşmasına vardıkları oyunculara 25 Haziran'dan sonra resmi imza attıracaklarını sözlerine ekledi. 
     
     TEKNİK KADRO BELLİ OLDU 
     Bu arada, kongrede başkan adayı olan Fikret Üstenci'nin seçilmesi halinde Bursaspor'un teknik direktörlüğüne getirilecek Georghe Hagi'nin, birlikte çalışacağı ekibi belli oldu. 
     Hagi'nin, yardımcı antrenör Adnan Örnek, kaleci antrenörü olarak da genç takımdan arkadaşı Zoltan Yaşko ile çalışacağı bildirildi. Hagi'nin tercümanlığını Olgun Cafer'in yapacağı, Rumen teknik adamın ayrıca İtalyan kondisyoner Giovanni'yi getireceği öğrenildi. 
     Bu arada, Bursaspor'a profesyonel bir yapı kazandırma düşüncesinde olan Fikret Üstenci ve ekibinin, teknik koordinatörlük görevine Sinan Bür'ü getireceği kaydedildi. 
     
</TEXT>
</DOC>
