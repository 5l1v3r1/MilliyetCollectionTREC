<DOC>
<DOCNO> 178826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/ekonomi/eko05.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
HSBC'ye 5 trilyon Advantage cezası 
</HEADLINE>
<TEXT>

   Rekabet Kurulu, Benkar'a üye işyerlerinde Advantage dışında başka alışveriş kartlarıyla işlem yapılmaması nedeniyle HSBC Bank'a 5 trilyon ceza verdi 
   ANKARA Milliyet 
   
   Rekabet Kurulu, Advantage Card üyesi işyerlerinde başka taksit kartların kullanılmasına izin verilmemesi nedeniyle HSBC Bank'a 5 trilyon lira ceza verdi. Söz konusu uygulamanın rekabet kısıtlamasına neden olduğu bildirildi. 
   Cezaya neden olan soruşturma, Advantage Card'ın Boynerlerin sahibi olduğu Benkar AŞ bünyesinde faaliyet gösterdiği dönemde 1998 - 2001 yılları arasında imzalanan sözleşmeler nedeniyle açıldı. Benkar'ın HSBC'ye devrinden sonra tüzel kişiliği ortadan kalktığı için ceza, hukuki halef olması nedeniyle HSBC'ye verildi. 
   Öte yandan söz konusu dönemde Benkar'ın yönetim kurulunda görev alan Cem Boyner, Lerzan Boyner, Neylan Dinler, Serdar Sunay, Nur Mehmet İnal, Ümit Boyner, Levent Avni Ersalman'a da 231 milyon 190 bin 200'er lira para cezası verildi. 
   Rekabet Kurulu, üye işyerlerinde başka taksit kartların kullanılmaması uygulamasının sözleşmelerinden çıkarılması için de HSBC'ye 30 gün süre verdi. Bu süre içerisinde Kurul'a kararın uygulandığına dair belgelerin gönderilmesi istendi. 
   
   Jet tahsilat başladı 
   Bu arada Rekabet Kurulu, dün verdiği kararlarla jet para tahsilatı uygulamasını da hayata geçirmiş oldu. Kurul, dün HSBC Bank'ın yanı sıra özel polikliniklere de ceza yağdırdı. 
   
   
</TEXT>
</DOC>
