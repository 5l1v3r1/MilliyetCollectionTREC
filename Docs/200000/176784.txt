<DOC>
<DOCNO> 176784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sonspo31.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
P.S.Germain Hakan Yakın'dan vazgeçti... 
</HEADLINE>
<TEXT>

     Paris Saint Germain, FC Basel'de oynayan Türk asıllı İsviçreli orta alan oyuncusu Hakan Yakın'ın transferinden sağlık sorunları nedeniyle vazgeçtiğini açıkladı. 
     25 yaşındaki Hakan Yakın, Fransız kulübünün karşı çıkmasına karşın geçen hafta Zürih'te, İsviçreli doktorunun isteği üzerine kasığından ameliyat olmuştu. Paris Saint Germain de FIFA'ya henüz transfer işlemleri tamamlanmayan Türk asıllı futbolcunun operasyon geçirmesi durumunda transferden vazgeçeceğini bildirmişti. 
     Ameliyat nedeniyle Hakan Yakın'ı suçlayan Paris Saint Germain, bu futbolcunun şu andaki sağlık durumunun anlaştıkları güne oranla istedikleri düzeyden çok uzak olduğunu kaydetti. 
     Paris Saint Germain, Hakan Yakın'ı kulübün kurallarına uymamakla da suçladı. 
     Teknik direktör Vahid Halilhodziç, ''Le Parisien'' gazetesine yaptığı açıklamada, ''Hakan'ın takıma geri dönmesi olanaksız. Bunun hiçbir yolu yok'' dedi. 
     Fransız ekibi, Hakan Yakın ile 4 Ağustos'ta sözleşme imzalamış, ancak bu transfer henüz FIFA'dan onay gelmediği için tamamlanmamıştı. 
     Türk asıllı futbolcuyla 1.7 milyon Euro 1.89 milyon dolar karşılığında sözleşme yapan Fransız kulübü, bu ücretin 1 milyon Euro'luk bölümünü ödemişti. 
     Paris Saint Germain, sezon sonunda FC Barcelona'ya giden ve 10 numaralı formayı giyen Brezilyalı oyuncu Ronaldinho'nun yerine Hakan Yakın'ı transfer etmek istemişti. 
     
</TEXT>
</DOC>
