<DOC>
<DOCNO> 193000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sondun23.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyollar, "gazeteci kraliçeye" olumlu bakıyor... 
</HEADLINE>
<TEXT>

     İspanyol Kraliyet Ailesi'nden cumartesi akşamı yapılan ''Asturias Prensi Felipe'nin TVE televizyonundan gazeteci Letizia Ortiz ile evleneceği'' açıklamasından sonra hayatın adeta durduğu İspanya'da, ilgi yeni Kraliyet çiftine yöneldi. 
     El Pais, El Mundo, La Vanguardia gazeteleri, Felipe'nin gazeteci Ortiz ile evleneceği haberini, ''Yılın en büyük haberi'' olarak değerlendirirken, ''Prens Felipe, başarılı bir seçim yaptı'' diyerek destek verdiler. 
     Basın, İspanyol Kraliyet Ailesi'nde 97 yıl sonra ilk kez İspanya'dan bir gelin seçildiğine dikkati çekti. 
     El Mundo gazetesi, resmi internet sitesinde yaptığı ve 24 bin İspanyol'un katıldığı anketin, İspanyolların yüzde 70'inin Prens ve gazeteciye sempatiyle yaklaştığı ve yanlarında olduğunu gösterdiğini duyurdu. 
     ''Kraliyet Ailesi, Prens'in nişanlısını korumak için güvenlik planı hazırlıyor'' başlığını atan El Pais gazetesi de, 31 yaşındaki Letizia Ortiz'in cuma günü hiçbir şey yokmuş gibi TVE'de haberleri sunduktan sonra kimseye bir şey söylemeden, cumartesi günü sabah çok erken saatlerde Madrid'den ayrılıp, yurt dışında geziye çıktığına dikkati çekiyor. 
     Kraliyet Sarayı tarafından resmi açıklamanın cumartesi akşamı yapılmasından bu yana Letizia'nın nerede olduğu hakkında bilgi verilmedi. 
     Gazeteye göre, 2004 yaz mevsiminde yapılacak evlilik törenine kadar Ortiz'in koruma altına alınacağı iddia edildi. 
     Kraliyet Sarayı, 6 Kasım perşembe günü yapılacak nişan töreninden sonra, nikahın 2004 yazından Madrid'deki Almudena Katedrali'nde olacağını açıkladı. 
     Basındaki haberlerde, düğünün Juan Carlos'un isim günü olan 24 Haziran'da yapılması büyük olasılık olarak gösteriliyor. 
     Basının merakla beklediği fotoğrafınsa daha önce haberci olarak karşısına çıkan Letizia'nin, bu kez Prens Felipe ile el ele tutuştuğu fotoğraf olduğu belirtiliyor. 
     La Razon gazetesi de, İspanya'da 1978 Anyasası'na göre Kraliyet tacının sadece 1. Don Juan Carlos'un erkek mirasçıları tarafından takılacağı hükmünün Prens Felipe zamanında değişeceğini iddia etti. 
     Krallığın bulunduğu diğer Avrupa ülkelerin bu ''cinsiyet ayrımcılığının'' kalktığının altını çizen gazete, yasanın değişmesi halinde, gelecekte Kraliyet Ailesi'nde kadınların da tahta oturabileceğini savundu. 
     Prens Felipe'nin nişanlısının son olarak çalıştığı devlet televizyonu TVE ise özel programlar yaparak, Ortiz'in geçmişte haber yaparken Felipe ile karşılaştığı görüntüleri ön plana çıkardı. 
     İspanya'nın tanınmış gazetecilerinden Ortiz'i sahiplenen TVE çalışanları, 31 yaşındaki Letizia ile anılarını anlatarak, gelecekte kraliçeliğe çok uygun olduğunu savundular. 
     
     1 YILLIK EVLİLİĞİ 
     Yeni Prenses Letizia'nın, 1999 yılında Ramiro de Maeztu Enstitüsü'nde çalıştığı sırada tanıştığı Alonso Guerrero ile evlendiği, ancak bunun sadece 1 yıl sürdüğü duyuruldu. Bu konuda basında herhangi bir tartışma yapılmaması da dikkati çekti. 
     Öte yandan, bu sabah ABD eski Başkanı Bill Clinton ile Madrid'de görüşen Kral Juan Carlos'a gazeteciler, hemen evlilik haberini sorarken, İspanya Kralı ''Çok mutluyum'' dedi. 
     Parlamenter demokrasiye dayalı monarşiyle yönetilen İspanya'da, General Franco'nun 36 yıl süren diktatörlüğünden sonra 1975 yılında Devlet Başkanlığı'na Bourbon Hanedanı'ndan Kral 1. Juan Carlos getirilmiş ve 1978 yılında ülkenin siyasi düzeninin belirlendiği anayasada, Kral'ın yetkileri büyük ölçüde sembolik yetkiler olarak yer almıştı. 
     
</TEXT>
</DOC>
