<DOC>
<DOCNO> 153083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sontur14.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk dostu milletvekili ''Türkiye yön mü değiştiriyor '' 
</HEADLINE>
<TEXT>

     ABD Temsilciler Meclisi Üyesi ve Türkiye Dostluk Grubu Eş Başkanı Robert Wexler, TBMM Dışişleri Komisyonu Başkanı Mehmet Dülger'i ziyaretinde Dışişleri Bakanı Abdullah Gül'ün Suriye'ye yapacağı ziyarete değinerek, ''Türkiye, Suriye'ye ne mesaj götürecek Acaba Türkiye istikamet mi değiştiriyor '' diye sordu. 
     Wexler, Ankara'daki temaslarına TBMM Dışişleri Komisyonu Başkanı Dülger'i ziyareti ile başladı. Dışişleri Komisyonu üyesi CHP İstanbul Milletvekili Onur Öymen'in de hazır bulunduğu görüşme yaklaşık 1.5 saat sürdü. Görüşmenin ardından gazetecilerin sorularını yanıtlayan Wexler, son derece kapsamlı, verimli ve dostane bir görüşme gerçekleştirdiklerini söyledi. Türk-Amerikan ilişkilerini son derece destekleyen bir kişi olduğunu ifade eden Wexler, ''Türkiye ile ABD arasındaki ilişkilerin önemine ve geleceğine inanıyoruz. Türk-ABD ilişkilerinin yeniden inşa edilmesini, geliştirilmesini istiyoruz'' dedi. 
     
     IRAK'TA DEMOKRATİK YAPILANDIRMA 

     TBMM Dışişleri Komisyonu Başkanı Dülger de görüşmeye ilişkin gazetecilerin sorularını yanıtlarken, Irak'ta temsile dayalı, demokratik bir yeniden yapılandırma istediklerini ifade ettiklerini söyledi. 
     Dülger, ''karşılıklı yanlış anlaşılmalar nelermiş '' sorusu üzerine de şunları söyledi 
     ''ABD'de bazı çevreler Türklerin Biz girmezsek olmaz gibi bir anlayışa girdiklerini düşünmüşler. Ama, görüldüğü gibi böyle olmadı. Tezkere reddedilince şoke olmuşlar. Türkiye istikamet mi değiştiriyor Suriye ile İran ile görüşülüyor, neler oluyor demişler. Biz de Onlar Türkiye'nin komşuları, elbette görüşmeler olur. Rejim değiştirmek, istikamet değiştirmek öyle kolay olacak şeyler değil dedik.'' Mehmet Dülger, para karşılığı savaşa gireceği yolundaki izlenim yaratılmaya çalışılmasının Türkiye'yi çok rencide ettiğini söylediklerini ifade etti. Dülger, ''Türkiye'ye pek çok şey söylenebilir ama zorla asla bir şey yaptırılamaz'' dediklerini de kaydetti. 
     
     ''WELCOME THE IRAK OLSUN'' 

     TBMM'de tezkerenin neden reddedildiğini anlattıklarını ve konunun anlaşıldığını ifade eden Dülger, ''Karşılıklı konuşma ile çok rahatlıkla anlaşma sağlanabiliyor. Biz de bir heyet halinde ABD'ye gitmeyi düşünüyoruz'' dedi. 
     Onur Öymen de ''Wexler, Suriye'ye ne mesaj götürülüyor Türkiye istikamet mi değiştiriyor deyince ben de Terör nedeniyle Türkiye'nin Suriye ilişkilerinin en kötü olduğu dönemde ABD Dışişleri Bakanı Suriye'yi 22 kez ziyaret etti ve bir kez bile Türkiye'ye gelmedi. Biz de o zaman ABD'nin Suriye'ye ne mesaj götürdüğünü merak ediyorduk dedim'' diye konuştu. 
     Öymen ayrıca Türkiye'nin Irak'a girince ''Welcome the Kürdistan tabelası yerine ''Welcome the Irak'' tabelası görmek istediğini ifade ettiğini, bunun üzerine Wexler'in de ''Bu çok güzel bir mesaj, bunu Washington'a götüreceğim'' dediğini aktardı. 
     
</TEXT>
</DOC>
