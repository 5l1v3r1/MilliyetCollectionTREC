<DOC>
<DOCNO> 160291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/spor/spo01.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Luce'den Terim'e jest 
</HEADLINE>
<TEXT>

Beşiktaş'ın hocası, Fatih Terim'in Türk futboluna katkısının büyük olduğunu söyledi, "Henüz onun yaptıklarını başaramadım" dedi 
     BEŞİKTAŞ'I şampiyonluğa taşıyan Teknik Direktör Mircea Lucescu, gelecek sezon hedeflerini sıraladı, Galatasaray çalıştırıcısı Fatih Terim'e övgüler yağdırdı. Terim'in, Türk futbolu ve Galatasaray'a katkısının büyük olduğunu belirten Luce, "Onunla karşılaştırılmamızda 'İmparator' ben değilim. Henüz onun yaptıklarını gerçekleştiremedim. İmparatorluğa ulaşamadım" diye konuştu. 
     SÜPER Lig'deki başarıların Beşiktaş'ı, Şampiyonlar Ligi'ndeki başarıların ise tüm Türkiye'yi ilgilendirdiğini belirten Rumen hoca, "Önce grubu aşıp, sonra çeyrek finali hedefliyoruz" ifadesini kullandı. Lucescu, Hakan Şükür konusunda ise şu açıklamayı yaptı "Onu tabii ki isterim. Ancak işin bir de finansman yönü var. Inter ve Parma'da onu anlayan teknik direktörlerle çalışmadı." 
     

</TEXT>
</DOC>
