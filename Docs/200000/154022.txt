<DOC>
<DOCNO> 154022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/soneko41.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamları 2003'e umutla bakıyorlar... 
</HEADLINE>
<TEXT>

     İstanbul Ticaret Odası İTO tarafından yapılan ankette işletmelerin bu yıla ilişkin ''iyimser beklenti'' içinde oldukları ortaya çıktı. 
     İTO Başkanı Mehmet Yıldırım, yaptığı yazılı açıklamada, İTO tarafından 2002 yılının genel ekonomik durumu ve performansını ortaya çıkarmak amacıyla, çoğunluğu KOBİ olan 936 firma nezdinde yaptıkları anketin sonuçlarını açıkladı. 
     Özel sektör firmalarının fedekarlığının 2002 yılında da sürdüğünü, kriz nedeniyle düşen talep karşısında firmaların ürünlerine zam yapmadıklarını belirten Yıldırım, ''Bu nedenle kimse, enflasyondaki gerilemenin sahibi olduğunu iddia etmesin. Başarı, fedekarlığını geçen yıl da sürdüren özel sektöründür'' dedi. 
     Yıldırım, söz konusu anketin, Irak ve tezkere krizlerinin henüz yaşanmadığı bir dönemde yapıldığına dikkati çekti. 
     Yıldırım'ın verdiği bilgilere göre, geçen yıl ikinci yarıda çıkan siyasi istikrarsızlık sonucu firmaların yüzde 62.7'sinin satışları, iç talepteki gerilemeye bağlı olarak azaldı. Firmaların yüzde 76.2'si dış pazardan medet umarak ihracata yöneldi. 
     İç pazar kaybı yaşayan firmaların yüzde 25.7'si kendi içinde yeniden yapılanmaya yönelirken, yüzde 20.9'unda kısmi tasfiye yaşandı. Firmaların özkaynak kullanımı yüzde 38 oranında azalırken, vadeli alışları ise yüzde 45.6 oranında arttı. 
     Firmaların yüzde 33.9'unda finansman sıkıntısı izlendi. Firmaların yüzde 67.1'i sabit sermaye yatırımında bulundu, yatırımda bulunamayan firmalar bu konudaki en önemli etkenin sermaye yetersizliği olduğunu ifade ettiler. 
     2002 yılında firmaların yüzde 62.1'inde istihdam edilen personel sayısının aynı kaldığı, yüzde 23.8'inde ise istihdamda azalış kaydedildiği ortaya çıktı. 
     2003 yılı için hükümetten öncelikle ele alınması istenilen tedbirler sorusuna karşılık, firmaların yüzde 71.6'sı ekonomide verimliliği sağlayacak tedbirler alınmasını, yüzde 68.3'ü enflasyonun düşürülerek büyümenin sağlanmasını istedi. 
     İTO Başkanı Mehmet Yıldırım, ankette bu yıla ilişkin beklentilerin de belirlenmeye çalışıldığını ifade ederek, ''İşletmeler genelde 2003 yılına umutla bakıyor. Sonuçlara göre, bu yıl iç ve dış satışların artacağı ümidi hakim'' dedi. 
     




</TEXT>
</DOC>
