<DOC>
<DOCNO> 170099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/guncel/gun06.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Birbirimizi tamamladık’ 
</HEADLINE>
<TEXT>

ÖSS’de birinci olan Emre Kacar’ın bir yıl birlikte çalıştığı 8 arkadaşı da ilk 1600 kişi arasında yer aldı. Üç arkadaş "Her konuda birbirimizin eksiklerini tamamladık" dedi 
     KEREM PULGAT, ALİYE ÇETİNKAYA Konya DHA 

     ÖSS’deki tüm soruları doğru yanıtlayarak rekor kıran Emre Kacar’ın bir yıl birlikte çalıştığı dokuz kişilik grubundan üç arkadaş, her gün ortalama dokuz saati beraber geçirdiklerini belirterek, "Birimizin bilmediğini diğerimiz anlattı. Her konuda birbirimizi tamamladık. Başarı için kural koymadık" dedi. 
     Sınavda sayısal alanda Türkiye genelinde 1474. olan Engin Köse, gruptaki arkadaşlarıyla geçirdiği günleri unutamayacağını söyledi. 
     
     Katı kurallar koymadık 
     Köse, "Sanıldığı gibi sistemli çalışmadık. Çalışırken katı kurallar koymadık. Ancak bir yıl boyunca hiç disiplinsiz davranmadık. Her şeyimizi beraber yaptık. Birlikte ders çalışarak sabahladık" diye konuştu. Kacar’ın beraber çalıştığı arkadaşlarından olan ve sayısal alanda Türkiye genelinde 1534. sırayı alan Necati Enver ise, birlikteliklerinin hem arkadaş, hem öğrenci ilişkisi olduğunu kaydetti. Beraberken sadece ders çalışmadıklarını, sinemaya gittiklerini ve her türlü sosyal faaliyeti gerçekleştirdiklerini dile getiren Enver, "Taşlar birbirini tamamladı, başarı ortaya çıktı" şeklinde konuştu. 
     
     Etkinliklere ağırlık verdiler 
     Sınav stresini sosyal etkinlikler ve kişisel motivasyonla aştıklarını belirten Türkiye 552.si Sertaç Sayın ise birbirlerini her konuda motive ettiklerini belirtti. Ahmet Can Oralcan Türkiye genelinde 467., İbrahim Alişar 491. , Umut Somuncu 597., Gökberk Şenol 879., Murat Köylü 1139. oldu. 
     

</TEXT>
</DOC>
