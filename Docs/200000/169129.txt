<DOC>
<DOCNO> 169129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/soneko13.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan ABD'li yatırımcılar faizlerin düşmesini bekliyor... 
</HEADLINE>
<TEXT>

     Maliye Bakanı Kemal Unakıtan, ABD'de görüştüğü yatırımcıların Türkiye'de faizlerin düşmesini beklediklerini ifade ettiğini belirterek, ''Türkiye'deki faizlerin düşmesiyle birlikte, oldukça büyük yatırım şirketleri, yabancı sermaye Türkiye'ye gelecek'' dedi. 
     ABD'de çeşitli temaslarda bulunan Unakıtan, THY'nin tarifeli uçağıyla saat 13.20'de İstanbul'a geldi. 
     Atatürk Havalimanı'nda ABD temasları hakkında bir açıklama yapan Unakıtan, New York ve Boston'da stratejik yatırımcılar ve portföy yatırımcılar ile doğrudan yatırımları olan büyük kuruluşların idarecileriyle görüşmeler yaptığını söyledi. 
     Görüşmelerin oldukça yoğun geçtiğini belirten Unakıtan, ''Türkiye'ye ilgi oldukça fazlalaşmış. Türkiye'de ekonomik durumun giderek düzelmesi onların ilgilerini arttırmış. Türkiye'de yatırımı olanlar yatırımlarını arttırmak niyetindeler. Portföy yatırımlarını arttırmak istiyorlar. Türkiye'nin borsasına girmek istiyorlar'' dedi. 
     Türkiye'de özelleştirme kapsamındaki bazı kuruluşlarla ilgilenenlerle görüşmeler yaptığını da anlatan Unakıtan, görüşmelerde Türk ekonomisi hakkında bilgiler verdiklerini söyledi. 
     Unakıtan, kimlerin özelleştirme kapsamındaki hangi kuruluşlarla ilgilendiğinin sorulması üzerine, ''Tekel ile ilgili olarak Philip Moris Başkanı ile görüştük. Tekel'e oldukça istekliler. Biz de bu ihalelere ne kadar iştirakçi katılırsa iyi olacağını düşündüğümüzden herkesi davet ediyoruz. Onun dışındaki yatırımcılar isimlerinin verilmesini arzu etmiyorlar'' diye konuştu. 
     
     ''FAİZLERİN DÜŞMESİNİ BEKLİYORLAR'' 

     Kemal Unakıtan, yaptığı görüşmeler sonunda Türkiye'ye ne kadarlık bir yabancı sermaye girişinin beklendiğinin sorulması üzerine de, şöyle konuştu 
     ''Görüşmeler sırasında 'ne kadar yatırım yapacaksınız' şeklinde konuşulmuyor. Bu biraz da sizin tahminlerinize ve koku kabiliyetinize bağlı bir iş. Türk ekonomisindeki gelişmeler onları son derece memnun etmiş. Onların bize ifade ettikleri, 'Türkiye'deki faizlerin düşmesini bekliyoruz' dediler. Türkiye'deki faizlerin düşmesiyle birlikte, oldukça büyük yatırım şirketleri, yabancı sermaye Türkiye'ye gelecek. Bunu özellikle belirttiler.'' 
     
     VERGİ İNDİRİMİ 

     Bakan Unakıtan, yeni vergi paketinin hazırlandığını hatırlatan bir basın mensubunun ''Otomotivde indirim söz konusu olacak mı KDV'de indirim öngörüyor musunuz '' şeklindeki sorusuna karşılık da şunları kaydetti 
     ''Otomotivde 20 yaş meselesi var. Onunla ilgili olarak bir kanunumuz geliyor. 20 yaşı aşkın arabaların satışında hem ekonomideki canlılığı sağlaması açısından, hem de çevre açısından onlarda bir vergi indirimi söz konusu. ÖTV'de indirim şimdilik kafi. Hükümet ve AK Parti olarak bütçemizin hassasiyetleri elverdiği ölçüde ekonominin canlanması konusunda birtakım vergisel tedbirler alacağız. Bazılarını indireceğiz. Finans sektörünün daha kuvvetli hale getirilmesi için bazı vergilerde yeniden yapılandırmaya gidebiliriz. Çünkü Türkiye'de finans sektörünün kuvvetlenmesi lazım.'' Unakıtan, ABD'de bulunduğu sırada Irak'ta yaşanan gelişmelerin gündeme gelip gelmediğinin sorulması üzerine de, ''Bizim toplantılarımız daha ziyade ekonomi ağırlıklı geçtiği için siyaset yoktu. Orada da böyle bir soruyla karşılaşmadık'' diye konuştu. 
     ''Irak'ta Türk ve ABD'li şirketlerin ortak iş yapması konusunda görüşmeler yaptınız mı '' şeklindeki soruya karşılık Unakıtan, ''Bazı büyük şirketlerin CEO'ları ile görüşmeler yaptım. Onlar sıcak bakıyorlar. Türkiye'nin altyapısının çok kuvvetli olduğundan, Irak'a komşu olmasından ve Türk işadamlarının Irak'ı iyi tanımasından dolayı, Irak'taki yapılanmada muhakkak bulunacaklarını ifade ettiler. Gıda, inşaat, ilaç sektörü gibi çeşitli sektörler var'' dedi. 
     
</TEXT>
</DOC>
