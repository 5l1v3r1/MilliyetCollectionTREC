<DOC>
<DOCNO> 198001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sonspo13.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreli Bu skandal karara pabuç bırakmayacağız... 
</HEADLINE>
<TEXT>

     UEFA Olağanüstü Komitesi'nin, güvenlik gerekçesiyle Galatasaray ve Beşiktaş'ın İstanbul'da yapacağı Avrupa Şampiyonlar Ligi maçlarını tarafsız sahalara almasına tepkiler sürüyor. 
     Beşiktaş Kulübü İkinci Başkanı Hüsnü Güreli, kararı ''çok büyük bir skandal'' olarak yorumlarken, ''Bu ucuz ve skandal karara pabuç bırakmamak için her türlü girişimi yapacağız'' dedi. 
     Digitürk LİG TV'de yayınlanan ''Günaydın Futbol'' programına telefonla katılan Hüsnü Güreli, UEFA'nın kararını çok büyük bir skandal olarak nitelendirdiklerini vurgulayarak, ''Dünyanın çeşitli ülkelerinde terör olayları sürerken oynanan maçlar var. Yani ortada emsaller var. Gerekli itirazları yapıyoruz. Yönetim kurulu olarak bazı kararlar aldık'' diye konuştu. 
     Hüsnü Güreli, şunları kaydetti 
     ''Ancak asıl önemli olan konu, bu Türkiye Cumhuriyeti Hükümeti'ne ve milletine karşı alınmış bir karardır. Bu tip kararlar terörün engellenmesini önler. Türkiye üzerinde oynanan siyasal oyunları hepimiz biliyoruz. Şimdi yapmamız gereken şey, öncelikle bizim bu akşam Lazio'yu yenmemiz. Yendikten sonra, ulusça, turizmimizi etkileyecek bu karar sonrası bir ders çıkararak, birlikte hareket etme bilincine ulaşmamız gerekiyor. Bizler de bu tip uygulamalar karşısında ulusça birleşip, birlikte hareket etmeliyiz. Örneğin, bütün tatillerimizi Türkiye'de geçirme kararı alabiliriz. Uluslararası platformda da hukuki girişimleri sonuna dek yapacağız. Bu ucuz ve skandal karara pabuç bırakmamak için her türlü girişimi yapacağız. Saygısızca bir karar. UEFA'dan böyle bir karar çıkması düşündürücü ve üzücüdür.'' 
     
</TEXT>
</DOC>
