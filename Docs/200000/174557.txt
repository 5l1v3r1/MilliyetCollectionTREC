<DOC>
<DOCNO> 174557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sontur26.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Eltinin hırsızlık oyununu, polis bozdu... 
</HEADLINE>
<TEXT>

     Bursa'nın merkez Osmangazi İlçesi'nde, telefon ederek eltisini evinden uzaklaştırıp, ziynet eşyalarını çaldığı öne sürülen kadın yakalandı. 
     Bursa Emniyet Müdürlüğü Asayiş Şubesi'nden yapılan açıklamaya göre, Fatih Mahallesi Şevkli Sokak'ta oturan Hüseyin D'nin, dün evinin kapısının kırılarak, eşi Emine D'ye ait ziynet eşyalarının çalındığı ihbarını aldı. Güvenlik güçleri, çevredeki vatandaşların ifadeleri doğrultusunda, Emine D'nin eltisi Özlem D'yi hırsızlık olayına adı karıştığı iddiasıyla gözaltına aldı. 
     Özlem D'nin sorgulamasında, eşinin yüklü miktardaki kredi borcunu ödeyebilmek için hırsızlık yaptığını itiraf ettiği bildirildi. 
     İfadesinde, olay günü sokakta oynamakta olan bir çocuğa, eltisi Emine D'nin evine telefon açtırdığını anlatan Özlem D, çocuğun kendisinin talimatıyla eltisine, ''Eşiniz trafik kazası geçirdi. Şu an SSK Hastanesi'nde tedavi görüyor. Hemen gelmeniz gerekiyor'' dedikten sonra telefonu kapattığını anlattığı kaydedildi. Özlem D'nin, telefon görüşmesinin ardından eltisinin evden ayrılmasını sağladığını ve ziynet eşyalarını çaldığını söylediği bildirildi. 
     Özlem D'nin, sorgulanmasının tamamlanmasının ardından adliyeye sevk edileceği öğrenilirken, evinde ele geçirilen ziynet eşyaları da polis tarafından eltisi Emine D'ye teslim edildi. 
     
</TEXT>
</DOC>
