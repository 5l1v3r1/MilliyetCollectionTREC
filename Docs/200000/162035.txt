<DOC>
<DOCNO> 162035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sonspo02.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlı yayında Fatih Terim ile Ahmet Çakar tartıştı.. 
</HEADLINE>
<TEXT>

     Telegol programında dün akşam canlı yayında Galatasaray Teknik Direktörü Fatih Terim ile eski hakem Ahmet Çakar arasında, Okan'ın transferiyle ilgili sohbet sırasında ilginç bir tartışma yaşandı. 
     Galatasaray Teknik Direktörü Fatih Terim, Gençlerbirliği Kulübü Başkanı İlhan Cavcav'ın Okan'ın Beşiktaş'a transferi konusunda yaptığı açıklamalara tepki göstererek, ''Cavcav, Okan'ı Beşiktaş'a verirken neden, kimden korkuyor, merak ediyorum'' dedi. 
     Fatih Terim'in açıklamalarına tepki gösteren Ahmet Çakar ise "70 yaşındaki bir adamı 'korkutuldu" diye töhmet altında bırakırken bunu açıklamak zorundasınız" dedi. 
     Programa daha sonra bağlanan İlhan Cavcav da "Ben Allah'tan başka kimseden korkmam. Eğer üç futbolcu verselerdi Okan'ı Beşiktaş'a verecektim. Ancak pazarlık sırasında sayın Terim'in 'Benim adım Fatih Terim' demesini de kendisine yakıştıramadım" dedi. 
     Terim, canlı yayınlanan Telegol programına telefonla bağlanarak, Okan'ın Beşiktaş'a transferinin hayırlı olmasını diledi. Transfer olan oyuncu hakkında hiçbir zaman olumsuz konuşmayacaklarını belirten Terim, Okan'ın Türk futbolu ve Beşiktaş adına başarılı olması temennisinde bulundu. 
     Bu olaylarda birtakım yanlışlıklar olduğunu savunan Terim, şunları kaydetti 
     ''Gençlerbirliği Kulübü Başkanı İlhan Cavcav ile telefonda konuştuk. Kendisine biraraya gelmeyi teklif ettim. 'Bu işler telefonda da olur' dedi. Ancak daha sonra 4-5 menajer ile saatlerce pazarlık yapabiliyor. Bize rakam ve oyuncu konusunda pazarlık şansı tanımadı. 70 yaşında 'duayen' diye bahsedilen bir adam, herkese aynı davranmalıydı. Bu arada Slovakya'yı arayıp, 'Ben senin futbol hayatını bitiririm, genç takıma yollarım' demek de ne kadar doğrudur ''. 
     Terim, ''İlhan Cavcav'ın madem kimseden korkusu yok, doğruları söylesin. Cavcav, Okan'ı Beşiktaş'a verirken neden, kimden korkuyor, merak ediyorum. Net konuşmamasını yadırgadım'' dedi. 
     Galatasaray'ın kimseye bahsedildiği gibi para vermeyeceğini, verse de bunu açıklayacağını belirten Terim, futbolcunun, antrenör Müfit Erkasap'ın evine giderek Galatasaray'da oynamak istediğini söylediğini anlattı. 
     Beşiktaş'a da sitemde bulunan Terim, siyah-beyazlı kulüp sezon ortasında Altaylı Sinan'a talip olduğunda, kendilerinin rica üzerine bu transferden çekildiklerini vurguladı. 
     
     İSTENMEYEN FUTBOLCULAR GİDECEK 

     Fatih Terim, Galatasaray'da yerli veya yabancı istenmeyen futbolcuların gideceğini söyledi. Kulüp içindeki operasyonu ve dış transferi belirlediklerini ifade eden Terim, ''Galatasaray, taraftarına layık bir takımı yapacaktır. Bunun müjdesini veriyorum. Bugün hiç kimsenin maddi gücü yüksek değildir. Ancak kulüp başkanımız her türlü transferi kendi cebinden de olsa karşılayacağını ifade etti. Biz Galatasaray'ın bir lirasının dahi boşa gitmesini istemeyiz. Gereken fedakarlık yapılacaktır'' diye konuştu. 
     Öte yandan, İlhan Cavcav da, aynı programa bağlanarak, Beşiktaş'ın Galatasaray transferden vazgeçtikten 2 gün sonra kendilerine teklifte bulunduğunu söyledi. 
     Kendisinin kesinlikle Okan'ı arayarak tehdit etmediğini savunan Cavcav, Fatih Terim'in kendisi hakkındaki bazı sözlerini de kendisine yakıştıramadığını sözlerine ekledi. 
     İlhan Cavcav ise Okan'ı tehdit ettiği yolundaki iddiaların ise "yalan" olduğunu vurguladı. Programda yeralan Okan Koç görüntülerinde ise genç futbolcu Beşiktaş'ta futbol oynayacağı için çok mutlu ve gururlu olduğunu söyledi. 

     
</TEXT>
</DOC>
