<DOC>
<DOCNO> 197798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/soneko04.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, zeytinyağı üreticileri arasında tüketimde sonuncu .. 
</HEADLINE>
<TEXT>

     İzmir Ticaret Borsası'nın İZTB yaptığı bir araştırma, Türkiye'nin ''zeytinyağı üreticisi ülkeler arasındaki tüketimde'' son sırada bulunduğunu ortaya koydu. 
     İZTB'den yapılan açıklamaya göre, sağlıklı ve dengeli beslenme bilincinin gelişmesiyle ''yükselen değer'' haline gelen zeytinyağı, yüzde 75-80 oranında üretildiği bölgede tüketiliyor. Ancak önemli zeytinyağı üreticilerinden Türkiye'de tüketimin artırılamadığı kaydedildi. 
     Araştırmaya göre yıllık kişi başına 21 litre zeytinyağının tüketildiği Yunanistan ''üretici ülkeler arasındaki tüketimde'' ilk sırada yer alıyor. İtalya 12, İspanya 10.5, Tunus 10, Suriye 6, Portekiz 5 litre ile Yunanistan'ı takip ediyor. 
     Türkiye ise yıllık ortalama 1 litre tüketimle listenin son sırasında bulunuyor. 
     İZTB Başkanı Tuğrul Yemişçi, bu durumu ''traji-komik'' diye nitelendirerek, ''Biz 92 milyon adet meyve veren ağaca sahip, dünya üretiminde yüzde 4.6'lık payı olan bir ülkeyiz. Tüketimdeki bu sıralamayı içimize sindirmemiz mümkün değil'' dedi. 
     Araştırmanın bir başka sonucuna göre son 11 sezon baz alındığında dünya zeytinyağı üretiminin ortalama yüzde 33'ü İspanya, yüzde 24'ü İtalya, yüzde 17'si Yunanistan, yüzde 8'i Tunus, yüzde 4.6'sı Türkiye ve yüzde 4.3'ü Suriye tarafından karşılanıyor. Artış oranları dikkate alındığında yakında Suriye'nin Türkiye'yi geçmesinin söz konusu olacağı belirtiliyor. 
     
</TEXT>
</DOC>
