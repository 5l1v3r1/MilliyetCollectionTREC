<DOC>
<DOCNO> 153550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sonspo23.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Galdeano Fransa Turu'nda yok... 
</HEADLINE>
<TEXT>

     Uluslararası Fransa Bisiklet Turu'nu 4 kez kazanan Lance Armstrong'un en önemli rakiplerinden biri olan İspanyol bisikletçi Igor Gonzalez De Galdeano, doping cezası yüzünden bu yılki tura alınmayacak. 
     Geçen yılki turda yapılan testlerde idrarında doping maddesi içeren anti-astım ilacı ''salbutamol'' bulunan Gonzalez De Galdeano'ya, Fransa Anti Doping Ajansı tarafından 6 ay ceza verildi. Fransa'daki ajansla kuralları farklı olan Uluslararası Dopingle Mücadele Konseyi ise reçetesi olduğu için 29 yaşındaki Gonzalez De Galdeano'yu temize çıkarmıştı. 
     İspanyol bisikletçinin katılamayacak olması nedeniyle bu yılki turda, son 4 yılın birincisi Armstrong, en büyük favori konumuna geldi. Lance Armstrong, bu yıl da şampiyon olursa 1991-95 yıllarında üstüste 5 kez birinciliği elde eden İspanyol Miguel Indurain'in rekorunu yineleyecek. 
     




</TEXT>
</DOC>
