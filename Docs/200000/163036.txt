<DOC>
<DOCNO> 163036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur43.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Papandreu ile konuşacağım... 
</HEADLINE>
<TEXT>

     Başbakan Vekili, Dışişleri Bakanı ve Başbakan Yardımcısı Abdullah Gül, Ege Denizi ile ilgili konularda Türkiye'de asker, sivil, hükümet ayrımı olmadığını, Ege'ye ilişkin son gelişmeleri Yunanistan Dışişleri Bakanı Yorgo Papandreu ile görüşeceğini söyledi. 
     Gül, Dışişleri Bakanlığı'ndan çıkışı sırasında, Yunanistan'ın Türkiye'ye yönelttiği taciz iddialarına ilişkin gazetecilerin sorularını yanıtladı. 
     Genelkurmay Başkanlığı'nın konuya ilişkin yaptığı açıklama ile ''askeri kanadın hükümetin bu konuda açıklama yapmamasından rahatsızlık duyduğu yönündeki'' haberlerin hatırlatılması üzerine Gül, şunları kaydetti 
     ''Hepimiz rahatsız oluruz. Bu gibi konularda asker, sivil, hükümet ayrımı söz konusu değildir. Bizim bütün amacımız Ege'nin gerçekten bir barış denizi haline gelmesidir. Bunun için herkesin yapması gereken şey, dikkatli hareket etmektir. Lüzumsuz şekilde olayları tırmandırmanın anlamı yok. Yapmamız gereken şey nedir Türk-Yunan işbirliğini bütün dünyaya göstermektir. Bu, her alanda yapılacak işbirliğidir. Çünkü hepimizin menfaati bu bölgede barış içinde karşılıklı birbirimize saygı göstererek yaşamaktır.'' Bakan Gül, Yunanistan'ın konuyu uluslararası platformlara çekmeye çalışması karşısında Türkiye'nin bir girişiminin olup olmayacağına ilişkin bir soru üzerine de, ''Neyi nerede yapacağımızı biz biliriz. Yeri geldiğinde söyleyeceklerimiz olacaktır, onlar üzerinde çalışıyoruz'' dedi. Gül, Türkiye'nin haklarının her platformda savunulacağını belirterek, ''Bundan kimsenin şüphesi olmasın'' diye konuştu. 
     Türk Silahlı Kuvvetleri'nden kendisine bir rahatsızlık iletilmediğini kaydeden Gül, Türkiye'de bu konularda ayrım söz konusu olmadığının altını bir kez daha çizdi. 
     Türkiye'nin konuya ilişkin tepkisinin verilmesinde geç kalınıp kalınmadığının sorulması üzerine de Gül, ''Hiçbir şeyde geç kalınmadı'' dedi. Gül, Yunanistan Dışişleri Bakanı Papandreu ile yakın bir zamanda konuyu görüşeceğini de kaydetti. 
     Bir soru üzerine, NATO Güney Bölge Hava Komutanlığı'nın Türkiye'ye verilmesinin iki ülke arasındaki süreci olumlu etkileyeceğini belirten Gül, ''ama bunu bir zafer olarak yorumlamanın yanlış olacağını'' bildirdi. Gül, Yunanistan'ın da katkısının olacağını, bunun bir Türk-Yunan meselesi olmadığını ifade etti. 
     
     ERMENİSTAN'LA İLİŞKİLER 
     Dışişleri Bakanlığı İstihbarat ve Araştırma Dairesi Genel Müdürü Büyükelçi Ecvet Tezcan'ın ABD'deki Ermeni çevreleriyle temaslarına ilişkin bir soru üzerine de Gül, bu görüşmelerin içeriği hakkında bir şey soylemek istemediğini kaydetti. Gül, ''Ermeni meselesi deyince, bir Ermenistan'da yaşayanlar var, bir de Ermenistan'da yaşamayıp uzaktan idare etmeye çalışanlar var'' diye konuştu. 
     Gül, Ermenistan'a yönelik yeni açılımların söz konusu olup olmadığının sorulması üzerine de, şunları söyledi 
     ''Ortadoğu ve Kafkaslar'ın barış ve istikrar merkezi olmasını istiyoruz. Türkiye ve Azerbaycan ile Ermenistan arasındaki sorunların kalıcı çözüme kavuşturulması için katalizör rolü oynayacak şekilde her şeyi hızlandırmak istiyoruz.'' Gül, TBMM tarafından 4 Haziran'da onaylanan ''Medeni ve Siyasi Haklara İlişkin Uluslararası Sözleşme'' ile ''Ekonomik Sosyal ve Kültürel Haklara İlişkin Uluslararası Sözleşme'' hakkındaki değerlendirmelerin hatırlatılması üzerine, kamuoyunda bu konudaki görüşlerin bilgi eksikliğinden kaynaklandığını söyledi. 
     Bakan Gül, söz konusu sözleşmelerin 1976 yılında BM tarafından kabul edildiğini hatırlatarak, ''Bu iki sözleşmeyi onaylayamayan ülkelerin listesine bir bakın, bu ülkeler arasında Türkiye'yi görmek ister misiniz, istemez misiniz '' diye konuştu. Gül, Türkiye'nin sözleşmelerin bazı bölümlerine ilişkin çekincelerinin olduğunu da sözlerine ekledi. 
     
     EK VERGİLER 
     Gül, bir gazetecinin ek vergilerin kaldırılmasına ilişkin başvuru yapıldığını hatırlatması üzerine, şunları kaydetti 
     ''Mahkeme kararı neyse ona uyarız. Bu vergiler Türkiye'nin savaş ortamı içinde ekonomik krize girmemesi için kondu. Eğer Türkiye bugün düzlüğe çıktıysa o dönemdeki ekonomi yönetiminden dolayıdır. Bir mahkeme kararı olursa, gereği yapılır.'' Kerkük-Yumurtalık boru hattındaki patlama hakkında ise Gül, ''Sabotaj vardır, işin büyüklüğüyle ilgili şu anda inceleme yapılıyor, tam rapor akşama doğru gelir'' dedi. 
     
</TEXT>
</DOC>
