<DOC>
<DOCNO> 168768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sonspo05.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum yurtdışı seferine çıktı, Fenerbahçe Koch'la çalıştı... 
</HEADLINE>
<TEXT>

     Fenerbahçe yeni sezon hazırlıklarını sabah yaptığı antrenmanla sürdürürken, teknik direktör Christoph Daum, transfer çalışmaları için yurtdışına gitti. 
     Alman çalıştırıcının yardımcısı Murat Kuş, idman sonunda basın mensuplarının yanına gelerek, Daum'un yurtdışına çıktığını belirterek, ''Daum, Fenerbahçe için çalışmalarını sürdürüyor. Nereye gittiği, niçin gittiği hakkında bilgi veremem'' dedi. 
     Samandıra Tesisleri'nde antrenör Roland Koch yönetiminde yaklaşık bir buçuk saat süren idmanda ise futbolcular koşu, istasyon ve pas çalışmasının ardından bire bir adam geçip gol atma çalışması yaptı. Antrenmanda kaleciler Volkan, Recep ve Bekir, bir süre kaleci antrenörü Eike Immel yönetiminde, sakatlığı bulunan İsmail ve Rus futbolcu Vladimir Beschastnykh, Dr. Gunnar Gerisch yönetiminde ayrı çalıştılar. İdmana rahatsızlığı bulunan Tuncay çıkmazken, dünkü idmanda yer almayan Sergei Rebrov bugün takımla çalıştı. 
     
</TEXT>
</DOC>
