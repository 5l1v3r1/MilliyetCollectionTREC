<DOC>
<DOCNO> 186392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/spor/ydilmen.html </URL>
<DATE> 2003/10/04/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Son 15 dakika 
</HEADLINE>
<TEXT>

   
   Maçların son 15 dakikası Fenerbahçe'nin en etkili olduğu dakikalar. Sezon başından beri o bölümlerde gol yemediği gibi, gol atıp kazanıyor. Bunda fizik gücün, hırsın ve olumlu değişikliklerin önemli etkisi vardı. 
   Yoksa maçın ilk 75 dakikası oyuna hükmeden, pozisyon bulan takım 3-4-3 oynayan Konyaspor'du. Ama dörtlü orta sahayla oynayan bir takıma karşı üç santrforla oynarsanız, bu 75 dakikalık bölümde mutlaka skor avantajını elde etmeniz gerekir. Bunu sağlayamazsanız forvet oyuncuları ve orta saha yorulur ve rakibe üstünlüğü verir. Hamleyi Daum yaptı, riske girdi, forvete oyuncu soktu. Çok efor sarfeden Cenk, Altan, Zafer Biryol üçlüsünden yorulduğu bölümlerde Zafer kenara alınmayınca ve skor avantajı da gelmeyince diri Fenerbahçe sonuca gitti. Bir puana bile sevinecekken, üç puanı kapıverdi. Skor 4-2 olduktan sonra değişiklik geldi ama iş işten geçmişti. 
   Fenerbahçe altı pozisyon buldu. Bunların beşi kafa pozisyonlarıydı ve üç tanesi gol oldu. Burada Konya savunmasının yan toplardaki sıkıntısı ortaya çıktı. Petkov, Ümit Özat, Serhat ve oyuna sonradan giren Rebrov maçın kaderini belirlediler. 
   Takım olarak eski maçlara göre çok üstün değildi Fenerbahçe. Özellikle Tomas, Konya forvetine karşı ilk iki maçtaki iyi görüntüsünden uzaktı. Üst üste gelen galibiyetler takımın moral kondisyonunu yükselttiği için oyununu olumlu etkiliyor. Recep hata yaptı doğrudur. Ama Recep gibi tecrübesiz kaleci topa sahip olmadan defans oyuncularının pozisyonu bırakmaları düşündürücü. 
   Christoph Daum son 20 dakika riski girdi. Bir bakıma kumar oynadı ve kazandı. Klasik skoru yakaladıktan sonra Ümit Özat'ın yanına ikinci ön libero Servet'i aldı, maçı bağladı. 
   
      
   
   
</TEXT>
</DOC>
