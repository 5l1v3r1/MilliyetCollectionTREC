<DOC>
<DOCNO> 193214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sondun05.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Guantanamo'daki Türkler için umut ışığı 
</HEADLINE>
<TEXT>

     ABD'nin, 4 Türk vatandaşının da bulunduğu Guantanamo üssündeki bazı tutukluların ülkelerine nakledilmeleri için ilgili ülkelerin yetkilileriyle görüşmelerde bulunduğu bildirildi. 
     Boston Globe gazetesinin haberine göre, Küba'daki Guantanamo üssünde yaklaşık iki yıldır Taliban ve El Kaide zanlılarını tutan ABD, uluslararası baskıların kesilmemesi üzerine ''düşük tehdit'' ortaya koyan bazılarının ülkelerinde yargılanmaları veya cezalarını çekmeleri için zanlıların ülkeleriyle temasa geçti. 
     Gazeteye bilgi veren isminin açıklanmasını istemeyen bir Amerikalı yetkili, ''yüksek tehdit'' içermeyen zanlıların ülkelerine gönderilmeleri yönünde yapılan görüşmelerin Ocak ayına kadar tamamlanmasını umduklarını söyledi. 
     ''Bu kişilerin sokağa salıverilemeyeceğini, ancak hükümetlerle yapılan görüşmelerde bir anlaşmaya varılmasını beklediklerini'' kaydeden Amerikalı yetkili, ''Asıl olan terörle küresel mücadele ve diğer ülkeler bu konudaki sorumluluklarını yerine getirmek zorundalar'' diye konuştu. 
     Guantanamo üssünde, 4'ü Türk, 660 Taliban ve El Kaide militanı zanlısı ile sempatizanı bulunuyor. 
     ABD'nin bu kişileri yaklaşık 2 yıldır yargılamadan tutması, başka ülkelerin ve uluslararası insan hakları kuruluşlarının yanı sıra ABD içinde de büyük tepkiye neden oluyor. 
     
</TEXT>
</DOC>
