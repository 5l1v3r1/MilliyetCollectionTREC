<DOC>
<DOCNO> 191474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/ekonomi/eko02.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus doğalgazında indirim görüşmeleri kilitlendi... 
</HEADLINE>
<TEXT>

   Enerji Bakanı Hilmi Güler'in "Doğalgaz indiriminde son 15 dakikaya girdik" açıklamasına rağmen Rusya'nın Türkiye ile pazarlığa yanaşmadığı bildirildi 
      SEÇKİN ÜREY Ankara 
   
   Enerji Bakanı Hilmi Güler'in görüşmelerin olumlu sonuçlanacağı beklentisiyle "İndirimde son 15 dakikaya girdik" açıklamasına karşın Rusya'dan alınan doğalgazın fiyat indirimindeki teknik görüşmeler kilitlendi. 
   Üst düzey bir yetkili, "Görüşmelerde 'biz hancı, siz yolcu' muamelesi yapıyorlar" dedi. Rusya'da aralarında Mavi Akım'ın da bulunduğu üç ayrı hattan gelen doğalgazın fiyat formüllerini yeni baştan belirleyerek indirim sağlamayı amaçlayan teknik görüşmelerden sonuç çıkmadı. 
   
   Siyasi çözüm 
   Teknik heyetler arasında Moskova'da yapılan son görüşmelerde Rus Gazexport masaya son teklifi koydu. Ruslar'ın önerdiği formülün ortaya çıkaracağı öngörülen fiyat yapılanması, Türk tarafının beklentisinin üstünde kaldı. Rus tarafı daha fazla pazarlık yapmayacağını açıkladı. Bunun üzerine Botaş ve Enerji Bakanlığı yetkililerinden oluşan heyet, görüşmeleri terk etti. 
   Teknik görüşmelerin kilitlenmesi nedeniyle sorunu siyasi yönden çözme çabaları arttı. Güler'in Rus Büyükelçisi Pyotr Stegny ile konuyu sık sık ele aldığı, önümüzdeki günlerde hükümet düzeyinde de bir adım atılabileceği kaydedildi. 
   
   Dalgalanma istemiyoruz    Anlaşmazlığın ana ekseninin formülün fiyat dalgalanmasına yol açacak olmasından kaynaklandığı belirtildi. Formülün Ruslar'ın önerdiği şekilde gerçekleşmesi halinde fiyatın dalgalanmaya yüksek seviyede açık bırakacağı ifade edildi. Türk tarafında ise dalgalanmanın en düşük seviyede olacağı bir formül arzulanıyor. 
   
   Tahkim gölgesi    Öte yandan Mavi Akım'ın fiyat formülünün yanlış yazılması nedeniyle geçtiğimiz yaz tahkime gitme noktasına gelen görüşmeler, tahkim gölgesi altında geçiyor. Tahkimden hiçbir zaman vazgeçilmediği sadece "askıya alındığına" dikkat çeken yetkililer, "Anlaşma olmazsa son nokta yine tahkim olacak" yorumunu yaptılar. Formül görüşmeleri ağustosta bahar havasına girmişti. Rus heyetiyle Türkiye'de yapılan görüşmeler sonrasında yeni fiyat tarifesinin Rusya'nın Avrupa ülkelerine sattığı gazın ortalama sınır teslim fiyatı dikkate alınarak hesaplanacağı açıklanmıştı. Güler, sonraki günlerde yaptığı açıklamalarda "indirimde son 15 dakikaya girildiğini" söylemişti. 
   
   
</TEXT>
</DOC>
