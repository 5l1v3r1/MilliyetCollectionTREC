<DOC>
<DOCNO> 164476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sontur27.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçükarmutlu'da kaçak kondu sahipleri polise taş ve domates attı 
</HEADLINE>
<TEXT>

     Küçükarmutlu'da, bilirkişi heyetinin, kaçak olduğu belirtilen evlerinin bulunduğu arazide keşif yapmasına tepki gösteren grup, polise taş ve domates attı. 
     Sarıyer Adliyesi'nden gelen bilirkişi heyetinin keşif yapacağı geçici 44. sokağın girişinde toplanan mahalle halkı, pazar tezgahlarından barikat kurdu. 
     Polis, slogan atan yaklaşık 500 kişilik grubu, dağılmaları için uyardı. Grup bunun üzerine, polise domates, taş, yumurta ve pet şişeler fırlattı. Çevik kuvvet ekipleri de gruba gözyaşartıcı gazla müdahale etti. 
     Müdahalenin ardından dağılan bu kişiler, daha sonra Evrenpaşa Caddesi üzerinde toplandı. Buradan Fatih Sultan Mehmet Köprüsü'ne inmek isteyen gruba polis müdahale ederek izin vermedi. 
     Bu arada, yaşanan arbedede fenalık geçiren ve gözyaşartıcı gazdan etkilenenler oldu. 
     Öte yandan, bilirkişi heyeti, keşfin ardından bölgeden ayrıldı. 
     
</TEXT>
</DOC>
