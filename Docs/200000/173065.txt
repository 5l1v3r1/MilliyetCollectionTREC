<DOC>
<DOCNO> 173065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sontur20.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Pişmanlık küskünleri AKP yolunda 
</HEADLINE>
<TEXT>

     ANKARA Milliyet . 
     

CHP yönetiminin Topluma Kazandırma Yasası'na muhalefetini gerekçe göstererek partiden istifa eden Ağrı Milletvekili Cemal Kaya ve Batman Milletvekili Nezir Nasıroğlu'nun AKP'ye geçeceği bildirildi. 366 milletvekili bulunan AKP'nin iki vekilin katılımıyla, Anayasa değişikliği için gerekli 367 oy sınırını aşmayı planladığı öğrenildi. 
     İstifaların devamı beklenirken, AKP Genel Başkan Yardımcısı Dengir Mir Mehmet Fırat CHP'nin Güneydoğulu milletvekilleriyle görüşmelere başladı. 
     Partisinde yaşanan istifaları "açıklama yapmayı gerektirmeyecek bir durum" olarak nitelendiren Genel Başkan Deniz Baykal ise kurmaylarına "Topluma Kazandırma Yasası ABD'nin telkiniyle çıkarıldı. Türkiye bir şey kazanmayacak. AKP'ye giden milletvekilleri kayıp değil" dedi. 
     Baykal, iki milletvekilinin istifa etmeden önce parti yönetimiyle görüşmemesine de tepki gösterirken, partiden olası kopmaların ilk MYK toplantısında ele alınacağı belirtildi. 
     
     Manevracı Baykal 

     Nasıroğlu ise dün TBMM'de düzenlediği basın toplantısında CHP'nin sosyal demokrasi vizyonundan ciddi sapma yaşadığını savundu. AKP'ye geçip geçmeyeceği yönündeki sorulara da, "AKP veya başka parti olur. Seçmenim nereyi isterse" yanıtını veren Nasıroğlu şöyle konuştu 
     "Baykal ve parti yöneticileri ülke sorunlarına makul çözümler önermekten ziyade, parti içi manevralar peşinde koşmakta ve 'nasıl olur da partiyi elimizde tutarız' zihniyetiyle hareket etmektedir. Bu durumdan rahatsız olan milletvekilleri de antidemokratik uygulamalarla susturulmaktadır. Atatürk'ün hedefinden sapan bir partinin Atatürk'ün partisi olması düşünülemez." 
     
     TBMM'de son durum 

     AKP 366. 
     CHP 175. 
     Bağımsız 5. 
     DYP 3. 
     ANAP 1. 
     Toplam 550. 
     
</TEXT>
</DOC>
