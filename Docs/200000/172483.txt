<DOC>
<DOCNO> 172483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/yasam/yas10.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasin, taksit taksit düştü 
</HEADLINE>
<TEXT>

   Küçük Yasin, dördüncü kattan önce üçüncü kattaki yatağa düştü, oradan ikinci kattaki çamaşır iplerine takılıp burnu kanamadan yere ulaştı 
      ERSİN ERCAN Bolu DHA 
   
   Bolu'da, balkondan düşen bir miniği mucizeler zinciri kurtardı. Karaçayır Mahallesi Eflatun Sokak'taki 15 numaralı apartmanın 4'üncü katındaki evlerinin balkonunda önceki akşam oynayan küçük Yasin Enes Aydemir 2 , demir korkulukların üzerine çıkarak aşağıya sarktı. Dengesini kaybeden minik Yasin, önce havalanması için bir alt katın balkonunda korkuluklara konulan yatağın üzerine düştü. Oradan yuvarlanan Yasin, ardından da yine bir alt kattaki çamaşır iplerine takıldı ve hızı kesilerek zemine 'yumuşak iniş' yaptı. 
   Vatandaşlar tarafından İzzet Baysal Kadın Doğum ve Çocuk Hastanesi'ne kaldırılan Yasin Enes'in burnunun bile kanamaması, annesi Mukaddes ve babası Hüseyin Aydemir'i sevince boğdu. Çekilen röntgen filmlerinde de kırığa rastlanmayan Yasin, iç kanama ihtimaline karşı müşahede altına alındı. 
   
   
</TEXT>
</DOC>
