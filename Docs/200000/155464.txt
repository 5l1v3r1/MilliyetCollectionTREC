<DOC>
<DOCNO> 155464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/ekonomi/eko07.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış ticaret açığı ikiye katlandı 
</HEADLINE>
<TEXT>

     EKONOMİ SERVİSİ 

     Dış ticarette açık geçen yıla göre ikiye katlandı. Ancak açığın temel nedeni olan ithalat artışının ara mallarından kaynaklanması, ihracattaki yükselişin sanayi üretimini tetiklemesi analistler tarafından iyimser gelişme olarak yorumlandı. 
     
     İthalat yükseldi 
     DİE, ilk üç aylık dış ticaret ve sanayi üretim verilerini açıkladı. Buna göre, ihracat martta 3 milyar 686 milyon dolarla yılın en yüksek değerine ulaştı. Aynı dönemde yüzde 44.8 artan ithalat ise 5 milyar 554 milyon dolarla çok hızlı bir yükseliş gösterdi. Söz konusu dönemde dış açık ise yüzde 99 artarak 1 milyar 868 milyon dolara ulaştı. 
     Yılın ilk üç ayında ise ihracat 10 milyar dolar, ithalat 14.1 milyar dolar oldu. İthalattaki hızlı yükseliş ihracatın ithalatı karşılama oranının da yüzde 75.5'ten yüzde 66.4'e düşmesine neden oldu. 
     Öte yandan geçen yıl, 2001'e göre yüzde 19.5 artan mart ayı sanayi üretimi bu yıl da yüzde 5.6 arttı. Sanayi üretimi yılın ilk çeyreğinde yüzde 7.5 artarken, üretimin yüzde 87'sinin yapıldığı imalat sanayi alt kolu martta yüzde 5.8, ocak - mart döneminde yüzde 8.7 yükseldi. 
     

</TEXT>
</DOC>
