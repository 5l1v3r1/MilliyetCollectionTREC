<DOC>
<DOCNO> 187801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sonspo09.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Üzülmez İngiltere maçından alnımızın akıyla çıkacağız... 
</HEADLINE>
<TEXT>

     A Milli Futbol Takımı'nın 12. Avrupa Şampiyonası 7. Eleme Grubu'nda yarın İngiltere ile yapacağı tarihi maç öncesi milli futbolcular galip gelerek, Portekiz'deki finallere doğrudan katılacaklarından emin. 
     Milli takımın Beşiktaşlı futbolcusu İbrahim Üzülmez, İngiltere'yi yenerek, Türk milletine büyük bir coşku yaşatmak istediklerini söyledi. 
     ''www.bjkhaber.com''a ''konuk kalem'' olarak katılan İbrahim Üzülmez, takım olarak galibiyete inandıklarını ve bunu başaracaklarını belirtti. 
     İbrahim Üzülmez, yazısında özetle şunları kaydetti 
     ''Ben ve arkadaşlarım İngiltere'yi yenerek, Türk milletine büyük bir coşku yaşatmak istiyoruz. Bunu başaracağız. Milli takımımızda hepimiz galibiyete inanıyoruz. Kazanmaktan başka bir şey düşünmüyoruz. 
     Milli takımda hepimiz başarılı olmak için birbirimize söz verdik. Kesinlikle biz bu işi başaracağız. Bu maçta teknik direktörümüz Şenol Güneş'in kime görev vereceği hiç önemli değil. Kim çıkarsa çıksın ay-yıldızlı formamızı en iyi şekilde temsil edecektir. Tabii ki galibiyetimizde taraftarımızın rolü büyük olacak. Maça gelecek futbolseverler bizi 90 dakika boyunca sabırla desteklemeli. Sahaya kesinlikle hiçbir yabancı madde atılmamalı. Bugün beraber, omuz omuza olmamızın vaktidir. 
     Cumartesi günü tuttuğumuz takımı unutmak zorundayız. Beşiktaşlısı, Galatasaraylısı, Fenerbahçelisi ve diğer güzide takımlarımızı tutanlar olarak hepimiz Türk Bayrağı altında buluşacağız. Bu bizlere çok büyük bir güç veriyor. Şunu biliyorum ki, centilmen taraftarımız tüm dünyaya coşkusunu gösterecektir. Allah'ın izniyle bu zorlu maçtan alnımızın akıyla çıkacağız. Dualarınız bizimle olsun.'' 

     
</TEXT>
</DOC>
