<DOC>
<DOCNO> 164483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sontur34.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli Valisi'nin rafting keyfi... 
</HEADLINE>
<TEXT>

     Denizli Valisi Recep Yazıcıoğlu, doğa yürüyüşü ve dağ tırmanışlarından sonra, bu kez Büyük Menderes Nehri'nde rafting yaptı. 
     Çal ve Bekilli ilçelerindeki incelemelerinin ardından Büyük Menderes Nehri'ne inen Vali Yazıcıoğlu, Antalya'dan gelen 6 kişilik ekiple bota binerek rafting yaptı. 
     Oldukça heyecanlı dakikalar yaşadığını anlatan Yazıcıoğlu, ''Çoruh Nehri'nde ve Fırtına Deresi'nde rafting yaptım. Orada 5. derecede tehlikeli yer sayısı 4'ü geçmez. Burası öyle değil. 7 kilometre boyunca 5. derecede tehlikeli yerler mevcut. Bugüne kadar keşfedilmemiş ama bu da rafting için Büyük Menderes'in çok uygun olduğunu gösteriyor'' dedi. 
     
     İHA MUHABİRİNE SERUM TAKILDI 
     Öte yandan, Vali Recep Yazıcıoğlu'nun Büyük Menderes Nehri'ndeki rafting yapmasını izlemekle görevlendirilen İHA Muhabiri Muhammet Korkmaz, dağlık bölgede zor anlar yaşadı. 
     Sıcak hava yüzünden tansiyonu yükselen ve yürümekte zorlanan Korkmaz, yere yığılınca mendil sallayıp öndekilerden yardım istedi. Korkmaz'ı son anda fark ederek geri dönen gruptakilerden Dr. Sedat Özaltun'un müdahalesiyle, Muhammet Korkmaz kendine geldi. 
     Bir süre sırtta, daha sonra eşeğe bindirilerek taşınan Korkmaz'a, daha sonra ambulansla götürüldüğü Bekilli Sağlık Merkezi'nde serum takıldı. Korkmaz, daha sonra Denizli'ye döndü. 
     Vali Yazıcıoğlu ve tıbbi müdahaleyi yapan Dr. Özaltun'a teşekkür eden İHA Muhabiri Muhammet Korkmaz, ''Birden gözlerim karardı. Kalbimin zorlandığını fark ettim. Vali Bey ve gruptakiler beni görüp yardıma koştu. Hayatımı kurtaran herkese teşekkür ederim'' dedi. 
     
</TEXT>
</DOC>
