<DOC>
<DOCNO> 171139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sondun24.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani "Peşmergeler dağıtılamaz" 
</HEADLINE>
<TEXT>

     Irak Kürdistan Demokrat Partisi IKDP lideri Mesud Barzani, peşmergelerin dağıtılması fikrini reddettiğini belirterek, hiçbir gücün peşmergelerin dağıtılmasına karar veremeyeceğini söyledi. 
     Barzani, IKDP'nin yayın organı El Taahi gazetesine yaptığı açıklamada, ''Peşmerge güçleri, Kürtler varoldukça kalacaktır. Hiçbir güç dağıtılmalarına karar veremez'' dedi. 
     Peşmergelerin Kürt halkı için gurur kaynağı olduğunu söylenen Barzani, bu güçlerin devrik Irak lideri Saddam Hüseyin yönetimi döneminde Kürtleri savunduğunu, şu anda da Irak'ı ve Irak hükümetini müdafaa ettiğini belirtti. 
     Irak Kürdistan Yurtseverler Birliği IKYB lideri Celal Talabani de, peşmergelerin dağıtılmasının söz konusu olmadığını ve ileride kurulacak Irak ordusunun önemli unsuru olarak görev yapacaklarını söylemişti. 
     
</TEXT>
</DOC>
