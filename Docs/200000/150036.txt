<DOC>
<DOCNO> 150036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sontur10.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta savaş Mimar Sinan'ın eserini de vurdu... 
</HEADLINE>
<TEXT>

     Türk Tarih Kurumu Başkanı Prof. Dr. Yusuf Halaçoğlu, Irak'ta savaş başlamadan önce, Hükümet'in ABD ve UNESCO'ya bölgedeki Türk tarihi eserleriyle ilgili, içinde koordinatların da bulunduğu geniş bilgi verdiğini ve eserlerin zarar görmemesi için hassasiyetini ilettiğini söyledi. 
     Prof. Halaçoğlu, Irak'ta ayakta kalabilen Türk eserleri ve bunlardaki tahribatın belirlenmesi için yeniden envanter çalışması yapılacağını söyledi. 
     Prof. Dr. Abdülselam Uluçam ise Irak'ta sadece Türk tarihi değil, dünyanın en önemli yerleşim bölgelerinden olan Mezopatomya medeniyetlerinin en kıymetli eserlerinin zarar gördüğünü söyledi. 
     
     MİMAR SİNAN'IN ESERİ DE NASİBİNİ ALDI 

     Bir başka büyük tahribatın da Mimar Sinan tarafından 16. yüzyılda yaptırılan eşi bulunmaz İmam-ı Azam Külliyesi olduğunu vurgulayan Uluçam, Hanefiler için çok kutsal olan bu mekanın da Amerikan ordusunun tank atışlarından nasibini aldığını kaydetti. 
     Irak'taki Türk eserlerinin envanterini çıkarmak için çok emek harcadıkları için yapılan tahribatın en çok kendilerini üzdüğünü anlatan Uluçam, ayrıca söz konusu müzede Osmanlı Padişahı Sultan 2.Abdülhamit'in 1902-1908 yılları arasında Bağdat'ta çekilen cam üzerindeki fotoğraflarının bulunduğunu kaydetti. 
     Uluçam, bu fotoğrafların Türk tarihi açısından da çok kıymetli olduğunu ifade etti. Yine yağmalanan Yazma Eserler Kütüphanesi'nde nadide Türk el yazmalarının bulunduğunu belirten Uluçam, Irak'taki savaşın hem insanlar hem de yüzlerce yıllık tarih için acı bir fatura çıkardığını sözlerine ekledi. 
     
     ''TARİH, SAVAŞIN KURBANI OLDU'' 

     Savaştan sonra da yağmalama olaylarıyla tarihin üzerindeki tahribatın sürdüğünü ve hangi eserin başına ne geldiğinin tam olarak bilinemediğini vurgulayan Uluçam, bu tür savaşlardan sonra doğan yönetim boşluklarında çok önemli eserlerin kaçırılması ya da cahil kişiler tarafından yok edilmesi için uygun ortamlar oluştuğunu söyledi. 
     13. yüzyılda Hulagu Han idaresindeki Moğollar tarafından yağmalanan Bağdat'ta binlerce ciltlik yazma eserin yakıldığını, bir bölümünün Dicle Nehri'ne atıldığını anlatan Uluçam, ''Bugün yaşananlar da o dönemden çok farklı değil. Yine Milli Kütüphane yağmalandı ve ne yazık ki tarih, savaşın kurbanı oldu'' dedi. 
     Babil ve Asur dönemine ait binlerce yıllık eserin yağmalandığı Irak Ulusal Müzesi'nde Selçuklu dönemine ait Türk eserlerinin de bulunduğunu vurgulayan Uluçam, ''Bunlar arasında el yazması Kuranıkerim, restore edileceği için burada muhafaza edilen Musul'daki Ulucami'ye ve diğer Türk camilerine ait süslemeler vardı. Müzenin alt katında saklanan çok sayıda Türk eserinin kayıtlarını yapmış, fakat üzerinde detaylı inceleme imkanımız olmamıştı'' diye konuştu. 
     





</TEXT>
</DOC>
