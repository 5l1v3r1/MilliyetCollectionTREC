<DOC>
<DOCNO> 182006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/dunya/dun04.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
K. Kore, 15 bin km menzilli füze yaptı 
</HEADLINE>
<TEXT>

   DIŞ HABERLER SERVİSİ 

   
   Kuzey Kore'nin Rus teknolojisi kullanarak yeni ürettiği uzun menzilli füzesinin, ABD topraklarını vurabilecek kapasitede olduğu öne sürüldü. AP, ABD yönetimi kaynaklarına dayanarak füzenin menzilini 15.040 kilometre olarak duyurdu. Kuzey Kore'nin başkenti Pyongyang ile ABD'nin San Francisco kenti arasındaki uzaklık ise 8.800 kilometre. Füzenin, ABD'deki her noktaya ulaşabileceği belirtildi. Yetkili, füzenin geliştirilmesinde Rusya'daki bazı kuruluşların ve bilim adamlarının destek verdiklerini iddia etti. Öte yandan, nükleer silah geliştirme programına da sahip olan ülkenin, bu silahlarda kullanılan plutonyumu üretmeyi amaçladığı öne sürülen Yongbyon Nükleer Santralı'ndaki çalışmaları durdurduğu bildirildi. Faaliyetin neden durdurulduğu konusunda bir açıklama yapılmadı. 
   
   
</TEXT>
</DOC>
