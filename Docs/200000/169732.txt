<DOC>
<DOCNO> 169732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sondun02.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ankara, gelecekte Washington yerine AB ile işbirliğini tartışıyor" 
</HEADLINE>
<TEXT>

     ABD Merkezi Haberalma Teşkilatı CIA'in eski ajanlarından, ''Siyasi İslam'ın Geleceği'' başlıklı kitabın yazarı Graham E. Fuller, Ankara'nın, gelecekte Washington ile işbirliği veya bunun yerine, ABD'nin gücüne karşı denge arayışındaki Avrupa Birliği, Rusya, Çin, Hindistan gibi bölgesel güçlerle koalisyona gitmeyi tartıştığını savundu. 
     Los Angeles Times gazetesinde yer alan bir yazıda Fuller, Türkler'in, Irak savaşında ABD'ye topraklarını açmadığı için, altın bir fırsat kaçırdığı endişesini taşıdığını ancak Irak'ta savaş sonrası, ortada masa olmadığı ve bütün kontrol Washington'ın elinde tutulduğu için, bu endişelerin yersiz çıktığını yazdı. 
     Fuller, Türkiye'nin, Irak savaşında ABD'ye destek vermemesinin aslında birçok ''olumlu'' etkisi olduğuna dikkati çekerek, bunlardan birinin, Türkiye'nin, AB'ye potansiyel aday bir ülke olarak, Avrupa nezdinde ''imajını'' yükseltmesi olduğunu, Ankara'nın, ABD çıkarlarının körü körüne takipçisi olmadığını gösterdiğini kaydetti. 
     
     ARAP DÜNYASI 
     Graham Fuller, savaşa olağanüstü ölçüde karşı Arap dünyasındaki liderlerin, Washington'ın korkusuyla ses çıkarmamasına karşın, Türk demokrasisinin, savaş karşıtlığını oylayarak yansıttığı görüntünün Arap kamuoyunda olumlu etki yarattığını da belirtti. Fuller, ''Bush yönetimi Türkiye'nin destek vermemesine kızgın olabilir ancak tamamen demokratik süreçten geçen bir parlamento oylaması yüzünden bir ülkeyi cezalandıramaz'' dedi. Fuller, ''Türkler bu olaylar yüzünden, bir bütün olarak daha güçlenmiş ve bağımsız olarak çıktılar. Gerçekten pek çok Türk, Irak'ta Washington ile işbirliği yapmayarak altın bir fırsatın kaçırılmış olmasından korkuyordu ancak savaş sonrası Irak'ta ortada masa olmadığı ve kontrolün sıkı sıkıya Washington'ın elinde bulunduğu görüldü'' ifadelerini kullandı. 
     ABD'nin, Iraklı Kürtler'in Kerkük bölgesine akın etmesini durdurmakta başarısız olmasının Türkler'i hayalkırıklığına uğrattığını belirten Fuller, ''Türkiye'de pek çok kişi, bölgeyi kabaca şekillendiren Washington'ın bazı güç oyunlarının bir sonraki kurbanı olmaktan korkuyor. Amerikan karşıtlığı çok yüksek ve bu durum emsali görülmemiş biçimde Türk solu ve sağcı milliyetçileri birleştirdi. Bu gruplar, ABD'ye karşı düşmanlıkta birleşirken, Türk egemenliğinin AB'den geçtiğine inanıyor'' dedi. 
     Fuller, ''İslamcılar'ın da AB idealine bağlı olduğunu ve bu durumun, Türkiye'de dramatik bir transformasyona işaret ettiğini'' savundu. 
     ABD güçlerinin 11 Türk askerini gözaltına almasının Türkiye'yi kızdırdığını belirten Fuller, ''Washington Türkiye'de temel Türk milli çıkarlarına karşı küstah ve düşmanca niyetleri olan korsan bir aktör olarak görülüyor. Bu algılamanın tamamı doğru olmasa bile, algı her şey demek. Ankara, geleceğinin artık Washington ile mi, yoksa belki de bunun yerine AB ve Rusya, Çin, Hindistan gibi, ABD'nin gücüne karşı denge arayışındaki diğer büyük bölgesel güçlerden oluşan bir koalisyonla mı olacağını tartışıyor'' ifadesini kullandı. 
     
</TEXT>
</DOC>
