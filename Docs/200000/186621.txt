<DOC>
<DOCNO> 186621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sonspo08.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor'da 6 gol şoku.. 
</HEADLINE>
<TEXT>

     Birinci Süper Lig'de deplasmanda Gençlerbirliği'ne 6-0 yenilen Adanaspor'da, farklı skorlu yenilginin şoku yaşanıyor. 
     Adanaspor Teknik Direktörü Yılmaz Vural, Gençlerbirliği karşısında, özellikle ilk yarıda Necati'nin direkten dönen şutu yanında Umut ve Lalik'in mutlak goller kaçırdıklarını ve yenilgiyi hakettiklerini söyledi. 
     Gençlerbirliği'nde karşılaşmanın 2. yarısında oyuna girerek 4 gol atan Veysel'e engel olamadıklarını ifade eden Vural, konuşmasını şöyle sürdürdü 
     ''Maçın ilk yarısında oyunun hakimiyeti bizdeydi. Çok pozisyon ürettik, ancak bunları gole dönüştüremedik. İlk yarıda goller kaçırdık, ikinci yarıda maçı bıraktık ve komik goller yedik. Bu yarıda sahada futbolcularımı tanıyamadım. 
     Veysel, maçın kaderini değiştirdi ve 4 güzel gol atarak bizi sindirdi. Bizde ise aksi yaşandı, sonradan oyuna giren oyuncular sahada adeta gezindiler. Futbolcularımız kendini maça vermediler. Bununla ilgili gerekli önlemleri alarak sporcuların dikkatini çekeceğim. Bu takımda ilk 11'de oynayanlarla diğerlerinin farkı yok. Herkes çıkacak futbolunu oynayacak. Doğrusu bu kadar farklı bir yenilgi beklemiyorduk. Çok üzüntülüyüz. Gençlerbirliği, bize çok iyi bir ders verdi.'' Vural, milli maç nedeniyle lige verilecek aradan dolayı futbolcuların 4 gün izinli olduklarını da sözlerine ekledi. 
     
</TEXT>
</DOC>
