<DOC>
<DOCNO> 158111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/dunya/dun03.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide'den teröre davet 
</HEADLINE>
<TEXT>

     DIŞ HABERLER 

     Dünyanın en çok aranan teröristi El Kaide Örgütü lideri Usame bin Ladin'in yardımcısı Eymen El Zevahiri, Amerikalılara daha çok saldırı yapılması çağrısında bulundu. Katar'ın El Cezire Televizyonu, El Zevahiri'nin önceden kaydedilen bir konuşmasını yayımladı. Büyükelçiliklere, ABD, İngiltere ve diğerlerinin çıkarlarına saldırılması çağrısında bulunan El Zevahiri, Batı hedeflerine karşı daha fazla intihar saldırıları düzenlenmesini istedi. 
     Eymen El Zevahiri, Iraklılara da, "ABD işgaline karşı mücadelede yalnız değilsiniz" diye seslendi. Konuşmasında El Zevahiri, "ABD, İngiltere, Avustralya ve Norveç'in diplomatik misyonlarına, çıkarlarına, şirketlerine, çalışanlarına saldırın. Ayaklarının altındaki yeri cehenneme çevirin ve onları ülkelerinizden atın" dedi. Afganistan'da ABD öncülüğündeki savaştan bu yana El Zevahiri ve Bin Ladin'in nerede oldukları bilinmiyor. Amerikan istihbarat yetkilileri, kasım ayında ortaya çıkan bir kasedin, Bin Ladin'in ağır Amerikan bombardımanından sonra yaşadığını gösterdiğini ve muhtemelen El Zevahiri ile Afganistan - Pakistan sınırındaki dağlarda olduğunu belirtiyor. 

</TEXT>
</DOC>
