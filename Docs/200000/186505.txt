<DOC>
<DOCNO> 186505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/ekonomi/eko01.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
PİŞKİNLİĞE VURDULAR 
</HEADLINE>
<TEXT>

   İmar Bankası'nın 7 katrilyonluk mevduatını sakladıkları belgelenen Uzanlar, kendi gazetelerine verdikleri ilanda yine inkar yolunu seçti İmar'da çifte hesap yoktur. Devlet paraları ödesin 
      EKONOMİ SERVİSİ 
   
   Bankacılık Düzenleme ve Denetleme Kurulu'nun BDDK önceki gün Şişli Cumhuriyet Savcılığı'na sunduğu 54 sayfalık raporda, Uzanlar'ın, İmar Bankası'nın 7 katrilyon liralık mevduatını kayıt dışı tuttukları belgelenirken, Uzanlar, kendilerine ait Star Gazetesi'ne verdikleri ilanda yine inkar yolunu seçti. Gazetede yer alan ilanda, İmar Bankası'nda çifte veya hayali hesap olmadığının 'tespit edildiği' ileri sürüldü. Devletin bütün kaynakları ise İmar Bankası'nda 8.5 katrilyonluk mevduat için çifte kayıt tutulduğunu ortaya çıkardı 
   Bilindiği gibi BDDK'nın Cumhuriyet Savcılığı'na sunduğu inceleme raporunda, Uzanlar'ın bankada 'zimmet suçu' işlediği, bankanın resmi mercilere yaptığının yaklaşık 10 katı tutarında mevduat topladığı, ancak bunun yüzde 90'ını 'GM04' isimli bir yazılım programı ile başka kayıtlara aktararak sakladığı belirtilmişti. Raporda ayrıca bankanın tüm aktifinin nakde çevrilmesi halinde bile Tasarruf Mevduatı Sigorta Fonu'nun TMSF ödeyeceği mevduatın 10'da birinin bile bu yolla karşılanamayacağı, karşılanamayan 7 katrilyonluk açığın halkın cebinden çıkacağı ifade edilmişti. 
   
   İlanla gerçeği gizleme 
   BDDK inceleme raporunun basında yer aldığı gün dün , Uzanlar, kendilerine ait Star Gazetesi'ne tam sayfa ilan vererek, İmar Bankası'nda, 'Çifte veya hayali hesap olmadığı'nın tespit edildiğini ileri sürdü. İlanda, 'İmar Bankası'nda çifte veya hayali hesap olmadığı tespit edilmiştir" cümleleri yer aldı. BDDK, Hazine, Maliye gibi devletin bütün kamu kuruluşları ise bankanın 8.5 katrilyonluk mevduatının 1.5 katrilyonluk kısmının BDDK'ya bildirildiğini, kalan kısmın ise saklandığını tespit etti. 
   
   'Faturayı ödeyin' 
   Star Gazetesi'ndeki ilanda, 'pes dedirtecek' taleplerde de bulunan Uzanlar, topladıkları 8.5 katrilyonluk mevduatı kendi şirketlerine aktardıkları saptandığı halde, devletin İmar Bankası'nda parası olan mudilere 'bir an önce' ödeme yapması gerektiğini ileri sürdüler. Bu arada aynı günkü 4 Ekim 2003 Star Gazetesi'nde, Uzan şirketleri ile ilgili vergi incelemesi ve bununla ilgili olarak İstanbul Defterdarlığı'nın başlattığı girişimler de 'cinnet' olarak değerlendirildi. 
   
      
</TEXT>
</DOC>
