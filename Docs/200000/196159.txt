<DOC>
<DOCNO> 196159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sonspo22.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım, BJK İnönü Stadı'nda çalıştı 
</HEADLINE>
<TEXT>

     A Milli Futbol Takımı, 12. Avrupa Şampiyonası elemeleri play-off rövanşında Letonya ile yapacağı maçın hazırlıklarını sürdürdü. 
     Karşılaşmanın oynanacağı BJK İnönü Stadı'nda gerçekleştirilen antrenmanın ilk 20 dakikasının ardından, çalışma basın mensuplarına kapatıldı. 
     Milli Takımlar Teknik Direktörü Şenol Güneş yönetimindeki antrenmanda, futbolcuların kondisyon ve pas çalışmasının ardından taktik ağırlıklı bir antrenman yaptığı öğrenildi. 
     Bu arada, teknik direktör Güneş, antrenmanın başında orta sahada bir araya getirdiği futbolcularıyla toplantı yaptı. Güneş, antrenör Ünal Karaman kondisyon çalışması yaptırırken de antrenmanı izleyen Futbol Federasyonu Başkanı Haluk Ulusoy ile sohbet etti. 
     Antrenmanda kaleci Rüştü takımdan ayrı koşarken, dünkü çalışmayı ayağında ağrı oluştuğu için yarıda bırakan Hasan Şaş, bugün takımla birlikte antrenman yaptı. 
     A Milliler, yarın Florya Metin Oktay Tesisleri'nde basına kapalı yapacağı antrenmanla hazırlıklarını tamamlayacak. 
     
</TEXT>
</DOC>
