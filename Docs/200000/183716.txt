<DOC>
<DOCNO> 183716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/yazar/civaoglu.html </URL>
<DATE> 2003/09/21/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Yumuşak inatçı 
</HEADLINE>
<TEXT>

   
   Merhum Abdi İpekçi, İsmail Cem için "yumuşak inatçı" derdi. Şöyle açıklardı 
   "Cem bir şeyi kafasına koymuşsa, sonuca varıncaya kadar yılmadan uğraşır. 
   Engellerle karşılaştığında vazgeçmez. Sabreder. 
   Engelin üstünden aşmaya, çevresinden dolaşmaya yollar arar. 
   Vazgeçti sanıldığında bile o, geçit arıyordur. 
   Sonunda genellikle formülü bulur, hedefine gider." 
   Cem, bugün Abdi Bey'i bir kez daha doğruluyor. Başında bulunduğu Yeni Türkiye Partisi, Selim Sırrı Tarcan Salonu'nda büyük kongresini toplamakta. 
   Kemal Derviş olayından ve Hüsamettin Özkan'ın kopuşundan sonra "vazgeçecek" gözüyle bakılırken, Cem, zorlu engellerin çevresinden dolaşarak, bazılarının üstüne çıkarak çoğunu aştı. Beş parasız, tüm Türkiye'de örgütlenerek, ilçe ve il kongrelerini tamamlayarak, Büyük Kongresi'ni yaparak seçimlere hazır hale gelmek çetin iştir. 
   Düşünün ki... Parası, tabanı olan ve örgütü hazır DEHAP bile, yüzde 6 oy oranına karşın yasal kongreler sürecini tamamlayamadığı için mahkeme kararıyla "seçimlere katılma ehliyetini kazanamamış" duruma düşmüştür. 
   
   Sola "aklın yolu" 
   Ecevit'in 1970'li yılların sonunda, yüzde 42'ye kadar çıkardığı "Sosyal Demokrat" ya da "Demokratik Sol" oyları, 2000'li yıllarda yüzde 20'nin çok altına düştü. Bu oyların yarısından fazlası, adres değiştirip önceleri Erbakan'ın Refah Partisi'ne, sonra - şimdilerde - AKP'ye kaymış durumda. 
   Cem'e göre kendi içinde demokrat olmayan "Sosyal Demokrat" lık iddiasındaki partiler, demokrasi bağlamında topluma güven sunamadılar. 
   Ayrıca... Bu partiler kendi içlerinde demokrasiyi işletmeden nasıl "sosyal" olabilirler 
   Bu sorgulamanın hedefi olan partiler de, Cem'e dönüp " - sosyal - ve - demokrat - olmak tartışmasını açıyorsun, sen daha - parti - bile değilsin" diyebilirlerdi. 
   Bugün yapılan Büyük Kongre ile birlikte YTP, yapılacak ilk seçime de katılabilecek "parti" olduğunu bir kez daha vurguluyor. 
   Cem, partisinin "sosyal" ve "demokrat" kimlikleri için de iddialı. 
   Avrupa sosyal demokrat parti yapılanma modelleri uygulanıyor. Partinin kurmaylarından Ercan Karakaş zaten Sosyal Demokrasi Vakfı 'nın kurucusu ve başkanı. Böyle başka isimler daha var. 
   
   Çanlar kimin için çalıyor 
   Yüzde 20'nin çok altına inmiş sosyal demokrat oylar için aralarında çatışma anlamsız. Cem'in çanlarına kulak vermelerinde fayda var. 
   "Önümüzdeki yerel seçimlerde AKP, yüzde 25 - 30 oyla hemen hemen bütün ilçeleri kazanabilir. 
   Çünkü, küçük yerleşim birimleri, iktidarlardan daha fazla etkilenir. AKP, illerin de 65'ini alır. 5 ili de DEHAP alsa, geriye kalan 11'i, sol partilerle DYP paylaşır. 
   Bunun anlamı, siyasi iktidardan sonra yerel iktidarların da AKP'ye geçmesidir." 
   
   Yumuşak inatçıdan öneri 
   Abdi İpekçi' nin söylemiyle "yumuşak inatçı" hedefe kilitlenmiş. 
   Bütün sosyal demokrat ve demokratik sol partiler için bir önerisi var 
   "Yerel seçimlere sol tek adayla girsin. 
   Her il ve ilçede tek aday gösterelim. Daha önce bir sosyal demokrat parti, sözgelişi CHP, seçim kazanmışsa, önümüzdeki seçimde de hepimiz CHP'nin oralarda gösterdiği, adayı destekleyelim. Bunu seçmenimize açıklayalım. Diğer il ve ilçelerde ise, belirli ölçütler koyarak aramızdan hangi partinin adayını destekleyeceğimizi kararlaştıralım. Sanılanın çok ötesinde bir başarı sağlarız." 
   Cem'e göre, bu "başarı" iddiası, güç birliği yapacak partilerin oylarını alt alta yazıp toplamını bularak açıklanamaz. Güç birliğinin yaratacağı rüzgar daha önemlidir. Örneğin, bir İstanbul adayı kürsüye çıkarılır da arkasında, Bülent Ecevit, Deniz Baykal, İsmail Cem, Murat Karayalçın, omuz omuza, yan yana durursa, nasıl bir siyaset iklimi oluşacağını hissetmek gerek. Bu maya, pek de tutacak gibi görünmüyor ama, bakalım "yumuşak inat" başka hangi geçitlere yol haritaları koyacak önümüze... 
   
      
   
</TEXT>
</DOC>
