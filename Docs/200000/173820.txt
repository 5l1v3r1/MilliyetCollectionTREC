<DOC>
<DOCNO> 173820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/dunya/dun03.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Otele intihar bombası 
</HEADLINE>
<TEXT>

      DIŞ HABERLER SERVİSİ 

   
   Endonezya'nın başkenti Cakarta'da, Amerikan Büyükelçiliği yakınındaki Marriot Oteli'nin önünde patlayıcı yüklü aracın havaya uçurulması sonucu, 14 kişi öldü, 150 kişi yaralandı. Cakarta Valisi Sutiyoso, olayın, intihar saldırısı sonucu meydana geldiğini söyledi. Endonezya Devlet Başkan Yardımcısı Hamza Haz ise, saldırının ülkedeki Amerikan çıkarlarını hedef aldığını düşündüklerini söyledi. 
   Büyükelçiliklerin bulunduğu, yabancıların ve diplomatların yaşadığı bölgede düzenlenen saldırıda ölen 14 kişi arasında, Endonezya'daki Rabobank'ın Hollandalı genel müdürü Hans Winkelmolen ile bir Amerikalı, bir Avustralyalı ve bir Malezyalı bulunuyor. Yaralananlar arasında ise, ikisi Amerikalı olmak üzere sekiz yabancının olduğu açıklandı. Şüpheler, Endonezya'da faaliyet gösteren radikal İslamcı örgütler üzerinde toplanırken, yetkililer, saldırının ardında El Kaide'yle bağlantılı olduğu sanılan İslam Cemaati'nin olabileceğini belirtiyor. 
   
   
</TEXT>
</DOC>
