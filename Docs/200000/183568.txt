<DOC>
<DOCNO> 183568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/yazar/sazak.html </URL>
<DATE> 2003/09/20/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
TÜSİAD'ın Çeşme mesajı 
</HEADLINE>
<TEXT>

   
   Akdeniz iklimi barışçıdır Irak'ta ABD ile birlikte savaşa girmenin aktif savunucusu TÜSİAD'ın Çeşme'de yapılan toplantısından sürpriz mesajlar çıktı. 
   Savaş sonrası belirsizlik ortamında Türkiye'nin Irak'a asker göndermesinin riskleri TÜSİAD Başkanı Tuncay Özilhan tarafından dile getirildi. BM şemsiyesinin gerekliliği vurgulandı. 
   Dün de belirtmiştik 
   ABD dışında Irak'ta Türkiye'den askeri katkı bekleyen hiçbir kesim yok. Zorla bir ülkeye girerseniz 'işgalci' duruma düşersiniz. ABD askerleri bu nedenle her gün saldırıya uğramakta, savaşta olduğundan daha fazla kayıp vermektedir. 
   TÜSİAD'ın ABD ile ilişkilerin geleceği ve ekonomik çıkarlardan bağımsız olarak Irak 'arka planı'nda yaşananlara gönderme yaparak, Türkiye'nin asker göndermesine 'sempatiyle bakılmadığını' açıkça ifade etmesi önemlidir. 
   ABD istiyor diye Irak'a yolladığınız gençlerin cenazeleri gelmeye başlarsa bunun sorumlusu kim olacak 
   Hükümet mi, Genelkurmay mı, TBMM mi 
   TÜSİAD'ın Çeşme toplantısında 1 Mart öncesine göre 'değişen koşulların' tartışmaya açılması isabetlidir. Türkiye savaşın dışında kalmakla AB'ye giden yolda hayli mesafe almıştır. Irak'a 'tek başına' asker göndermesi özellikle Kuzey Irak'taki Kürtler nezdinde 'işgalci' ilan edilecek olması Avrupa'da haksız polemiklere yol açabilir. ABD'nin Süleymaniye baskını da unutulmadı. Bırakalım, Türkiye'yi bölgede 'tehdit' olarak gören güçler Irak'ta saplandıkları batakta biraz daha zorlansınlar. 
   Soğukkanlı davranmalıyız. 
   TÜSİAD nihayet 'barış'ın da bir seçenek olduğunu ve uzun solukta daha çok 'kazandıracağını' anlamaya başladı. Irak sorununun Türkiye'yi yeni çözümsüzlüklere sürükleyeceği görüşüne katılmıyoruz. 
   İstikrara giden yol Bağdat'a asker göndermekten geçmiyor 
   Savaşın konjonktürel getirisi ABD açısından bile umulduğu gibi olmamıştır. 'Evdeki hesap çarşıya uymadı.' Petrol savaşı, ABD bütçesini 'dipsiz kuyu'ya çevirdi. Milyarlarca dolar akıyor. 
   Çeşme'de verilen mesaj bu yönüyle anlam kazanıyor 
   "ABD inisiyatifli Irak harekatının ilk aşamasına katılmama kararı vermiş bir Türkiye'nin, belirsizliğin çok daha fazla yaşandığı şu aşamada istikrarı sağlamaya yardımcı olmak için Irak'a asker göndermesi, üzerinde dikkatlice durulması gereken bir seçenektir. 
   Benzer bir kaygıyla olsa gerek ABD, sürecin geri kalan bölümünde BM şemsiyesi gereğini yoğun bir şekilde aramaya başlamıştır. Nitekim içinde bulunduğumuz şu günlerde uluslararası çözüme oldukça yaklaşıldığının işaretleri vardır." 
   2004'te AB'den 'müzakere takvimi' almaya hazırlanan Türkiye, Irak'taki ateşi kendi sınırlarına çekmekten uzak durmalıdır. 
   
      
   
</TEXT>
</DOC>
