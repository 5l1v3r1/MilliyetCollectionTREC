<DOC>
<DOCNO> 166101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/guncel/gun06.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Atlar, Gazi’ için koşuyor 
</HEADLINE>
<TEXT>

77. Gazi Koşusu, bugün Veliefendi’de yapılacak. Birinci gelen 350 milyar liralık ödülün sahibi olacak 
     MİLLİYET Spor 

     Ulu önder Atatürk’ün adına düzenlenen ve Türk yarışçılığının derbisi sayılan 77. Gazi Koşusu, bugün Veliefendi Hipodromu’nda yapılacak. Yaklaşık 30 bin seyircinin takip etmesi beklenen koşuyu, Cumhurbaşkanlığı Genel Sekreteri Kemal Nehrozoğlu ile Tarım ve Köyişleri Bakanı Prof.Dr.Sami Güçlü’nün yanı sıra İstanbul Valisi Muammer Güler, Bakırköy Belediye Başkanı Ahmet Bahadırlı, milletvekilleri ve birçok üst düzey yönetici de izleyecek. 
     
     Bugün 7 koşu daha var 
     Saat 17.15’te başlayacak Gazi Koşusu’nda birinciye 350 milyar, ikinciye 140 milyar, üçüncüye 70 milyar, dördüncüye de 35 milyar lira ikramiye verilecek. İlk dörde girenler kazandıkları ikramiyenin yüzde 20’si oranında yetiştiricilik primi de alacak. Bugün ayrıca, Anafartalar, Kazım Karabekir, Zübeyde Hanım, Ali Rıza Bey, Nenehatun, Hüsamettin Tamer ve Ahmet Atman koşuları da yapılacak. 
     
Sadece 3 yaşlı safkanlar      ATATÜRK’ün adına, 1927’den itibaren her yıl düzenlenen Gazi Koşusu’nun en önemli özelliği üç yaşlı safkan İngiliz taylarının yarış hayatlarında yalnız bir kere koşabilmeleridir. Tüm koşular arasında önemli bir yere sahip olan Gazi Koşusu’nu kazanan safkan, yılın en başarılı atı unvanına da sahip oluyor. 
     

</TEXT>
</DOC>
