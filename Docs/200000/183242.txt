<DOC>
<DOCNO> 183242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/dunya/dun02.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
El Sahaf, Abu Dabi TV'ye konuştu 
</HEADLINE>
<TEXT>
   Kimyasallar yok edilmişti 
      İHSAN DÖRTKARDEŞ DHA 

   
   Devrik Irak yönetiminin eski Enformasyon Bakanı Muhammed Said El Sahaf, Saddam yönetiminin elindeki kitle imha silahlarının 12 yıl önce, Körfez Savaşı'nın hemen ardından yok edildiğini açıkladı. 
   Bağdat düşerken kameraların karşısına geçerek "Düşmana gerekli ders verildi" diyen El Sahaf, iki ay önce gittiği Birleşik Arap Emirlikleri'nde, Abu Dabi Televizyonu'nun hazırladığı 7 bölümlük "El Sahaf'ın savaşı" adlı haber programının önceki akşam yayımlanan ilk bölümünde ekrana çıktı. Koyu renkli takım elbise giydiği ve saçını boyattığı görülen Muhammed Said El Sahaf, geçmişte, devrik Irak yönetiminin elinde, yasaklanmış kimyasal silahlar, füzeler ve nükleer silah programı bulunduğunu, ancak 1991 yılındaki Körfez Savaşı'ndan hemen sonra bunların imha edildiğini açıkladı. El Sahaf, "O dönemde biyolojik silah programı da vardı ama yararsız olduğu gerekçesiyle uygulanmadı" dedi. 
   
</TEXT>
</DOC>
