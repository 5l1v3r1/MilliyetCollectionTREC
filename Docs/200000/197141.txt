<DOC>
<DOCNO> 197141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/ekonomi/eko02.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketim ithalatı rekor kırdı 
</HEADLINE>
<TEXT>

   İthalat eylül ayında 6.1 milyar doları aşarak temmuzdan sonra tekrar 6 milyar dolar sınırını geçerken tüketim malı ithalatı 711 milyon dolarla yılın en yüksek düzeyine çıktı 
   EKONOMİ SERVİSİ 
   
   İthalat temmuzdan sonra eylül ayında da 6 milyar doları aşarken tüketim malları ithalatı yılın en yüksek seviyesine tırmandı. Yılın ilk dokuz ayındaki ihracat 33.6 milyar dolar, ithalat 49 milyar dolara ulaşınca dış ticaret açığı da 15.4 milyar doları aştı. 
   Devlet İstatistik Enstitüsü DİE eylül ayı dış ticaret rakamlarını açıkladı. Aylık bazda ihracat 4 milyar doları, ithalat da 6.1 milyar doları geçti. Eylül ayı dış ticaret açığı ise 2.1 milyar dolar oldu. Yılın ilk dokuz ayındaki ihracat ise 33 milyar 555 milyon dolar, ithalat 48 milyar 963 milyon dolar olarak açıklandı. Söz konusu dönemdeki dış ticaret açığı geçen yılın aynı dönemine göre yüzde 44.4 artarak 15.4 milyar doları aştı. Açık, geçen yılın aynı döneminde 10 milyar 670 milyon dolar olmuştu. 
   Bu arada eylül verileri, hükümetin ihracatta 45 milyar 884 milyon dolar, ithalatta ise 67 milyar 241 milyon dolar olarak revize edilen yıl sonu hedeflerinin aşağı yukarı tutturulacağı şeklinde de yorumlandı. 
   
   Tüketime 711 milyon 
   Eylül ayı dış ticaret verileri açısından en dikkat çeken gelişme tüketim malları ithalatındaki yükseliş oldu. Yılbaşından bu yana 400 - 600 milyon dolar arasında hareket eden, ithalatın rekor kırdığı temmuzda bile 582 milyon dolarda kalan tüketim malı ithalatı, eylülde 711 milyon dolarla yılın en yüksek seviyesine çıktı. Tüketim malı ithalatının yükselmesinde artan tüketim harcamalarının etkili olduğu belirtiliyor. Ara ve sermaye malları ithalatında ise diğer aylardan farklı bir eğilim yaşanmadı. Ara malı ithalatı 4 milyar 387 milyon dolar, sermaye malları ithalatı da 970 milyon dolar oldu. 
   Verilere göre, ilk dokuz aydaki ihracatın yüzde 16'sı Almanya'ya, yüzde 8.4'ü ABD'ye yapılırken bu ülkeleri yüzde 7.7 ile İngiltere, yüzde 6.8 ile İtalya, yüzde 5.9 ile Fransa izledi. 
   En fazla ithalat yapılan ülke yüzde 13.2 ile yine Almanya olurken bu ülkeyi yüzde 7.8 ile İtalya, yüzde 7.7 ile Rusya takip etti. 
   
   'Artan kurlar ara malı ithalatını azaltacak'    Ekim ayında ihracatın 5 milyar dolar, ithalatın da 6.2 milyar dolar civarında olmasını bekleyen analistler yükselen döviz kurlarının ara malı ithalatını düşüreceği yönünde tahminler yapıyor. Üretimini artıran sanayicinin kurlardaki yükseliş nedeniyle ara malını yurtiçinden almaya başladığını belirten analistlere göre ara malı ithalatının düşmesini doğrulayan en önemli göstergeler artan sanayi üretimi ve birçok alt sektörde yüzde 80 gibi çok yüksek düzeyde seyreden kapasite kullanım oranları. 
   
      
   
   
      
   
   
</TEXT>
</DOC>
