<DOC>
<DOCNO> 157412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/spor/spo04.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sezon sonu görüşelim' 
</HEADLINE>
<TEXT>

Trabzonspor Yönetimi, iç transferi ligin bitimine kadar rafa kaldırdı 
     YÖNETİM Kurulu'ndan iç transfer konusunda tam yetki alan Trabzonspor Kulübü Başkanı Özkan Sümer, aceleci davranmayacağını, görüşmelere lig bittikten sonra başlayacağını açıkladı. Sümer, sözleşmesi biten Aurelio, Gökdeniz, Mehmet Yılmaz, Erman Güraçar ve Yong'un kafasını karıştırmak istemediğini belirtti, "Trabzon'da kalmak isteyen, zaten öncelikle bizimle görüşme yapacaktır. Bu yüzden endişe duymuyorum" dedi. 
     BAŞKAN Sümer'in, iç transferi sezon sonuna bırakmasının, "taktik" olduğu, transfer piyasasının şekillenmesini, özellikle üç büyük kulübün alacağı futbolcuların ortaya çıkmasını beklediği ileri sürüldü. Asbaşkan Erol Tuna ise Aurelio ile ilgili olarak, "Fenerbahçe'ye gitmek istediğini öğrendik. Bizi istemeyen, ayrılmayı kafasına koyan birini zorla tutamayız. Bize yararı dokunmaz" diye konuştu. 
     
     Maxim tamam gibi 
     TEKNİK Direktör Samet Aybaba, Gaziantepsporlu Cesar ve Maxim ile yakından ilgilendiklerini söyledi, "Bu transferler olacak gibi görünüyor. Yurt içinden çok farklı isimler de bulduk" diye konuştu. Gaziantepspor karşısında ortaya konan futbolu beğendiğini de sözlerine ekleyen tecrübeli teknik adam, "Hedefimiz sezonu ilk beş arasında tamamlamak" ifadesini kullandı. 
     

</TEXT>
</DOC>
