<DOC>
<DOCNO> 163798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/ekonomi/eko10.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
DHL Irak'ta ofis açtı 
</HEADLINE>
<TEXT>

Hava taşımacılığı sektöründe faaliyet gösteren DHL, Irak'ta açtığı ofisle dünya üzerinde 230 hizmet noktasına ulaştı 
     EKONOMİ SERVİSİ 

     Uluslararası hızlı hava taşımacılığı sektöründe faaliyet gösteren DHL WorldWide Express, Irak'ta açtığı ofisle dünya üzerinde ulaştıkları nokta sayısını 230'a çıkardı. 
     Bölgede yolcu uçaklarının bile çalışmadığı bir dönemde ilk olarak DHL'nin sefer yaptığını söyleyen DHL Türkiye Genel Müdürü Michel Akavi, Bağdat'taki havalimanından Bahreyn'e uçtuklarını belirtti. 
     Bağdat'taki ofisleri üzerinden genellikle sağlık malzemesi, yardım kuruluşlarının gönderdiği gönderiler ve askeri olmayan mühimmatın taşındığını belirten Akavi, bölgede görev yapan askerlerin mektuplarının da kendileri tarafından ulaştırıldığını belirtti. 
     
     Üçlü birleşme 
     Bu arada hızlı paket taşımacılığında faaliyet gösteren Deutsche Post Euro Express ve hava, kara, kargo taşımacılık ve lojistik şirketi Danzas da hizmetlerini DHL markası altında birleştirdi. Akavi, birleşmeyle DHL'nin yıllık cirosunun 6.5 milyar eurodan 24 milyar euroya yükseldiğini kaydetti. 
     

</TEXT>
</DOC>
