<DOC>
<DOCNO> 172531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sondun29.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da bir trende bulunan Türk niye öldü 
</HEADLINE>
<TEXT>

     İtalya'nın kuzeyindeki Gorizia kentinde bir yük treninde ölü bulunan kişinin, Tahir Erdoğan adlı 37 yaşındaki bir Türk vatandaşı olduğu ortaya çıktı. 
     İtalyan haber ajansı ANSA, geçen pazar günü Romanya'dan Gorizia istasyonuna gelen yük treninde ölü bulunan kişiyle ilgili polis soruşturması sonucunda, cesedi bulunan kişinin Türk vatandaşı olduğunun belirlendiğini bildirdi. 
     Cesedin yanındaki cep telefonundan yapılan son aramayla Tahir Erdoğan adlı kişinin İsviçre'de yaşayan ağabeylerine ulaştıklarını belirten polis yetkilileri, daha sonra bu kişilerin İsviçre'den gelerek, kardeşlerini teşhis ettiklerini kaydetti. 
     Ölüm sebebi henüz belirlenemeyen kamyon şoförü Erdoğan'ın susuzluk ve açlıktan ölme olasılığının yüksek olduğunu ifade eden yetkililer, adli işlemlerin devam etmesinden dolayı savcılığın cesedi birkaç gün sonra ailesine teslim edeceğini açıkladı. 
     
</TEXT>
</DOC>
