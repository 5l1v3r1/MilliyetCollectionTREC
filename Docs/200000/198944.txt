<DOC>
<DOCNO> 198944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/spor/ysenay.html </URL>
<DATE> 2003/12/01/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
İki takım da büyüktü 
</HEADLINE>
<TEXT>

   
   Bayram sonu derbisi beklenen futbol kalitelerinin üstüne çıkarak oynanıyordu Kadıköy'de... Fenerbahçe, hem son haftalardaki kötü sonuçlarını silmek, hem de Beşiktaş'tan puanlar almanın şartlanmasıyla sürekli saldırıyordu oyuna... Beşiktaş ise farklı puanlarla liderlik koltuğunda oturmanın ve de Fenerbahçe gibi zorlu bir rakiple oynamanın dikkatleriyle kurguluyordu kendi futbolunu... 
   Fenerbahçe, sezonun geçmiş zamanlarıyla hiç ilgisi olmayan bir çabukluğun titizliğiyle her anı, her pozisyonu ısrarla kovalıyordu oyunda... Beşiktaş'ın oturmuş futbol şablonunu bozmak için her bölgeye sürekli Sarı - Lacivertli ayaklar girip çıkıyor, sağ kulvardan özellikle Serhat ile hücumlar geliştiren Fenerbahçe, zor zamanlar yaşatıyordu Beşiktaş'ın savunma düşüncelerine... 
   Siyah - Beyazlılar da, Sergen - Tümer ikilisini orta alana sürerek, Fenerbahçe'nin pas yüzdelerini aşağıya indirmeye uğraşıyordu... İbrahim sol kanatta Ali Güneş'in gençliğini futbol çabukluğu ve tecrübesiyle aşmaya çalışıyor ve iki takım arasında kıyasıya bir puan kavgası yaşanıyordu ünlü derbide... İlk yarıda Sergen, topla Recep'in kale çizgisine kadar iniyor, ancak genç eldiven zor da olsa, topa hakim olarak kurtarıyordu Fenerbahçe kalesini bir golden... İkinci yarıda Daum, Ali Güneş'i oyundan alıp, Ümit Özat'ı savunmanın sağına çekiyor, orta alana Yusuf'u sürerek, daha da aktif bir futbol yaratıcılığına itiyordu Sarı - Lacivertli oyuncuları... 
   Evet, Lucescu garantili futbolu arayadursun, Daum ise bu maçın ne denli kritik bir 90 dakika olduğunun m na ve önemini tartadursun, Beşiktaş'taki bir futbol dehası sinsi sinsi takip ediyordu yarışmada Beşiktaş'a kazandıracağı bir gol pozisyonunu... Aradığını yakaladı ve golü de yaptı Sergen bir ölü toptan yarattığı enfes vuruşuyla takımına... 
   Ama Sergen'in golü, gollü derbinin açılış sayısı olmuştu sanki... Gerçekten unutulmayacak bir zevk ve futbol temposuyla oynanan maçta heyecan ve kazanma kaliteleri gerçekten doruk noktasındaydı Fenerbahçe Şükrü Saracoğlu Stadı'nda... Fenerbahçe'nin özellikle Sergen'in golünden sonra bütün hatlarıyla ayaklanması görülmeye değerdi gerçekten... Özellikle de Hooijdonk'un ateşlediği oyunda, yaratıcılığı ve bitiriciliğe de imzasını atan Hollandalı, Fenerbahçe'yi öne geçiriyordu... 
   Evet, müthiş bir tempoda ve iki takımın da anına şanına layık güzelliklerde olan tarihi gece Ahmed Hassan'ın golüyle noktalanıyor ve taraflar seyircilerine alkışlanacak bir futbol ziyafeti çekerek, noktalıyorlardı geceyi. 
   
   
</TEXT>
</DOC>
