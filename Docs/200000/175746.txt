<DOC>
<DOCNO> 175746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sonspo25.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanlar "12 Dev Adam"dan intikam alma peşinde 
</HEADLINE>
<TEXT>

     33. Avrupa Erkekler Basketbol Şampiyonası finallerinin hazırlıklarını Almanya'nın Nürnberg kentinde sürdüren A Milli Takım, çalışmalarını aralıksız sürdürürken, uzun bir aradan sonra takımla birlikte çalışmalara başlayan Hüseyin Beşok'un performansı teknik heyeti memnun etti. 
     Basketbol Federasyonu'ndan verilen bilgiye göre, rahatsızlığı nedeniyle Almanya'ya götürülmeyen ve İstanbul'da kontrol altında tutulmakta olan Kerem Tunçeri'nin bugün taburcu olacağı açıklanırken, Aydın Örs ve Yüksel Tezel'in hazırlamış olduğu özel program dahilinde çalışmalarını İstanbul'da sürdürecek olan Kerem Tunçeri, yarın ve cumartesi günkü Almanya maçlarında ise görev yapamayacak. 
     Öte yandan Almanlar'ın izinli olan NBA'de oynayan ünlü yıldızı Dirk Nowitzki'nin ise dün akşam kampa katıldığı ve çalışmalara başladığı öğrenildi. 
     Bu arada Alman basınında, yarın ve 16 Ağustos Cumartesi günleri oynanacak Almanya-Türkiye maçlarına çok geniş verilirken, karşılaşmaların biletlerinin günler öncesinden tükendiği kaydedildi. Alman gazetelerinde yer alan ''Eurobasket2001'in intikamını alacağız'' şeklindeki haberlerin etkisiyle Almanya-Türkiye müsabakasının bir hazırlık maçı havasından çıktığı ve Almanlar için büyük önem kazandığı ifade ediliyor. 
     Karşılaşmaya çok sayıda gurbetçi vatandaşın da ilgi göstermesinin ve 10 bin kişi kapasiteli salonun maç günleri dolmasının beklendiği kaydedildi. 
     
</TEXT>
</DOC>
