<DOC>
<DOCNO> 159201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sondun08.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayland'da tartışmalı çocuk güzellik yarışması... 
</HEADLINE>
<TEXT>

     Çocukların cinsel olarak sömürülmesiyle tanınan Tayland'da düzenlenen çocuk güzellik yarışması, büyük tartışmalara yol açtı. 
     Çocuk hakları gruplarının protestosu üzerine yarışmadan seksi vücut ve mayo bölümleri çıkarılırken, tartışmalara Başbakanın da adı karıştı. 
     Yarışmayı düzenleyen ''SON Training Fashion and Organizers'' şirketinin Gösteri Müdürü Songwut Khumrak, tartışmalı iki bölümün Başbakan Thaksin Shinawatra'nın yarışmada bir ödül sunacak olması nedeniyle çıkarıldığı iddialarını reddetti. 
     Khumrak, Başbakan'ın adına bir ödül sunulacağını, ama kendisinin ödülü bizzat vermeyeceğini, ''seksi vücut kategorisi'' deyimini ise ''sadece kulağa hoş geldiği için'' kullandığını ileri sürdü. 
     Ancak hükümet dışı, Çocuk Fahişeliğini, Çocuk Pornosunu ve Cinsel Amaçlarla Çocuk Kaçakçılığını Durdurun ECPAT adlı kuruluş dahil birçok çocuk hakları örgütü bu iddiaları reddediyor ve yarışmanın çocukları kullandığını ve Tayland'ın çocuk seksine düşkün olanlar için mükemmel bir yer olduğu şeklindeki uluslararası imajını güçlendireceğini ileri sürüyor. 
     ECPAT yetkililerinden Carmen Madrinan, yarışmanın ''yetişkinlerin çocuklarla sekse düşkünlüklerinin nasıl meşrulaştırıldığının bir örneği olduğunu'' söyledi. 
     Kendi seçtikleri bir ülkenin geleneksel giysileriyle yarışacak çocukların Tai dili ve İngilizce'yi ne kadar güzel konuştuklarını göstermeye çalışacakları yarışmaya şimdiye kadar 60 çocuğun kayıt yaptırdığı bildirildi. 
     Tayland Senato üyesi Wallop Tungkananurak ise hükümetten yarışmayı durdurmasını istedi. 
     Tayland Kamu Sağlığı Müdürlüğü'nün ülkede 12 bin ila 18 bin arasında çocuk fahişe bulunduğunu belirtmesine rağmen, özel gruplar bu sayının yüz binleri bulduğunu iddia ediyor. 

     
</TEXT>
</DOC>
