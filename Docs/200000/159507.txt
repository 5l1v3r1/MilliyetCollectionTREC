<DOC>
<DOCNO> 159507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sonspo06.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da gözler Belediye'ye çevrildi... 
</HEADLINE>
<TEXT>

     Birinci Süper Lig'in yeni takımı Konyaspor, yeni sezon hazırlıklarına başlayabilmek için Konya Büyükşehir Belediye Başkanı Mustafa Özkafa'nın takımla ilgili alacağı kararı bekliyor. 
     Kulüp basın sözcüsü İbrahim Kaplan, 10 yıl sonra güçlükle çıktıkları Birinci Süper Lig'de asansör takım olmak istemediklerini ve iyi bir kadro kurarak Konya'yı en iyi biçimde temsil etmeyi arzuladıklarını bildirdi. 
     İkinci Lig A Kategorisi'nde bile çok sayıda takımın başarıya ulaşmak için trilyonları gözden çıkardığını, Birinci Süper Lig'de kalıcı olacak bir kadro kurmanın maliyetinin 8-10 trilyon lira arasında değişeceğini belirten Kaplan, şunları söyledi 
     ''Bu durumda yeni sezon hazırlıklarına başlayabilmek için bize şimdiye kadar büyük destek veren, kulübümüzün fahri başkanı Mustafa Özkafa'nın kararını bekliyoruz. Yönetim kurulunun nasıl şekilleneceği, dışardan işadamı takviyesi yapılıp yapılmayacağı konusu bu hafta içinde netlik kazanır. Ardından önce yeni sezonda bizi çalıştıracak teknik direktörle anlaşıp, transfer çalışmalarına en kısa zamanda başlayacağız.'' 
     
</TEXT>
</DOC>
