<DOC>
<DOCNO> 196636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sonspo21.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolmabahçe'de milli şok 
</HEADLINE>
<TEXT>

     A Milli Futbol Takımı, Portekiz'de düzenlenecek 12. Avrupa Şampiyonası finalleri öncesi Letonya ile yaptığı play-off baraj maçları sonucu rakibine elenerek, spor kamuoyunu şok etti. 
     Ay-yıldızlılar, Riga'da 1-0 yenildikleri rakipleri karşısında İstanbul'da 2-0 öne geçtikleri maçı 2-2 berabere tamamlayarak, final vizesini rakibine kaptırdı. 
     Güney Kore ve Japonya'nın ortaklaşa düzenlediği 17. Dünya Kupası'nda 3. olarak tarihi bir başarıya imza atan millilerin, FIFA'nın milli takımlar dünya klasmanı değerlendirmesinde bu ay 56. sıraya yükselen Letonya'ya elenmesi şok etkisi yarattı. 
     Son 2 Avrupa Şampiyonası finalleri ve son Dünya Kupası finallerine katılma hakkını kazanan milli takım, böylece 2 organizasyon sonra Avrupa Şampiyonası finallerine katılma hakkı elde edemedi. 
     
     ''ŞENOL GÜNEŞ İSTİFA'' SESLERİ 
     Türk Milli Takımı'nın kendisini Portekiz'e taşıyacak 2-0'lık sonucu yakalamasına rağmen Dünya klasmanında 56. sırada bulunan Letonya ile berabere kalması taraftarları öfkelendirdi. 
     BJK İnönü Stadı'nı dolduran 25 bine yakın taraftar, Letonya'nın 2. golünün ardından Milli Takımlar Teknik Direktörü Şenol Güneş ve milli futbolcuları protesto etmeye başladı. 
     Karşılaşma oynanırken, ''Şenol gol gol'' diye tempo tutan sporseverler, maçın bitiş düdüğünün ardından ''Şenol istifa'' diye tepkilerini dile getirdi. 
     Bu arada, cezalı Rüştü'nün yerine kaleyi koruyan Ömer'in yanı sıra oyundan alınan Ümit Davala ve Tugay Kerimoğlu, tepki alan oyuncuların başında geldiler. 
     Ümit, kendisini protesto eden taraftarlara formasını göstererek yanıt verirken, Tugay da protestolar altında yedek kulübesine geldi. 
     
     LETONYA'DA BÜYÜK SEVİNÇ 
     Dünya üçüncüsü Türkiye'yi sürpriz bir şekilde saf dışı bırakarak, tarihinde ilk kez Avrupa Şampiyonası finallerine gitme hakkını kazanan Letonya, bu zaferini doyasıya kutladı. 
     Attıkları ilk golün ardından, eski açık tribünün korner direği çevresinde tıpkı Riga'daki gibi ilginç şekilde gol sevinci yaşayan Letonyalı oyuncular, karşılaşmanın bitiş düdüğüyle birlikte saha ortasında bir sevinç yumağı oluşturdu. Kendilerini İstanbul'da destekleyen çok az sayıdaki taraftarlarıyla zaferlerini kutlayan Letonyalıları, Türk sporseverler de centilmence alkışlayarak kutladı. 
     
     REVİZYON BEKLENTİSİ 
     A Milli Futbol Takımı'nın, Letonya'ya şok biçimde elenmesi ve Portekiz vizesini kaptırması, Milli Takım teknik heyeti ve aday kadroya çağrılan oyuncular bakımından revizyon beklentisini gündeme getirdi. 
     Futbol Federasyonu ile süren sözleşmesi Mayıs 2004'te sona erecek teknik direktör Şenol Güneş'in durumunun masaya yatırılacağı ve yaşı ilerlemiş bazı milli futbolcuların durumlarının gözden geçirileceği öğrenildi. 
     
     BEŞİKTAŞ-FENERBAHÇE KAVGASI 
     Letonya'nın beraberlik golünün ardından, BJK İnönü Stadı'nın tribünlerinde Beşiktaş ve Fenerbahçeli gruplar arasında söz düellosu yaşandı. 
     Yeni numaralı tribünde yer alan bir grup Beşiktaş taraftarı, siyah-beyazlı takım lehine tempo tutarken, eski açık tribünde de bir grup Fenerbahçeli taraftar, takımları lehine tempo tuttu. İki grup arasındaki sözlü sataşma, diğer taraftarlarca protesto edildi. 
     Öte yandan, statta maç boyunca taraftarların takıma destek vermeleri için anonslar yapıldı. 
     -İlhan Mansız, ilk kez giydiği özel kramponlarıyla gol kaydederken, Riga'daki maçta oynamayan Hakan Şükür, milli forma altındaki 41. golüne imza attı. 
     -Kaleci Ömer, karşılaşmanın 6. dakikasında çıkış tünelinin başına giderek şortunu değiştirdi. Bu ilginç görüntü nedeniyle maç yaklaşık 1 dakika durdu. 
     
     BU KEZ BARAJA TAKILDILAR 
     Türkiye, Letonya'ya elenmesiyle, tarihinde yer aldığı 3. play-off eşleşmesinde ilk kez tura veda etti. 
     Ay-yıldızlılar, 2000 Avrupa Şampiyonası elemelerinde İrlanda Cumhuriyeti'ni, 2002 Dünya Kupası elemelerinde de Avusturya'yı safdışı bırakarak, baraj maçlarında gülen taraf olmuştu. 
     Türkiye, Portekiz vizesini alamayarak, UEFA'dan finallere katılım payı olarak alacağı 7.5 milyon İsviçre Frangı'ndan 8 trilyon 250 milyon lira oldu. 
     
</TEXT>
</DOC>
