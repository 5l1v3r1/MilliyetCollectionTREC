<DOC>
<DOCNO> 192145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/yasam/yas02.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölümünün sırrını testler çözecek 
</HEADLINE>
<TEXT>

   Toprağa verilen Derya Arbaş'ın ölümündeki sır perdesini sekiz hafta sürecek testler aralayacak 
      DIŞ HABERLER SERVİSİ 
   
   Geçtiğimiz hafta ABD'de hayatını kaybeden oyuncu Derya Arbaş, Los Angeles'ın Chatsworth bölgesindeki Oakwood Mezarlığı'nda, önceki gün toprağa verildi. 
   35 yaşında yaşama gözlerini yuman Arbaş'ın cenazesine, oyuncunun Kızılderili babası Dehl Berti'nin akrabaları ve arkadaşlarının da aralarında olduğu 120 kadar kişi katıldı. Derya Arbaş'ın cesedi, üzerinde oyuncunun en sevdiği kıyafetle birlikte, üstü açık bir tabuta kondu. 
   
   Kızılderili dualarıyla 
   Derya Arbaş, babasının yanına gömülürken, Dehl Berti'nin bir akrabası Kızılderili adetlerine uygun dualar okudu. 
   
   Nedeni bulunacak 
   Derya Arbaş, dedesi ressam Avni Arbaş'ın 18 Ekim'deki cenazesinin ardından ABD'ye gitmiş ve 21 Ekim'de, evinde ölü bulunmuştu. Arkadaşları ve annesi, Arbaş'ın uykusunda kalp krizinden öldüğünü belirtirken, Amerikan haber ajansı Associated Press'e açıklama yapan Otopsi Ofisi Sözcüsü, ölüm nedenini belirleyecek toksikoloji testlerinin, sekiz hafta sonra sonuçlanacağını söyledi. 
   
   
</TEXT>
</DOC>
