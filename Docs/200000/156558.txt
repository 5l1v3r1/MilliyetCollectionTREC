<DOC>
<DOCNO> 156558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sondun03.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramses'in mumyası Mısır'a iade ediliyor... 
</HEADLINE>
<TEXT>

     Halen Atlanta'daki Carlos müzesinde teşhir edilen ve uzmanların Mısır firavunu I. Ramses'e ait olduğuna inandıkları 3000 yıllık mumyanın bu sonbaharda Mısır'a iade edileceği bildirildi. 
     Müze yetkilileri, mumyanın 14 Eylül'e kadar teşhirde kalacağını, daha sonra gerçek sahibi olan Mısır halkına geri verileceğini söylediler. 
     Mumyanın, yaklaşık 140 yıl önce Mısırlı mezar soyguncuları tarafından bulunarak, başka tarihi eserlerle birlikte Amerika'ya getirilip satıldığı bildiriliyor. 
     Müze yetkilileri, dün, Ramses'in oğlu ve veliahtı I. Seti'nin mezarından çıkartılan 4 parça eseri, Mısır Eski Eserler Yüksek Konseyi başkanı Zahi Hawass'a teslim ettiler. Bu münasebetle düzenlenen törende konuşan Hawass, ''Bu antikaları Mısır'a iade etmek suretiyle Atlanta müzesi, şimdiye kadar görülmemiş bir şeyi gerçekleştiriyor ve bu alanda örnek oluşturuyor'' dedi. 
     Ramses'in mumyası ile 145 parçadan oluşan bir koleksiyon, Carlos müzesi tarafından 1999 yılında Niagara'da kapanmak üzere olan bir müzeden satın alınmıştı. Carlos Müzesi Eski Eserler Direktörü Peter Lacovara, ''Mumyayı Mısır'a iade ederek doğru olan şeyi yaptıklarını'' ifade etti. 
     MÖ 1293 yılında tahta çıkan I. Ramses'in kuzey Mısır kökenli olduğu ve ailesinin, fırtına tanrısı Seth'i tanrı kabul ettiği belirtiliyor. 
     
</TEXT>
</DOC>
