<DOC>
<DOCNO> 193370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/guncel/gun00.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatları kaçırıyorlar 
</HEADLINE>
<TEXT>

   Uzanlar'ın avukatları, Genç Parti amblemli helikopterle Marmaris'e giderek, devletin el koyduğu iki yatı resmen teslim aldı. Avukatlara göre yatlar İngiliz şirketlerine ait... 
      MUSTAFA SARIİPEK, KAAN KAYA Marmaris DHA 
   
   BDDK'nın talebi üzerine tedbir konulan, GP Genel Başkanı Cem Uzan ve gıyabi tutuklu kardeşi Hakan Uzan'ın kullandığı "Frequency" ve "Airwaves" adlı İngiliz bayraklı yatlar, sahibi görünen yabancı şirketler adına geri alındı. Anadolu Ajansı ise, yatları teslim alanların Uzan ailesinin avukatları olduğunu bildirdi. Uzan ailesinin kullandığı ve hiçbir zaman Türk bayrağı çekmedikleri lüks yatlarla ilgili İmarbank operasyonu kapsamında ağustosta Şişli 2. Sulh Ceza Mahkemesi tedbir kararı verdi. Bu karar üzerine Hakan Uzan'ın kullandığı Airwaves'e 22 Ağustos 2003'te Marmaris Hisarönü mevkiindeki İnbükü Koyu'nda, Cem Uzan'ın kullandığı Frequency'ye de Bodrum'da el kondu. Bugüne kadar hep İngiliz bayrağıyla dolaşan iki yat, MegaMar Yatçılık'a yediemin olarak teslim edilerek Marmaris Netsel Marina'ya çekildi. 
   
   GP HELİKOPTERİYLE... 
   Frequency için sahibi olan Vestarya, Airwaves için de Utterton Ltd. İstanbul 2. Sulh Ceza Mahkemesi'ne başvurarak, lüks teknelerin kendilerine ait olduğu gerekçesiyle tedbir kararının kaldırılmasını istedi. Mahkeme 30 Ekim 2003'te şirketleri haklı bularak, yatların Uzanlar'a ait olmadığına karar verdi ve tedbir kararını kaldırdı. Bugüne kadar sürekli Uzan Grubu'nun avukatı olarak ortaya çıkan Şaylan Çığgın'ın yanı sıra avukatlar Filiz Orlehan Doğdu ve Barış Erdem, tedbirin kaldırılması yönündeki kararı dün Marmaris Cumhuriyet Savcılığı, Liman Başkanlığı ve Emniyet Müdürlüğü'ne ibraz etti. Yetkililer de, gerekli incelemelerin ardından yatları avukatlara teslim etti. Avukatlar, daha sonra üzerinde Genç Parti yazısı ve arması bulunan helikopterle Marmaris'ten ayrıldı. İki yat, "Denize uygunluk" belgelerinin süresi geçtiği için yola çıkamadı. İzmir Liman Başkanlığı'ndan gelecek bilirkişi heyetinin inceleme sonrası belgeyi vermesinin ardından yatların İstanbul Tuzla Tersanesi'nde bakıma alınacağı, bağlı kaldıkları 66 günlük süre için 25 milyar liralık marina ücreti ödeneceği kaydedildi. 
   
   AA UZANLAR'IN AVUKATLARI 
   AA'nın dün servise koyduğu habere göre de "Uzanlar'ın avukatları" Doğdu, Erdem ve Çığgın, GP'ye ait bir helikopterle Marmaris'e gelerek mahkeme kararını tebliğ etti. Avukatlar bağlamanın kaldırılarak İstanbul'a gitmek üzere teknelere çıkış izni verilmesini de istedi. Ancak Marmaris Liman Başkanlığı, bazı belgelerin eksik olması nedeniyle çıkış izni vermedi. 
   
      Avukatın adresi Star Gazetesi...    Avukatlardan Şaylan Çığgın'ın İstanbul Barosu'ndaki adresinin, Star Gazetesi'nin de bulunduğu "Basın Ekspres Yolu Star Sokak No 2 İkitelli İSTANBUL" olduğu ortaya çıktı. Çığgın, son genel seçimlerde GP İstanbul 2. Bölge 1. sıra milletvekili adayıydı. 
   22 Ağustos 2001 Cem ve Hakan Uzan adına mahkemeye başvuran Çığgın, müvekkillerinin Sarıyer'deki arsaları için değer tespiti istedi. Bilirkişiler, Uzanlar'ın 90 dönümlük arazilerine 15 trilyon değer biçti. 28 Aralık 2001 İstanbul Adliyesi'ndeki h kim ve savcılara yılbaşı hediyesi gönderen Star Grubu, yargı üyeleri hediyeleri kabul etmeyince paketlerini geri almak zorunda kaldı. Grup logosunu taşıyan kapalı kasa bir kamyonetle getirilen hediye kolilerinin üzerinde Çığgın'a ait kartvizit de vardı. 25 Şubat 2003 Cem Uzan'ın yeniden Genel Başkan seçildiği Genç Parti büyük kongresinin ardından Başkanlık Divanı'na Kurul Sekreteri Çığgın seçildi. 
   
   
   
</TEXT>
</DOC>
