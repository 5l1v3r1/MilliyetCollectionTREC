<DOC>
<DOCNO> 171569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sondun03.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Genelkurmay Başkanı "Türkiye ile görüşüyoruz" 
</HEADLINE>
<TEXT>

     ABD Genelkurmay Başkanı Orgeneral Richard Myers, Irak'ta ABD asker sayısının azaltılması için diğer ülkelerden 30 binden fazla askere gerek olduğunu, Türkiye, Pakistan ve Hindistan ile görüşmelerin sürdüğünü söyledi. 
     Myers, Genelkurmay Başkan Yardımcısı Orgeneral Peter Pace ile birlikte, görev sürelerinin uzatılması ile ilgili olarak Senato Silahlı Kuvvetler Komitesi'ne bugün açıklamalar yaptılar. 
     Myers, şimdiye kadar 19 ülkenin Irak'a asker gönderdiğini, 15'inin de göndermeyi kabul ettiğini, ancak böylece temin edilecek 20 bin-30 bin askerin, Irak'taki Amerikan askeri varlığını azaltmaya yetmeyeceğini belirtti. Bu sayının üzerinde asker sayısına ulaşmak amacıyla, asker göndermeye ikna edilmeleri için yeni ülkeler nezdinde baskılarını yoğunlaştırdıklarını kaydeden Orgeneral Myers, ''Pakistan, Hindistan ve Türkiye ile görüşülmekte olduğunu, NATO'ya da, asker temin etmesi için başvurabileceklerini'' söyledi. 
     Orgeneral Myers, yeni uluslararası güçlerin temininden oldukça iyimser olduğunu da sözlerine ekledi. 
     
</TEXT>
</DOC>
