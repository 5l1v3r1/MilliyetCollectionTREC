<DOC>
<DOCNO> 172756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sondun17.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman İnsan Hakları Enstitüsü "En büyük sorunumuz ırkçılık" 
</HEADLINE>
<TEXT>

     Alman İnsan Hakları Enstitüsü, Almanya'nın en büyük siyasi ve toplumsal sorununun ırkçılık olduğunu açıkladı. 
     Enstitünün Başkan Yardımcısı Frauke Seidensticker, düzenlediği basın toplantısında, ırkçılığın, Batılı ülkelerde insan haklarının korunmasında en büyük engeli teşkil ettiğini belirterek, ''İnsan hakları konusundaki hassasiyet, uluslararası alanda mukayese yapıldığında, Almanya'da oldukça az'' şeklinde konuştu. 
     Enstitü adına ırkçılık konusunda araştırma yapan siyaset uzmanı David Nii Addy de, Almanya'daki ayrımcılığın şiddet olaylarına kadar vardığına dikkati çekerek, yabancıların özellikle istihdam ve eğitim alanında ayrımcılığa uğradıklarını söyledi. 
     Göçmenler, mülteciler ve dini azınlıkların ayrımcılığa uğradını belirten Addy, ''Almanya'da genel olarak toplumsal çeşitliliğe olumlu bakış yok. Bu konuda sinyal şu olmalı Siz bize aitsiniz. Çeşitlilik olumlu bir şeydir'' diye konuştu. 
     İnsan Hakları Enstitüsü tarafından hazırlanan araştırmada, ayrımcılık olaylarının sistematik bir şekilde kaydedilmesi istenerek, insan hakları konusunda uluslararası standartlara uyulması çağrısında bulunuldu. 
     
</TEXT>
</DOC>
