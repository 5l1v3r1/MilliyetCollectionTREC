<DOC>
<DOCNO> 189739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sontur30.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik faciasında ölenlerin kimlikleri belirlendi... 
</HEADLINE>
<TEXT>

     Silivri'de TEM Otoyolu'na ters yönden giren TIR ile yolcu minibüsünün çarpıştığı trafik kazasında ölen 17 kişi ile yaralananların kimlikleri belirlendi. 
     Edirne'den İstanbul yönüne gelen 50 FF 366 plakalı TIR'ın, Celaliye mevkiinde orta bariyere çarpıp karşı yöne geçerek, Murat Gül yönetimindeki 34 TME 37 plakalı minibüsle çarpışması sonucu ölenleri minibüsten çıkarma çalışmaları sona erdi. 
     Jandarma, polis, itfaiye ve sağlık ekiplerince yapılan çalışmalar sonucu araçtan çıkarılan cesetler, çevredeki hastanelerin morglarına kaldırıldı. 
     Kazada ölenlerden minibüs sürücüsü Murat Gül, Zeliha Karaağaç, Cemile Ergin, Ayten Kıvılcım, Hatice Karakartal, Naile Kepçeli, Fatma Kepçeli, Kadriye Karaca, Ayşe Yüksel, Ayşe Kepçeli, Utku Yüksel ve Remziye Kartal'ın cesetleri Özel Millet Hastanesi'ne gönderildi. 
     Sebahat Yeşildağ, Nihal Kepçeli, Rahime Sarıkaya ve ölenlerden biriyle aynı adı taşıyan Ayşe Kepçeli'nin cesetleri de Silivri Devlet Hastanesi morguna kaldırıldı. 
     Kazanın ardından yaralı olarak Özel Onur Hastanesi'ne götürülen 5 yaşındaki Mert Demir de burada yapılan müdahaleye rağmen kurtarılamadı. 
     Yaralılardan Tülin Kıvılcım kaldırıldığı Özel Millet Hastanesi'nde İpek Karakartal, Fatma Yeşildağ, Çiğdem Yüksel, Tolga Gül, Tülay Demir, Meryem Kepçeli ve ölen Fatma Kepçeli ile aynı adı taşıyan bir kişi ise Özel Onur Hastanesi'nde tedavi altına alındı. 
     Yaralılardan İpek Karakartal ile Fatma Yeşildağ'ın sağlık durumunun ağır, diğerlerinin ise iyi olduğu öğrenildi. 
     Bu arada, güvenlik kuvvetleri, kazanın ardından yaralı olarak olay yerinden ayrılan TIR sürücüsünü yakalamaya çalışıyor. 
     
     MİNİBÜSTEN DIŞARI FIRLADI 

     Yaralılardan Tülin Kıcılcım, tedavi gördüğü hastanede yaptığı açıklamada, kaza sırasında ne olduğunu anlamadığını ve minibüsten dışarı fırladığını belirterek, vatandaşların yardımıyla hastaneye getirildiğini söyledi. 
     Kaza öncesi Kepçeli ailesinden bir yakınlarının çocuğunun sünneti nedeniyle yapılan mevlitten döndüklerini anlatan Kıvılcım, ''Ben sadece kamyonun kasasını gördüm. Başka bir şey hatırlamıyorum'' dedi. 
     Bu arada, ölen ve yaralananların hastane ve olay yerine gelen yakınlarının fenalık geçirdikleri görüldü. 
     Kaza nedeniyle uzun süre aksayan trafik, kazaya karışan araçların kaldırılmasının ardından normale döndü. 
     
</TEXT>
</DOC>
