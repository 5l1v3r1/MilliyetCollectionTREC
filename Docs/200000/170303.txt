<DOC>
<DOCNO> 170303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/ekonomi/eko01.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Doğan Enişte' gözyaşlarıyla uğurlandı 
</HEADLINE>
<TEXT>

Koç Ailesi'nin "Doğan Enişte"si, Koç Holding ve Ford Otosan'ın "ağabeyi", Sevgi Gönül'ün eşi Erdoğan Gönül, son yolculuğuna gözyaşlarıyla uğurlandı 
     EKONOMİ SERVİSİ 

     "Türkiye'nin ilk otomobil fabrikası Otosan'ın kurucularından...", "Türk otomotiv sektörünün duayeni...", "Koç Holding Yönetim Kurulu üyesi..." 
     Bu sıfatlar geçtiğimiz çarşamba günü yaşamını kaybeden Erdoğan Gönül'ün profesyonel kariyerine ilişkin belki fikir verebilir. Ama, Erdoğan Gönül'ü en iyi, dün Koç Holding'in Nakkaştepe'deki tesislerinde düzenlenen buruk törende, ailesi, iş arkadaşları ve sevenlerinin sözleri anlatıyordu. 
     "Alçakgönüllü, olgun, sabırlı, sade, keskin zekalı, hayata olumlu bakan, ince ruhlu, esprili, ileri görüşlü, herkese eşit davranan..." 
     Koç Ailesi'nin "Doğan Eniştesi", Sevgi Gönül'ün hayat arkadaşı Erdoğan Gönül, işte bu kelimelerle ve gözyaşlarıyla son yolculuğuna uğurlandı. "Doğan Gönül'ü ilk kez 1959'da, Otosan'ın kuruluşunda gördüm. Üzerinde iş tulumu vardı" diyerek tanıştıkları günü anlattı, Koç Holding Şeref Başkanı Rahmi Koç. "O zaman ne bilecektim ki eniştem olacağını, Sevgi'ciğimi mesud ve bahtiyar edeceğini, ailemize neşe getireceğini, bizleri başka dünyalara götüreceğini" diyen Koç, Gönül'ün 'takım çalışmasını seven, arkadaşlarını kollayan, yukarıya nasıl davranıyorsa aşağıya da aynı şekilde muamele eden, vefak r bir insan' olduğundan bahsetti. 
     Konuşması baştan sona ağlayarak sürdüren Rahmi Koç, kızkardeşi Sevgi Gönül için Tanrı'dan "bu acıya dayanma gücü" diledi. 
     Koç Holding Yönetim Kurulu Başkanı Mustafa Koç da ağlamaktan güçlükle tamamlayabildiği konuşmasında "Doğan Enişte'nin vefatıyla bizler çok değerli bir duayenimizi, ailemizin neşe kaynağını, Otosan'lılar da hiç unutamayacakları bir ağabeylerini yitirdiler" dedi. Koç, Gönül'ün yaşamını zevkle ve dolu dolu yaşayarak noktaladığını ifade etti. 
     
     Koç Ailesi'ni yalnız bırakmadılar 
     İş, sanat ve siyaset dünyasının ünlü isimleri Koç Ailesi'in bu acılı gününde yanlız bırakmadılar. Törene katılanlar arasında Doğan Grubu Yönetim Kurulu Başkanı Aydın Doğan, Doğan Medya Grup Başkanı Mehmet Ali Yalçındağ, ANAP Genel Başkanı Ali Talip Özdemir, DYP Genel Başkanı Mehmet Ağar, eski başbakanlardan Mesut Yılmaz, TÜSİAD Başkanı Tuncay Özilhan, Mustafa Sarıgül, Bülent Eczacıbaşı, Aldo Kaslowski, Osman Boyner, Cem Boyner, Taylan Bilgel, Cem Tuna, İshak Alaton, Yılmaz Ulusoy, Şarık Tara, Ali Sabancı, Mehmet Yıldırım, Erol Sabancı, Erdoğan Demirören, Şahap Kocatopçu, İzzet Garih, Vural Akışık, İstanbul Valisi Muammer Güler, İstanbul Büyükşehir Belediye Başkanı Ali Müfit Gürtuna bulundu. 
     
Törene binlerce kişi katıldı      Erdoğan Gönül'ün naaşı Nakkaştepe'deki hüzünlü törenin ardından Teşvikiye Camii'ne götürüldü. İş, sanat ve siyaset dünyasının ünlü isimleri başta olmak üzere, otobüsler dolusu gelen Koç Holding ve Ford Otosan çalışanlarının oluşturduğu sayıları üç bine yakın cemaat avluya sığmadı. 
     Cenaze namazı öncesinde, Sevgi Gönül, Mustafa Koç ve eşi Caroline Koç, Ali Koç, Ömer Koç, Semahat Arsel, Nusret Arsel, İnan Kıraç ve kızı İpek Kıraç başsağlığı dileklerini kabul etti. Taziye için gelenlerin oluşturduğu kuyruğu en az camiinin birkaç yüz metre dışından başlıyordu. 
     Yoğun sıcak nedeniyle Koç Holding görevlileri avluya, gölgelikler ve su makinaları koymuşlardı. Tam donanımlı iki ambulans ve sağlık görevlileri de hazır bulundular. 
     
     Yoğun güvenlik 
     Trafik polisi, cenaze namazı nedeniyle oluşan araç trafiğini düzenlerken, güvenlik görevlileri Teşvikiye Camii çevresinde kuş uçurtmadılar. 
     Dilenciler avluya sokulmazken, yan kesici ve kapkaççılara karşı her türlü önlem alınmıştı. 
     
TEV'e bir günde 2 bin bağış      Teşvikiye Camii, avlusu çelenklerle dolmuştu. Ancak, bu çelenkler çiçekleri değil, Türk Eğitim Vakfı'na bağış yapan kişilerin isimlerinin yazılı olduğu kağıtları taşıyordu. Görevliler, sadece dün 2 binin üzerinden bağış aldıklarını, 60 milyon liradan 1.5 milyar liraya kadar para bağışlayanların olduğunu belirterek, 200 milyarın üzerinde bağış yapıldığını tahmin ettiler. Avlunun tek çiçeği ise Koç Ailesi'nden gelen kırmızı güller ve merhumun eşi Sevgi Gönül'ün gönderdiği sarı mimozalardan oluşan küçük bir çelenkti. Mimozalar, cenaze namazının ardından Zincirlikuyu Mezarlığı'na defni sırasında da Erdoğan Gönül'le birlikteydi. 
     
     Rahmi Koç cuma namazına katıldı 
     Bitkin ve kederli olduğu gözlenen Rahmi Koç'un bir ara ortadan kaybolması merak uyandırdı. Koç'un sonradan cuma namazı için Teşvikiye Camii'ne gelen cemaatin arasına karışarak, onlarla birlikte namaz kıldığı görüldü. 
     

</TEXT>
</DOC>
