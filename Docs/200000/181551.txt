<DOC>
<DOCNO> 181551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sontur23.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali Yazıcıoğlu Söke'de toprağa verildi... 
</HEADLINE>
<TEXT>

     Ankara yakınlarında geçirdiği trafik kazasında hayatını kaybeden Denizli Valisi Recep Yazıcıoğlu, Aydın'ın Söke İlçesi'nde toprağa verildi. 
     Yazıcıoğlu'nun cenazesi, Söke'de düzenlenen törenin ardından Söke Asri Mezarlığı'na götürülmek üzere araçla yola çıkarıldı. Mezarlığa kadar olan yaklaşık 3 kilometrelik yolda toplanan vatandaşlar, Yazıcıoğlu'nun tabutuna karanfil attı. 
     Yazıcıoğlu'nun cenazesi Söke Asri Mezarlığı'na getirildiğinde, güçlükle ayakta duran Yazıcıoğlu'nun eşi Meryem Yazıcıoğlu ile çocukları Rüveyda Durmaz, Necla Yavi ve Mehmet Kemal Yazıcıoğlu gözyaşlarını tutamadı. Yazıcıoğlu'nun kardeşi Sait Yazıcıoğlu ve diğer aile yakınlarının da çok üzgün oldukları gözlendi. 
     Okunan duaların ardından Yazıcıoğlu'nun cenazesi, babası Mustafa Yazıcıoğlu'nun mezarının yanında hazırlanan yere defnedildi. Tabuta sarılı Türk Bayrağı, Yazıcıoğlu'nun eşi Meryem Yazıcıoğlu'na teslim edildi. 
     Bu arada, Erzincan'dan gelen vatandaşlar, Yazıcıoğlu'nun yakınlarına bir bidon ''Fırat suyu'' ikram etti. 
     
</TEXT>
</DOC>
