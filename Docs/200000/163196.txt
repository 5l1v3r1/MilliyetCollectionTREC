<DOC>
<DOCNO> 163196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sontur01.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisten kaçarken otomobile çarptı.. 
</HEADLINE>
<TEXT>

     Çağlayan'da, çalıntı kaydı bulunan arabayı terk ederek polisten kaçmaya çalışan bir kişi, otomobilin çarpması sonucu ağır yaralandı. 
     Topkapı'da görülen 34 KRL 22 plakalı BMW marka otomobilin çalıntı kaydı bulunduğunu belirleyen polis, içinde 4 kişi olan aracı takibe aldı. 
     Aracın hızla Mecidiyeköy yönüne gitmesi üzerine, telsiz anonsuyla bilgilendirilen bu bölgedeki polis ekipleri, O-1 Otoyolu Çağlayan mevkiinde önlem aldılar. 
     Bu noktaya gelen araçtaki kişiler, yakalanacaklarını anlayınca otomobili yol kenarında terk ettikten sonra yolun karşısına geçerek kaçmak istediler. 
     Bu kişilerden 3'ü kaçmayı başarırken, karşı şeride geçmeye çalışan Satılmış Bakır, kendisine ''dur'' ihtarında bulunan polis ekiplerine silahını doğrulttu. Bu sırada yolu göremeyen Bakır'a, Topkapı yönüne giden Barış Gül'ün kullandığı 34 BC 1413 plakalı otomobil çarptı. 
     Ağır yaralanan Bakır, Çağlayan'daki Florence Nightingale Hastanesi'ne kaldırılarak tedavi altına alındı. 
     Polis, kaçan 3 kişinin yakalanması için çalışmaların sürdürüldüğünü bildirdi. 
     
</TEXT>
</DOC>
