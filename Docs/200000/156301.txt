<DOC>
<DOCNO> 156301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/spor/spo03.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Baliç 6 ay yok 
</HEADLINE>
<TEXT>

Gençlerbirliği maçında sakatlanan Boşnak yıldızın menisküsünde yırtık, ön çapraz bağlarında kopma tespit edildi, bugün ameliyat olacağı açıklandı 
     VEDAT DANACI 

     Şüphe gerçekleşti 
     KORKULAN oldu, Elvir Baliç 6 ay yeşil sahalardan uzak kaldı. Gençlerbirliği maçının 18. dakikasında sakatlanan yıldız futbolcunun, dün yapılan kontrollerinde menisküs yırtığı ve ön çapraz bağlarda kopma tespit edildi. Galatasaray Sağlık Kurulu Başkanı Prof. Dr. Mehmet Kurtoğlu, Baliç’in bugün ameliyat olacağını, bu oyuncunun 5-6 ay süreyle fizik tedavi ve rehabilitasyona tabi tutulacağını belirtti. 
     
     İşler karıştı 
     BALİÇ’İN beklenmeyen sakatlığı, Galatasaray’da da tüm dengeleri altüst etti. Daha önce sezonu kapayan Hasan Şaş’ın yokluğu ve Revivo’nun formsuzluğu, sol kanatta büyük sorun yarattı. Haftalardır iyi performansıyla dikkatleri üzerinde toplayan Elvir Baliç’in yokluğunda Terim’in yine İsrailli futbolcuya şans vermesi bekleniyor. Gençlerbirliği maçında da, Boşnak oyuncunun çıkmasının ardından Cim - Bom oldukça sıkıntı çekmişti. 
     
Bülent Uzun’a geçer not      HAKEM Bülent Uzun, Galatasaray - Gençlerbirliği maçındaki yönetimiyle gözlemcilerinden geçer not aldı. Sabri Çelik ve Serdar Çakır’dan 7.5 ve 8 puan alan Uzun’un, maçın kaderini etkileyecek hata yapmadığı, yardımcılarıyla işbirliğinde azami özeni gösterdiği kaydedildi. Fatih Terim ve futbolcuların sözlü eleştirilerine maruz kalan hakem Bülent Uzun’un raporunda ise herhangi bir hakaret veya kötü sözle ilgili ifade yer almadı. 
     
Dürüst’çe eleştiri      Beşiktaş’a göndermede bulunan Ali Dürüst, "Artık biz de 100. yılımızda rahat rahat şampiyon oluruz" dedi 
     ERHAN TELLİ 

     2005 garanti 
     GENÇLERBİRLİĞİ beraberliğiyle şampiyonluk yolunda büyük avantaj yitiren Galatasaray’da hakeme ve Futbol Federasyonu’na öfke dinmiyor. Beşiktaş’a göndermede bulunan Sarı - Kırmızılı kulübün 2. Başkanı Ali Dürüst, Kara Kartal’ın 100. yılında şampiyon yapılmaya çalışıldığını ima etti, "Artık 100. yılımızda da biz rahat rahat şampiyon oluruz" diyerek, Beşiktaş ve Futbol Federasyonu’nu eleştirdi. 
     
     Aslan pusuya yattı 
     GALATASARAY Teknik Direktörü Fatih Terim ise oyuncularını tüm polemiklerden uzak tutmak için çaba gösteriyor. Futbolda her türlü ihtimalinde bulunduğunu belirten Fatih hocanın, "Sonuç ne olursa olsun, sonuna kadar şampiyonluğu kovalayacağız. Biz burada puan kaybettiysek, onların da orada kaybetmesi gayet doğal olur. Kendi işimize bakalım ve Ankaragücü maçını mutlaka kazanalım" dediği öğrenildi. 
     
Uzun, saymayı bile bilmiyor      Gençlerbirliği maçının hakemini eleştiren Galalatasaray Kaptanı Bülent, "Bu hakemler nasıl FIFA kokartı takıyor anlamıyorum" dedi 
     HALİL ÖZER 

     GALATASARAY Kaptanı Bülent Korkmaz, hakemlerin büyük bir vurdumduymazlıkla hatalı kararlar verdiğini, bu tip maçları kaldıracak kapasitede olmaklarını söyledi. Tecrübeli futbolcu, Gençlerbirliği maçı hakemi Bülent Uzun’un inanılmaz kararlar verdiğini söyleyip, " "Düşünün serbest atışta mesafeyi ayarlayamıyor ve metre metre sayıyor. Sekize geliyor sonra 10 diyor. Yani 9’u unutuyor. Saymasını bilmiyor" dedi. 
     UZUN’UN hatalarını sıralamaya devam eden Bülent, "Rakip smaç yapıyor, dirsek atıyor hiç ses çıkmıyor. Ben Ümit’in pozisyonunun 50 metreden ofsayt olmadığını gördüm, o burnunun dibinden göremiyor. Emeğe yazık. Bu hakemler nasıl FIFA kokartı takıyor inanamıyorum. Hepimiz düşünüyoruz ve onları anlayamıyoruz" diye konuştu. Kaptan, alınan bu sonuca rağmen teslim olmayacaklarını ifade etti. 
     
Kasetler istendi      TRABZONSPOR - Galatasaray maçının devre arasında taraftarlarla tartışırken küfrettiği iddiasıyla Trabzon Cumhuriyet Başsavcılığı tarafından hakkında soruşturma başlatılan Cim - Bom’un Teknik Direktörü Fatih Terim’in görüntülerinin izlenmesine karar verildi. Başsavcılık, olayları görüntüleyen TV kanallarına yazı göndererek incelenmek üzere kasetlerin birer kopyasını istedi. 
     
Xavier serbest      XAVİER’İN Kulübü Liverpool, Portekizli futbolcu ile olan sözleşmesini feshetti. İngiliz ekibinin Teknik Direktörü Gerard Houllier yaptığı açıklamada, Portekizli futbolcu ile olan sözleşmenin karşılıklı anlaşarak fesh edildiğini ve Xavier’in istediği kulüple anlaşabileceğini söyledi. Houllier, yeniden yapılanma içine girmeleri ve bu futbolcunun fayda getiremeyeceğini düşünerek bu kararı aldıklarını belirtti. Xavier’le bir yıllık daha kiralık olarak anlaşması bulunan Galatasaray, Portekizli futbolcuyu renklerine katarsa bonservis bedeli ödemeyecek. 
     
Şampiyonlar İstanbul’da      NİKE Premier Cup Avrupa Şampiyonası’nda, Portekiz’in Porto takımını yenerek şampiyonluğa ulaşan Galatasaray Yıldız Futbol Takımı dün yurda döndü. Altyapı Sorumlusu Ali Yavaş, elde edilen başarıyı Galatasaray Başkanı Özhan Canaydın ve Teknik Direktör Fatih Terim’e armağan ettiklerini kaydetti. Antrenör Halim Fıçıcı da, elbirliğiyle ve canla başla çalışıp başarılı olduklarını belirtti. Sarı - Kırmızılılar, 14-21 Temmuz tarihlerinde de Dünya Şampiyonası için Amerika’ya gidecek. 
     

</TEXT>
</DOC>
