<DOC>
<DOCNO> 192602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/siyaset/siy07.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK'ün acelesi var 
</HEADLINE>
<TEXT>

   Bazı üyeler, üniversiteye girişi yeniden düzenleyen tasarının TBMM'ye sevk edildiğini belirterek, eski sistemle kılavuz basımının ertelenmesini istedi. Ancak YÖK, kılavuzu beklemeden basma kararı aldı 
      BAHAR ATAKAN Ankara 

   
   Yükseköğretim Genel Kurulu, Milli Eğitim Bakanı Hüseyin Çelik'in basımının ertelenmesi için ÖSYM'ye başvurduğu 2004 - Öğrenci Seçme Sınavı ÖSS kılavuzunu onayladı. YÖK, hükümetin meslek ve imam hatip lisesi öğrencilerinin üniversiteye girişini zorlaştıran katsayıyı kaldıran yasa tasarısını yükseköğretim yasa taslağı kapsamında değerlendireceğini açıklamasına rağmen, kılavuzların basımı için hükümeti beklemeden ÖSYM'ye talimat verdi. Bazı üyelerin "gerginlik doğacak" görüşüne karşın karar oyçokluğuyla alındı. 
   2004'te yapılacak ÖSS kılavuzunun takvime uygun olarak basılmasının kararlaştırıldığını söyleyen Gürüz, değişiklik yapılmadığını sözlerine ekledi. 
   ÖSYM'nin hazırlayıp genel kurula sunduğu kılavuzda ÖSS'nin yapılış şekline ilişkin yeni bir düzenleme getirilmedi. 2004 - ÖSS kılavuzunda, 2003 kılavuzundaki puanlama ve tablolar aynı şekliyle yer aldı. 2004 - ÖSS kılavuzundaki bilgi ve kurallar da, geçen yılki kılavuzda yer alan bilgi ve kuralları içerdi. 
   Genel Kurul kararı doğrultusunda 2004 - ÖSS 20 Haziran 2004 Pazar günü yapılacak. Sınava başvurular 1 - 15 Aralık 2003 arasında alınacak. Adaylar ÖSS kılavuzunu 4 milyon lira karşılığı alabilecek. ÖSS giriş ücreti 35 milyon, yabancı dil sınavı giriş ücreti 40 milyon lira olarak belirlenirken, adaylar üniversitelere yerleştirme ücreti olarak 18 milyon lira ödeyecek. 
   Genel Kurul'da kılavuz konusu tartışılırken 5 üye "yeni gerginlik yaratmayalım" görüşünü savunarak basımın ertelenmesini istedi. Muhalif üyeler, üniversiteye girişi yeniden düzenleyen tasarının TBMM Milli Eğitim Alt Komisyonu'na sevk edildiğini ve çerçeve yasa hazırlıklarının aralık sonuna kadar biteceğini hatırlattı. Muhalifler, hükümetin yükseköğretim yasasını 2004'te uygulamaya geçireceğini belirtirken, bazı üyeler "Hükümetle bir kez daha konuşalım, 5 - 10 gün sonra toplanıp karar verelim" görüşünü savundu. 
   ÖSYM Prof. Dr. Başkanı Savaş Küçükyavuz, bu yıl yaklaşık 1.6 milyon kişinin sınava başvuracağına ve hazırlıkları yetiştirmenin güçlüğüne işaret ederken, kılavuzun basımının bugün başlayacağı belirtildi. 
   Kurul, rektör adaylığı seçimi sonucu Konya Selçuk Üniversitesi'nde en çok oyu olan Süleyman Okudan ile Hacettepe Üniversitesi'nde oyların yüzde 80'ini elde eden Tunçalp Özgen'in isimlerini Cumhurbaşkanı Ahmet Necdet Sezer'e sunma kararı aldı. Okudan'ın Milli Görüş çizgisindeki öğretim üyelerinin oyunu alarak ilk sıraya yerleştiği, rektör olarak atanması halinde kendisine oy veren kesimi yönetime taşıyacağı öne sürüldü. 
   
   
   
</TEXT>
</DOC>
