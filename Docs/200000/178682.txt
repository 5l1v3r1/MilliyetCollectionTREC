<DOC>
<DOCNO> 178682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sondun34.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Kore görüşmelerined ikinci raunda doğru... 
</HEADLINE>
<TEXT>

     Güney Kore, Kuzey Kore nükleer krizinin çözümü için 6 ülkenin katıldığı çok taraflı görüşmelerin tekrarlanması konusunda bir konsensusa varıldığını doğruladı. 
     Güney Kore Dışişleri Bakanlığı Kuzey Amerika İlişkileri Dairesi Genel Müdürü Wie Sung-rak, çok taraflı görüşmeler sürecinin devam etmesi ve bunun yararlı olduğu konusunda taraflar arasında bir konsensus olduğunu söyledi. 
     Wie, ikinci görüşme raundunun 2 ay içinde olup olmayacağı sorusuna, ''Mümkün, ancak yarın sabaha kadar beklemelisiniz'' yanıtını verdi. 
     Rusya Dışişleri Bakan Yardımcısı Aleksandır Losyukov, çok taraflı uluslararası görüşmelerde, yarın bir belge imzalanabileceğini ve tarafların önümüzdeki 2 ay içinde, muhtemelen yine Pekin'de biraraya gelme konusunda anlayış birliğinde olduklarını açıklamıştı. 
     Görüşmelere katılan Japon heyetinden adının açıklanmasını istemeyen bir yetkiliyse görüşmelerin ikinci turunun yapılıp yapılmaması konusunda kesin karar bulunmadığını belirtmişti. 
     Kuzey Kore nükleer krizine ilişkin Pekin'de dün başlayan ve yarın sona erecek görüşmelere Kuzey ve Güney Kore ile Çin, Japonya, ABD ve Rusya katılıyor. 
     
</TEXT>
</DOC>
