<DOC>
<DOCNO> 167205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/spor/spo03.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni maskot Prates 
</HEADLINE>
<TEXT>

Galatasaray'ın yeni Brezilyalı oyuncusu, idmanlardaki süper temposunun yanı sıra sıcakkanlı hareketleri ve esprileriyle eski kaleci Taffarel'in yerini aldı 
     Uyumu süper 
     SARI - Kırmızılı ekibin, Portekiz'in Sporting Lizbon ekibinden transfer ettiği Prates, Florya'da gündemin ilk maddesine oturdu. Metin Oktay Tesisleri'nde üç gündür yapılan idmanlarda, arkadaşlarına hemen uyum gösteren Brezilyalı oyuncu, teknik heyetin de gözüne girdi. Prates öncelikle sıçrama yeteneğiyle dikkat çekiyor. 
     
     Dostluk kurdu 
     CİM - Bom'a transfer olup, idmanlara çıktıktan sonra, diğer oyuncularla da hemen dostluk kuran Prates'in özellikle Batista, Abel Xavier ve Ümit Karan ile girdiği diyaloglar ilgi çekiyor. Türkçe bilmemesine rağmen, esprilerle arkadaşlarını güldüren Prates'e, Taffarel'den sonra takımın maskotu olarak bakılıyor. 
     
Kombineye indirim      GALATASARAY Yönetimi, taraftardan gelen yoğun istek üzerine kapalı tribün kombine kartlarında indirime gitti. Daha önce 420 milyon lira olarak açıklanan kapalı A tribünü 360 milyon liraya, 360 milyon lira olan kapalı B 330 milyona, 330 milyonluk kapalı alt tribün bileti ise 300 milyon liraya düşürüldü. Stattan sorumlu yönetici Orhan Yüzen, kombine biletlerin 7 Temmuz'da satışa çıkarılacak olmasına rağmen seyirciden büyük talep geldiğini vurguladı. 
     
Cihan-Ömer zirvedeTerim'in yaptırdığı efor testlerinde başarılı oldular 
     CİM - Bom yeni sezon hazırlıklarını, giderek ağırlaşan bir tempo ile sürdürüyor. Florya Metin Oktay Tesisleri'nde dün sabah yapılan çalışmada Teknik Direktör Fatih Terim futbolcularına efor testi de yaptırdı. Bu testte Cihan ve yeni transfer Ömer bir hayli başarılı grafik çizdi. 
     TERİM günde iki çalışma yaptırırken, oyuncularını henüz topla buluşturmadı. Düz koşu yapan Baliç'in ikinci kamp dönemine yetişeceği bildirildi. Ömer, Hakan, Xavier, Arif, Mehmet, Sedat ve Sabri sağlık kontrolünden geçirildi. Lukunku'nun ülkesinde fıtık ameliyatı olduğu ve önümüzdeki günlerde geleceği açıklandı. 
     
Carlsberg Çadırı açıldı      Ali Sami Yen Stadı'nın yanında bulunan, Galatasaray'ın resmi ürünlerinin satıldığı mağazanın açılışı dün yapıldı. Sponsor firmanın adını taşıyan Carlsberg Çadırı'nın açılışına Şişli Belediye Başkanı Mustafa Sarıgül, Başkan Özhan Canaydın, Fatih Terim, çok sayıda eski yönetici ve futbolcu da katıldı. 
     
Yıldız mesaisi      Nike Premier Cup'ta Avrupa Şampiyonluğu'na ulaşan Yıldız Takım, Amerika'da yapılacak '2003 Manchester United Premier Cup' Turnuvası için hazırlıklarını Florya'da sürdürüyor. Her gün idman yapan Aslan'ın genç yetenekleri 9 - 17 Temmuz'da Amerika'nın Oregon eyaletinde yapılacak turnuvaya hazırlanıyor. 
     

</TEXT>
</DOC>
