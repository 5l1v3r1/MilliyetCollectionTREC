<DOC>
<DOCNO> 197571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/yazar/altan.html </URL>
<DATE> 2003/11/24/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Bayram ve ötesi 
</HEADLINE>
<TEXT>

   
   Sözde bayram. 
   Bayramda ne kimsenin gelmesini isterim, ne de kimseye giderim. Onun için Bursa'ya tüyüyorum. Radyodan hava durumunu dinledim. Batı Karadeniz ve Marmara Bölgesi akşama kadar yer yer yağışlı olacak, hava sıcaklığı yedi derece ile dokuz derece arasında bulunacak, rüzgarlar kuzey ve kuzeydoğudan esecekmiş... 
   Bundan daha teknik de pis bir hava tarifi yapılamaz. 
   
   İçleri sıkıla sıkıla "Ne yapalım adet olmuş bir kere" diye dertli gerekçelerle birbirlerine kapıdan cö demeye gidenlere Allah kuvvet, kudret versin... Kimi 
   - İnşallah evde bulamayız da kart bırakırız, der. 
   Kimi 
   - Beş dakika uğrayalım da çiğnedik demesinler, der. 
   Sonra sahte çığlıklar, sahte tebessümler, sahte mazeretler 
   - O maşallah buyursunlar, buyursunlar... 
   - Aman sakın kahve zahmet etmeyin, malum bayram, beş dakika oturup gideceğiz. 
   - Niye acele ediyorsunuz 
   - Daha en aşağı yirmi yere uğrayacağız. 
   - Bakın bunu saymayız, yine bekleriz. 
   - İnşallah inşallah... 
   Çıkanlar 
   - Oh neyse bunu da savdık, derler. 
   Kalanlar 
   - Bugün ev yol geçen hanına döndü, derler... 
   
   Ve yine kapı zili ve yine aynı sahte çığlıklar, aynı sahte tebessümler... 
   Ertesi gün de, kim kime gelmişse onlar onlara gitmeye kalkarlar 
   - Yok şuna da gidelim, o bize geldi yok buna da gidelim, o bize geldi... Geçen bayram gelmişti, bu bayram biz gidelim. Geçen bayram gelmedi, bu bayram gitmeyelim... 
   
   Küfreden dolmuşçu, durmayan otobüs, kaçan vapur... Ağlayan çocuk, sinirlenen bey, ayağı sıkan hanım... 
   Hani tam benim gibi günde iki libriyumla keçileri zor tutanlara göre iş. 
   
   Bugün bayram olmasa, hükümetin kaplumbağa adımlarıyla hiç de iyi olmayan bir yoldaki niyetlerini ele alacaktım... 
   Usul usul radyoyu eski biçime getirmek valileri, emniyet teşkilatını, su başı memurlarını kendi çıkarına göre düzenleyip, saman altından seçim hazırlıkları yapmak teröre yeltenmek, işçilere kurşun, işçileri tutanlara baskı... 
   Bu art niyetli topal şeytanlıklar devam edecekse, çok sevdiğimiz Sayın Ürgüplü'den özür dileyerek bütün uyanık kuvvetlerle birlikte hükümete karşı adamakıllı bir tenkit hücumuna girmek gerekecek... 
   Türkiye, uzun yıllar fazla bulaştığı için buram buram Morisson kokanların babasının çiftliği değildir. Gizli polis baskısı, Amerikan fiskosu, parti basma niyeti ve radyoya el koyma hevesiyle, kendileri hakkındaki ağır ithamları örtbas edebileceklerini zannedenler, avuçlarını şöyle bir açsınlar ve horoz şekeri yalar gibi bir güzel yalasınlar... 
   
   Bayramın yüzü suyu hürmetine şimdilik kenara itelim bu konuyu... 
   Ancak bu tutumda devam edecek bir hükümetin yapmaya kalkacağı seçim, sonunda makbul olmayacak bir hale dahi gelebilir. 
   Hükümetler, şahsi ve birtakım ayıp çıkarların partizanlıklarına alet edilmemelidir. Polis baskıları, partilerin üzerlerine yürüme, gençleri ve üniversitelileri korkutmaya çalışma, gazeteciler için tedbir almayı düşünme iyi işaretler değildir. 
   Bütün bu örümcekli kıpırdanışların da ortasında, birtakım sakıncalı töhmetlerden henüz kurtulamamış olan bir zatı şerif durmakta... Bu memleketi ona ve şürekasına kimse kolay kolay yedirmez. 
   Seçim kampanyasında biraz daha sempatik olması için, şimdiden bu kadar kuvveti karşısına almaya kalkmaması daha basiretli bir hesap... 
   Neyse bunları konuşacağız bayramdan sonra... 
   İyi bayramlar hepinize. 
   - 
   Not 38 yıl önce yazılmış bir yazı... "Akşam"dan... 
   
      
   
</TEXT>
</DOC>
