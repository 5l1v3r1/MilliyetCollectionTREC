<DOC>
<DOCNO> 184810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sonspo09.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Voleyboldaki rakibimiz Hollanda'nın sponsoru Türk firması 
</HEADLINE>
<TEXT>

     23. Avrupa Bayanlar Voleybol Şampiyonası'nda, yarı finalde yarın Türkiye'nin rakibi olan Hollanda Milli Takımı'nın sponsorluğunu bir Türk firması yapıyor. 
     ''Corendon'' isimli tur operatörlüğü firması, halen Hollanda'da yaşayan 2 Türk vatandaşına ait. Firma halen Hollanda, Almanya, Belçika ve Türkiye'de faaliyet gösterirken, her yıl binlerce Hollandalı turisti de Türkiye'ye getiriyor. Şampiyonada, Türk Milli Takımı'nın ana sponsorluğu da ''Orkid'' firması üstlenmişti. 
     Ankara Atatürk Spor Salonu'nda yarın saat 19.00'da final vizesi alabilmek için zorlu bir maça çıkacak olan Türkiye ve Hollanda bayan milli voleybol takımları böyle bir tesadüfle de karşı karşıya kalacak. 
     ''Corendon'' firması yetkilileri, yaptıkları açıklamada, bu sponsorluk anlaşmasıyla birlikte yurtdışında birtakım tanıtım çalışmalarına da başladıklarını, bu çalışmalar içinde şampiyonaya katılan Hollandalı sporcuların ailelerini, Hollanda Milli Takımı taraftarlarını ve geniş bir gazeteci topluluğunu şampiyona boyunca Türkiye'de konuk ettiklerini, ayrıca yurtdışında gösterilmek üzere geniş kapsamlı bir tanıtım filmi hazırladıklarını ve bunun da Türkiye'nin turizmine olumlu olarak yansıyacağını kaydettiler. 
     
</TEXT>
</DOC>
