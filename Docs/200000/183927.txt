<DOC>
<DOCNO> 183927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sonspo01.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev derbiden sonra Terim ve Daum ne dediler 
</HEADLINE>
<TEXT>

     Galatasaray Teknik Direktörü Fatih Terim, maçtan sonra düzenlediği basın toplantısında, özellikle hakem Muhittin Boşat'a yönelik eleştirilerde bulundu. 
     Fatih Terim, geçen sezon 50-60 metreden, attıkları golü iptal eden hakemlerin, bu maçta ceza alanındaki bariz penaltıyı göremediğini dile getirdi. 
     Fatih Terim, ''Maç 2-2 giderken, voleybol oynanır gibi smaç yapılıyorsa, bu görülür. Burada müspet bir eylem var. Cezalandırılmalıydı. Luciano topa smaç vurdu, hakem göremedi'' dedi. 
     Galatasaray'ın kısa süre içinde ilginç şeylere maruz kaldığını kaydeden Terim, şunları söyledi 
     ''50-60 metreden arkada bulunan hakem tarafından golümüz iptal edildi. Niye hep bize oluyor Hakemlere dokunulmayacak, birşey söylenilmeyecek. O zaman bu tür pozisyonlardan sonra antrenörlere ve futbolculara da birşey denmeyecek. Bu işler göbek atarken olmuyor. Çok şeylere ağzımızı açmadık. Herkes herşeyi göremeyebilir. Ancak bu görülmeyecek birşey değildi. Şimdi hakeme ceza verirler, 5-6 maç dinlendirirler. Böyle de bir ceza var. Bülent Yavuz, 'Hakemler asar keser' demeyi bıraksın. Geçen sezon üstüste 5 maçımıza Mustafa Çulcu verildi. Biz birşey demedik. Hakimin kararı bozuluyor, hakemin kararı bozulmuyor. Bu arkadaşların verdiği karar, Allah'tan sonra bozulmayacak tek karar. Maalesef birşeylerin altında herhalde eziliyorlar.'' Hasan'ın, atıldığı pozisyonda yalnızca, 'Hoca yeter artık. Artistliği bırak' dediğini kendisinin de duyduğunu anlatan Terim, burada küfürün ve hakaretin bulunmadığını ifade ederek, ''Bir takımın üzerinde devamlı bunlar olursa, birşey de demeli. Bülent Yavuz güzel talimatlar veriyor. Maçtan önce 'Hakemlere yardımcı olalım' diye haber yolluyor. Ancak kendisi başka talimatlar da versin'' diye konuştu. 
     Hakemlerin maçın kritiğini yapamayacaklarını ve yalnızca gördükleri pozisyonları değerlendirebileceklerini belirten Terim, hakemlerin 'Galatasaray galibiyeti haketti' diyerek böyle bir penaltıyı çalmama hakkın sahip bulunmadıklarını söyledi. 
     
     İKİ TAKIM DA KAZANABİLİRDİ 

     Terim, güzel bir derbi maçı yaptıklarını belirterek, karşılaşmayı iki tarafın da kazanma şansını elde ettiğini dile getirdi. 
     İlk yarıda rüzgara karşı iyi oynadıklarını, ikinci yarıda da aynı biçimde Fenerbahçe'nin iyi oynayıp, pozisyon bulduğunu kaydeden Terim, maçın son bölümlerinde 8 günde 3 maç oynayan futbolcularında yorgunluğun ortaya çıktığını ve istedikleri futbolu ortaya koyamadıklarını bildirdi. 
     Takımda bazı oyuncuların yorgunluğunun iyice ortaya çıktığını kaydeden Terim, Volkan ve Baliç'in de 90 dakikayı çıkaracak güçte olmadıklarını söyledi. 
     Takımın büyük bir bölümünün 5-6 yıl öncesine oranla değiştiğini anlatan Terim, ''Birtakım şeyleri yapmak için ortam bazen müsait olmuyor. Eski günlere dönmek için bir söz veremeyeceğim. Ama en kısa süre içinde ben de bunu istiyorum. Tecrübeli olmak önemli, ancak yaş ortalaması yüksek olunca bazı şeyler de her zaman olmuyor'' diye konuştu. 
     Terim, Fenerbahçe Teknik Direktörü Daum'un, maçta kendilerinin de penaltısının verilmediğinin savunmasının hatırlatılması üzerine de ''Daum'un görüşü beni ilgilendirmiyor. Herhalde ben başka maçtaydım'' demekle yetindi. 
     
     MONDRAGON'A GÜVENOYU 

     Terim, Mondragon'un, maça iyi başlamasına karşın ilk golü kötü yediğini söyledi. 
     Kolombiyalı file bekçisinin güvendikleri bir kaleci olduğunu vurgulayan Terim, ''Bazen böyle şeyler üstüste gelir. Kendisinin ilerki günlerde daha iyi oynayacağına inanıyorum'' dedi. 
     Arif'i derbi maçlara alışkın bir oyuncu olduğu için oynattığını kaydeden Terim, attığı golde de bu pozisyonda ortaya konulan organizasyonun güzel olduğunu söyledi. 
     
     HAKEMLER 1.5 SAAT BEKLETİLDİ 

     Maçtan sonra karşılaşmayı yöneten hakemler, 1.5 saat soyunma odasında bekletildi. 
     Hakemler, daha sonra çok geniş güvenlik önlemleri altında stattan çıkartılarak, eskortlar eşliğinde ayrıldı. 
     DAUM İLK 20 DAKİKA HARİÇ MÜKEMMELDİK.. 
     Fenerbahçe Teknik Direktörü Christoph Daum, 2-2 berabere kaldıkları Galatasaray maçında ilk 20 dakika dışında mükemmel bir oyun oynadıkları söyledi. 
     Alman teknik adam, maç sonrası düzenlediği basın toplantısında, takımının, maç öncesinde sarı-kırmızılı ekip karşısında nasıl bir oyun oynayacağını tam olarak kestiremediğini ifade ederek, ''Hiçbir takım 'Galatasaray deplasmanından 3 puan alıp dönerim' biçiminde bir düşünceye sahip olamaz. Bugün takımımın nasıl bir oyun sergileyeceğini tahmin edemiyordum. Takımın oturup oturmadığını bilemiyordum. Ancak takımın sergilediği iyi oyunun sonunda beklentilerimin gerçekleştiğini gördüm'' diye konuştu. 
     Galatasaray karşısında 1-0 öne geçtikten sonra hemen yedikleri golle fazla sevinemediklerini kaydeden Alman çalıştırıcı, şöyle devam etti 
     ''İlk 20 dakika dışında mükemmel bir oyun oynadık. Buna rağmen hatalarımız oldu. Mükemmel oynamak istiyorsak bu hataları yapmamalıyız. 1-0'dan sonra tam seviniyorduk ki rakibimizden bir gol yiyerek bir hediye sunduk. Devre arasında soyunma odasında konuştuklarımızı sahaya çok iyi yansıttık. İkinci yarıdaki net gol pozisyonlarımızı değerlendirmiş olsaydık, belki de Luciano'nun elle kestiği top belki de burada hiç tartışılmayacaktı. Yaptığımız hatalardan ders çıkarmamız gerekiyor. Luciano'nun pozisyonu bir hatadır.'' 
     
     SEVİNEYİM Mİ, ÜZÜLEYİM Mİ BİLEMİYORUM 

     Daum, bir gazetecinin, hafta içinde düzenlediği basın toplantısındaki konuşmalarını hatırlatması üzerine şöyle konuştu 
     ''Sonuca sevineyim mi, üzüleyim mi bilemiyorum. Son dakikada penaltı verilseydi, gol olur muydu bilinmez. Çünkü her penaltı garanti gol demek değildir. Sevindiğim tek nokta, net gol pozisyonlarına girebilmemiz. Bunları değerlendirmiş olsak, maç belki de 4-2 bitecekti veya bunları değerlendiremeyip, penaltı da verilse, 3-2 yitirecektik.'' 
     
     1 PUANI FAZLASIYLA HAKETTİK 

     Galatasaray karşısında sergiledikleri performansın sonucunda 3 puanı alabileceklerini vurgulayan Daum, ''1 puanı fazlasıyla hak ettik'' dedi. 
     Alman teknik adam, Serhat'ın performansıyla ilgili olarak da ''Böyle güzel maçlardan sonra bireysel değerlendirmeler yapmak istemiyorum. Ancak Serhat'tan bazı beklentilerim vardı. Bugün maçta Galatasaraylı Bülent'ten çekinerek oynadı. Bu konuda biraz eğitilmesi gerekir'' diye konuştu. 
     
     TOMAS'A ÖVGÜ 

     Takımının sahaya yansıttığı oyun nedeniyle kırmızı kart cezalısı Tuncay'ın eksikliğini hissetmediklerini vurgulayan Daum, ilk kez 11'de forma giyen Tomas'ın çok iyi bir performans sergilediğini kaydetti. 
     Basın toplantısının başlamasıyla birlikte bir gazetecinin ''Penaltı pozisyonunu değerlendirir misiniz '' sorusu, Daum'u üzdü. Alman teknik adam, bu sorunun ardından şöyle konuştu 
     ''Güzel geçen bir maçın ardından yapılan değerlendirmelere, çok iyi pozisyonlar bulmamıza karşın toplantıya penaltı pozisyonuyla başlamak üzücü. Bizim kaç tane penaltımızın çalınmadığını konuşabiliriz. Girdiğimiz yüzde 100 gol pozisyonlarını konuşabiliriz. Bir takımın girdiği yarım gol pozisyonlarından 2 golü nasıl yaptığını konuşabiliriz. Ama tabii ki konuşulan her konu Luciano'nun topu elle kestiği pozisyona getiriliyor.'' 
     
     RÜZGAR, GALATASARAY'IN BİR OYUNCUSU GİBİYDİ 

     Alman teknik adam, Galatasaray'ın Atatürk Olimpiyat Stadı'ndaki rüzgardan yakınmaması gerektiğine de dikkati çekerek, ''Rakibimiz rüzgardan yakınsa da bugün rüzgar onların bir oyuncusu gibiydi'' dedi. 
     Daum son olarak, Galatasaray karşısında orta alanda görev verdiği Ümit'in performansını da çok beğendiğini kaydederek, ''Orta alanda Ümit ile birlikte önemli bir silaha sahip olduğumuzu gördüm'' diye konuştu. 

     
</TEXT>
</DOC>
