<DOC>
<DOCNO> 186579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/yazar/civaoglu.html </URL>
<DATE> 2003/10/05/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Nash ve YSK 
</HEADLINE>
<TEXT>

   
   AKIL OYUNLARI adlı filmle tanıdığımız matematik dehası John Nash ve eşi Alicia Nash ile akşam yemeğindeydim... "Kazan - Kazan" teorisinin sahibi için izlenimlerimi YSK'nın "Kaybet - Kaybet" diye yorumladığım kararını verdiği gün yazıyorum. Yemek yeri için, Nash'leri İstanbul'da konuk eden Ali Rıza Bozkurt "Nereye götürsek " diye sorduğunda "Fatih'teki Zeyrekhane Lokantası" cevabını vermiştim. 
   
   Kiliseden camiye 
   Zeyrekhane, manastır - kilise olarak 1100'lü yıllarda yapılmış, Ayasofya ve 12 Havariler Manastırı'ndan sonra en önemli yapıtlardan biri. Fatih döneminde, Zeyrek Kilise Camii ya da Molla Zeyrek Camisi adıyla camiye çevrilmiş. 
   Öndeki bölüm, Rahmi Koç tarafından onarıldı. 
   Osmanlı döneminden otantik kavukluklar, yazılar, resimler ile Haliç İstanbul'unun yaşandığı bir mekan oluştu. 
   Geniş terasından camileri, köprüleri seyre doyum olmuyor. 
   Tasavvuf müziği eşliğinde Türk yemekleri nefis. 
   Diplomatlar, bizim Dışişleri'nin İstanbul'da ağırladığı yabancı konuklar, İstanbul'daki şirket yöneticileri, az da olsa bazı İstanbulluların sevdikleri yerdir. Nash'in de orada bulunmaktan pek de açık yansıtmadığı keyfini, algıladım. 
   Broşürleri, Osmanlı parçalarını, resimleri tek tek inceliyordu. 
   
   Allah ve Nash 
   Soruyor... 
   Bazen sorularının cevaplarını gene kendi veriyordu. 
   Örneğin... 
   Sordu 
   "Önce kilise.. Sonra cami... Neden " 
   Ve cevabı.. 
   "Olabilir. Yahudi, Hıristiyan, Müslüman... Üçü de tek tanrılı dinler. Belki aynı tanrılı." 
   Biraz durdu ve devam etti 
   "Bahai dini de tek tanrılı bu üç dinin birleşmesi değil mi Evet... Denebilir." 
   Peki Allah'a inanıyor mu 
   Oscar ödüllü matematik dehasının cevabını ne yazık ki buraya yansıtamıyorum. 
   Agnostik, yani dinlerin üstünde tek tanrıya inananlardan değil. İnanmayan da değil. 
   Söylediklerinin yazılmasını istemediğini hissettirdi. Matematik dehasına, Kuantum fiziği için düşüncelerini de sordum. 
   Kuantumda, madde yok, düşünce var... Bilimsel Fizik ise düşünceye yer vermez. Her şey madde... Nash ne düşünüyor 
   Cevap 
   "Her şey hayal ile başlar. Düşünceye dönüşür. Denenir. Matematikle uygulamaya konur." 
   Bu arada gene dinlere ve matematiğe dönüyor. 
   "19 rakamının, İslam için önemini" vurguluyor. "Kutsal Kitap Kuran'da ortak bölendir" diyor. 
   
   Kafası net 
   Havadan sudan tek tük konuşmalar yaparak, herkes gibi görünmek istiyor sanki... Kıs kıs gülerek Ali Rıza Bozkurt'a, damadının katıldığı tenis turnuvası finalini soruyor. "Şampiyon oldu" cevabını alıyor. 
   Setlerdeki sayılarını soruyor bu kez de... 
   Havadan sudan konuşma olsa da rakam refleksi hep sürüyor. Bir ara, eşi Alicia Nash'in yanına gidip "Belki de ünlü Kazan - Kazan teorisinin doğumuna neden olan bu güzel kadınla fotoğraf çektirelim" diyorum... 
   Yurttaş Tümer fotoğraf alırken, "Her kadın bir dahi eşi olmaktan çok, Oscar ödülü kazandıran teorinin ilham perisi olmak ister" söylemime Alicia, "kendisinde ikisinin birden olduğu" cevabını veriyor. 
   .... 
   Ve bugünlere dönelim. 
   YSK kararı ile "kazan - kazan" oldu mu 
   AKP kadar demokrasi de kazandı mı 
   Hükmeden demokrasiden, yöneten demokrasi, denetleyebilir demokrasiye geçiş oldu mu 
   Seçimde istikrar ile seçimde adalet ilkesi dengelendi mi 
   Toptan ret sürpriz değil. 
   Adalet ile istikrarı ve hukuk ile siyaseti dengeleyen bir karar, ancak goblen aşamasına varmış demokrasilerin ince işlemesidir. 
   Bizde ise yoksa hala Amerikan bezi, hatta başımıza geçen çuvallı demokrasi çağı mı yaşanmakta . 
   
      
   
</TEXT>
</DOC>
