<DOC>
<DOCNO> 179010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur18.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikey Geçiş'te 989 kontenjan boş kaldı... 
</HEADLINE>
<TEXT>

     2003 Dikey Geçiş Sınavı DGS sonucunda 6 bin 759 kontenjandan 5 bin 770'ine yerleştirme yapılırken, 989 kontenjan boş kaldı. 
     ÖSYM'den yapılan yazılı açıklamaya göre, 20 Temmuz 2003 tarihinde yapılan Meslek Yüksekokulları ile Açıköğretim Önlisans Programları Mezunlarının Lisans Öğrenimine Dikey Geçiş Sınavı sonuçlarına göre, yükseköğretim lisans programlarına yerleştirme işlemleri tamamlandı. Sonuçlar, http www.osym.gov.tr ve http dgs.osym.gov.tr internet adreslerinden adaylara duyurulmaya başlandı. 
     2003-DGS sınav sonuç belgeleri, adayların adreslerine bugünden itibaren postalanacak. 
     
     989 KONTENJAN BOŞ 
     2003-DGS'ye başvuran 59 bin 824 adaydan 57 bin 108'i sınava girerken, 2 bin 716 aday sınava katılmadı. 
     Sınava giren 57 bin 108 adaydan 57 bin 104'ünün sınavı geçerli sayılırken, sınavda kuraldışı davranışta bulunan 4 adayın sınavı iptal edildi. 
     Sınav sonuçlarına göre devlet üniversitelerinde ayrılan 4 bin 432 kontenjandan 4 bin 390'una öğrenci yerleştirilirken, 42 kontenjan boş kaldı. 
     Vakıf üniversitelerinde ayrılan 1187 kontenjandan 885'i dolarken 302 kontenjan boş bulunuyor. 
     KKTC üniversiteleri için ise ayrılan 1140 kontenjanın yarısından fazlası boş kaldı. Kontenjanın 495'i dolarken, 645 kontenjana öğrenci yerleşmedi. 
     DGS puanları, adayların tercih etme hakları bulunan yükseköğretim programlarının puan türleri gözönünde tutularak hesaplandı. 
     Sınavı geçerli sayılan 34 bin 641 erkek adaydan 3 bin 771'i yüzde 10.8 , sınavı geçerli sayılan 22 bin 463 kız adaydan ise 1999'u yüzde 8.8 bir lisans programına yerleştirildi. 
     Sınav sonuçlarına göre bir yükseköğretim programına yerleştirilen adayların sınav sonuç belgeleri ellerine geçmemiş olsa dahi yerleştirildikleri yükseköğretim programlarına 8-14 Eylül tarihleri arasında kayıtlarını yaptırmaları gerekiyor. 
     
</TEXT>
</DOC>
