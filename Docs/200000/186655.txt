<DOC>
<DOCNO> 186655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sontur21.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Türk Askeri'nin Irak'a gidişi konusunda kesin tarih yok 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türk Askeri'nin Irak'a gidişi konusunda kesin tarih olmadığını, konunun yarın Bakanlar Kurulu'nda görüşüleceğini belirtti. 
     Bakan Gül, Kayseri Büyükşehir Belediyesi tarafından yaptırılan Atık su Arıtma Tesisi'nin hizmete açılışında gazetecilerin sorularını yanıtladı. 
     ''Tezkerede, Türk Askeri'nin hangi bölgede konuşlandırılacağı gibi bir maddenin yer almayacağı söyleniyor, bu doğru mu '' diye sorulması üzerine, Bakan Gül, ''Zannedersem söylediğiniz gibi olacak. Eğer giderse. Yarın Bakanlar Kurulu'nda tartışalım, daha sonra Bakanlar Kurulu'ndan çıkacak karara göre Dışişleri ve askeri yetkililer bu konuyu detaylandırırlar'' diye yanıtladı. 
     Türkiye AB ilişkilerine yönelik soruları da yanıtlayan Bakan Gül, ''2004 yılının sonunda AB ile müzakerelere başlamamız çok büyük bir ihtimaldir'' dedi. 
     Avrupa Birliği yolunda, Türkiye'nin çok önemli adımlarla ilerlediğini ifade eden Dışişleri Bakanı Abdullah Gül, ilk defa Türkiye'nin, AB'nin de üyesi olduğu ülkelerle toplantılara katıldığını anımsattı. 
     Türkiye'nin, AB'nin Anayasası üzerindeki görüşlerini ortaya koyduğunu belirten Bakan Gül, ''Yaptığımız katkılar doğrultusunda anayasa çıkıyor. Yeni bir anayasa oluşmak üzere. Görülen şey şudur ki 2004 yılının sonunda AB ile müzakerelere başlamamız çok büyük bir ihtimaldir. Yeter ki çıkarttığımız kanunları Türkiye'de en iyi biçimde uygulayalım. Tabi çıkarılan kanunların uygulanmaması gibi bir şey de söz konusu değil'' diye konuştu. 
     Meclis'in ve hükümetin üzerine düşeni yaptığını bildiren Bakan Gül, kendi başkanlığında komisyonların kurulduğunu anımsatarak, İçişleri Bakanlığı, Adalet Bakanlığı olarak kanunlarda herhangi bir aksaklık olması halinde müdahale edeceklerini söyledi. 
     Bakan Gül, konuşmasına şöyle devam etti 
     ''Çıkması gereken yönetmelikler, tüzükler bunları süratlendireceğiz ve 2004 yılında Türkiye çok iyi bir intiba bırakacak ve sonunda da AB ile müzakerelere başlayacak. Türkiye, AB ile müzakerelere başladıktan sonra, müzakere süreci ne kadar olur, bu biraz Türkiye'nin arzusuna bağlı olan bir şey. Büyük ülkelerin müzakere süreci biraz uzun sürüyor ama, önemli olan müzakereye başlamaktır. Müzakereye başladıktan sonra inanıyorum ki Türkiye'ye çok büyük yabancı sermaye gelecektir. Türkiye kendini ispatlamış olacaktır ve yeni bir dönem başlayacaktır. Hükümetimiz bu konuda emin adımlarla ilerliyor.'' 
     
     ABD İLE İLİŞKİLER 

     Dışişleri Bakanı Gül, gazetecilerin ABD ile ilişkilerin boyutunu sorması üzerine, ''ABD ile ilişkilerimiz de gayet iyi. Özellikle terörle mücadele konusunda önemli mesafeler alındı. Bu hafta içerisinde ABD'nin terörden sorumlu en yüksek yetkilileri geldi, oturuldu karşılıklı ortak mutabakata varıldı. Terörle Mücadele Yasası için gerekli olan her yol denenecek. Diğer yandan Irak ile ilgili gelişmeleri siz de yakından takip ediyorsunuz. Birleşmiş Milletler'de önümüzdeki hafta içerisinde muhtemelen bir karar tasarısı çıkmak üzere. Türkiye'nin kendi açısından durumu, yarın Bakanlar Kurulu'nda değerlendirilecek'' ifadesini kullandı. 
     Bir gazetecinin, ''AB uyum yasaları çerçevesinde Hıristiyanlığın ön plana çıkacağı'' konusundaki bazı haberleri hatırlatması üzerine Bakan Gül, şöyle konuştu 
     ''Hıristiyanlığın ön plana çıkması söz konusu değil. Herkes için din özgürlüğü vardır. Herkes dinini yaşasın. Hıristiyan, Hıristiyanlığın, Müslüman da Müslümanlığın gereklerini yerine getirebilsin. Bunlarda garipsenecek bir şey yok. Türkiye'nin geçmişinde bunlar hep vardır. Bizim geçmişimizde tolerans vardır, hoş görü vardır. Zorla başkasına din kabul ettirmek yoktur. Başkasının dinine saygı vardır. Dolayısıyla bunlar ülkemizin geçmişinde olan şeylerdir.'' 

     
</TEXT>
</DOC>
