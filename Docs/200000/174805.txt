<DOC>
<DOCNO> 174805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/yazar/civaoglu.html </URL>
<DATE> 2003/08/10/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Akçaabat - Monaco 
</HEADLINE>
<TEXT>

   
   Bu yıl Süper Lig'de benim ikinci takımım Akçaabat Sebatspor. 4 yılda 3 şampiyonluk kazanarak, 3. Lig'den önce 2. Lig B, sonra A Grup'larına... 
   Ve bu yıl da Süper Lig'e çıktı. 
   Türkiye'deki 852 ilçeden sadece 38 bin 500 nüfuslu Akçaabat Sebatspor'a ait süper başarı... 
   Kocaeli, Sakarya, Balıkesir, Antalya, Kayseri, İzmir'in takımlarının 2. Lig'de top koşturacakları bu yıl, ancak onların küçük bir ilçesi olabilecek Akçaabat'ın gençleri Süper Lig'deler... 
   Statları sadece 2500 kişi aldığı için, bugün Trabzon Avni Aker Stadı'nda Denizlispor'la karşılaşacaklar. 
   Bütün gelirleri alkış ve onur, bütün yatırımları ise heyecan olan bu çocuklara Süper Lig'de de başarı diliyorum. 
   Doların, moral değerlerin üstünü örttüğü futbolun yozlaşma sürecinde bir spor hijyeni olabilirler. 
   
   Oğulun isyanı    Mucizenin öyküsü şöyle 
   4 yıl önce bir spor gazetesinde Fanatik olabilir manşet "Cumhuriyet'le yaşıt kulüp batıyor..." Haberde 1923'te Sebatspor adıyla kurulan Akçaabat Sebat Spor Kulübü'nün yöneticisiz kaldığı, adeta "gün saydığı" anlatılmakta. 
   Bu haberi Akçaabat kökenli İstanbullu işadamı Selami Yardım'ın oğlu Erol Yardım okuyor. 
   İçinde bir şeyler kopuyor. 
   Babasına telefon açıyor ve soruyor 
   "Cumhuriyet'le yaşıt olan ilçemizin takımını göz göre göre yok olmaya mı bırakacağız " 
   Selami Yardım duygulanır. Akçaabat'taki dostu Veli Sezgin'e telefon eder. "İlçemizin kulübünü kurtarmak istiyorum. Bu işi beraber yapalım" önerisinde bulunur. 
   Olumlu cevap alır. Akçaabat'a gelir. Kulübü ayağa kaldırmanın mali portresini ortaya çıkarırlar. Yönetim Kurulu listesini hazırlarlar. Kollar sıvanır, işe başlanır. 
   Selami Yardım gene İstanbul'dadır ama Veli Sezgin Asbaşkan olarak kulübün "hızır"ıdır. 
   1999'da 3. Lig'in Lig Şampiyonluğu'nu alır. Kapısına kilit asmak üzere olan kulübün bir anda şahlanması ve şampiyon olması müthiş hadisedir. 
   Hoca Ekrem Al da bu mucizedeki imzalardan biri... 
   2000 yılında 2. Lig B Grubu Şampiyonluğu da gene Akçaabat Sebatspor'undur. 
   2001 yılında 2. Lig A Grubu'na çıkılmış olur. 
   29 hafta boyunca takım, ilk 3 arasındadır. 
   Ancak... 30. maçta şans dönmüştür. İlk 3'ten 4'üncülüğe düşülür ve Süper Lig'e çıkılamaz. 
   Ve Akçaabat Sebatspor, 2002 - 2003'te Konya ve Rizespor ile birlikte ilk 3 arasında yer alarak Süper Lig'e çıkar. 
   Bu yıl Süper Lig'de hoca, ilk başarı yılına da imza atan Ekrem Al. 
   
   Dönüm noktaları    Veli Sezgine sordum 
   "Unutamadığınız, Akçaabat'ın kaderini değiştiren maç hangisidir " 
   Anlattı 
   "3. Lig'deydik. Kuşadası'nda Balıkesirspor ile oynuyorduk. Hangimiz kazanırsak, 2. Lig'e o çıkacaktı. 87. dakikaya kadar Balıkesirspor 2 - 0 öndeydi. 
   İşte o anda ilk mucizemiz gerçekleşti. Bizim Yakup Balıkesir kalesinin ağlarını havalandırdı. 
   Sonra... 
   Gene Yakup... Bir gol daha. 
   Maç 2 - 2 berabere bitti. 
   Uzatmalarda gol olmadı. Penaltılarda biz kazandık. 2. Lig'e çıktık. 
   İşte kader." 
   Akçaabat Sebatspor'un 27 oyuncusundan, 23'ü Trabzon doğumlu. Oyuncuları kendi coğrafyası kökenli böyle başka takım yok. 
   Akçaabat Sebatspor adeta para harcamadan bu başarıyı yakalamış. En büyük yardımı Trabzonspor'un "kadro dışı" futbolcularını göndermesi olmuş. 
   Bana gelince 8. haftada Atatürk Olimpiyat Stadı'ndaki yerimi alacağım. Sevgili Galatasarayımla, sevgili Akçaabat Sebatspor'un karşılaşmasını "iyi olan kazansın" diyerek izleyeceğim. 
   Sahi... Futbol takımlarının sponsoru ARİA Akçaabat Sebatspor'a destek verse, başarıyı ödüllendirse büyük sempati kazanır. 
   Trabzonspor TURKCELL'e gitmişse 10 kilometre ötedeki Akçaabat.. 
   Akçaabat ilçesi, hayatıma önce Hacı Bey'in o harikulade lezzetli köfteleri ve kuru fasulyesiyle girmişti. Doğu Karadeniz'e her gidişimde Hacı'nın yerine uğramadan edemem. Şimdi bir de Akçaabat Stadı'na ya da kulübüne uğrayacağım. 
   Akçaabat, Fransız Süper Ligi'nin Monaco'su gibi... 
   
   
      
   
</TEXT>
</DOC>
