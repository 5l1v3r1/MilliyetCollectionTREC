<DOC>
<DOCNO> 162309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sontur09.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de altın aramak isteyen Kanadalılar Erdoğan ile görüştü 
</HEADLINE>
<TEXT>

     Başbakan Recep Tayyip Erdoğan, Türkiye'de madencilik konusunda yatırım yapmak isteyen bazı Kanadalı işadamlarını kabul etti. 
     Başbakanlık merkez binasında basına kapalı gerçekleşen görüşme, yaklaşık 40 dakika sürdü. 
     Görüşmede, Enerji ve Tabii Kaynaklar Bakanı Hilmi Güler ile AK Parti İstanbul Milletvekili Egemen Bağış ve Uşak Milletvekili Alim Tunç da hazır bulundu. 
     Bakan Güler, Başbakanlık'tan ayrılırken gazetecilere yaptığı açıklamada, Kanadalı işadamlarının Türkiye'de başta altın olmak üzere madencilik alanında yatırım yapmak isteyen şirketlerin temsilcileri olduğunu söyledi. 
     Heyette madencilik sektörünün bankacıları ve finansörlerinin de olduğunu belirten Güler, işadamlarının Maden Kanunu'nun çıkması için yapılan çalışmaları takdirle karşıladıklarını söylediklerini kaydetti. 
     İşadamlarının, Türkiye'nin yabancı sermaye konusundaki düşüncelerini öğrendiklerini belirten Güler, Başbakan Erdoğan'ın Kanadalı işadamlarına, Türkiye'nin yabancı sermayeyi desteklediğini ve bunun önündeki engellerin kaldırıldığını söylediğini aktardı. 
     Erdoğan'ın Maden Kanunu'nun TBMM'de görüşülmek üzere olduğunu, bu kanunun yabancı sermayeyi teşvik edici nitelik taşıdığını anlattığını bildiren Güler, ''Türkiye'de altın ile ilgili belli bir bölge var mı'' sorusuna karşılık, Türkiye'de maden ve altın sahalarının belli olduğunu ifade etti. Kanadalı işadamlarının altın arama çalışmaları sırasında daha çok çevre ile ilgili kaygılar taşıdıklarını ve ortada Bergama örneğinin bulunduğunu dile getiren Güler, Başbakan Erdoğan'ın işadamlarının bu konulardaki tereddütlerini giderdiğini söyledi. 
     Uşak Milletvekili Tunç ise bir firmanın Uşak'ın Eşme ilçesinde altın arama konusunda altyapı çalışmaları yaptığını söyledi. 
     Eşme'de 208 ton altın rezervi olduğunu, çıkarılması sırasında 400 işçinin çalışmasının öngörüldüğünü ifade eden Tunç, firmanın ÇED raporu ve diğer hazırlıklarını tamamladıktan sonra altın üretimine başlayacağını bildirdi. 
     
</TEXT>
</DOC>
