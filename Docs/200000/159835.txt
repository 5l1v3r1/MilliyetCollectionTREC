<DOC>
<DOCNO> 159835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/guncel/gun04.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Duvarlarında çatlaklar bulunan Sungurlu Devlet Hastanesi'ne şok rapor 
</HEADLINE>
<TEXT>
Deprem olmazsa oturulur 
Zeminindeki toprak kaymasıyla kiriş ve duvarları çatlayan devlet hastanesi için öğretim üyelerinin verdiği rapora göre bina kullanılabilir durumda 
     ŞEVKET ERZEN Çorum DHA 

     Gazi Üniversitesi İnşaat Bölümü öğretim üyelerinin, zeminindeki toprak kayması nedeniyle kiriş ve duvarlarında çatlaklar oluşan Sungurlu Devlet Hastanesi binası için, "Deprem olmadığı sürece oturulabilir" raporu verdiği ortaya çıktı. Hastanenin başvurusu üzerine Gazi Üniversitesi öğretim üyeleri Prof.Dr. Hüsnü Can ve Dr. Sebahattin Aykaz, 24 Mayıs 2001'de rapor hazırladı. Deprem olmadığı sürece düşey yüklere maruz binanın kullanımında bir sakınca olmadığı belirtilen raporda şöyle denildi 
     "Ancak olası bir şiddetli depremde binanın bu haliyle yeterli bir dayanım göstermeyeceği kanısındayız. Bilindiği gibi henüz dünyada depremleri önceden haber verebilecek bir teknoloji yoktur. Bu nedenle ilgili binanın en kısa zamanda ödeneğinin temin edilerek, hazırlamış olduğumuz projenin uygulaması gerekmektedir." 
     Başhekim Opr. Dr. Osman Yurttaş, 10 yıl önce 100 hasta kapasiteli ek bina olarak yapılan ve 5 ilçeye hizmet veren hastanede tadilat yapılması için başvuruda bulunduğunu, ancak hastanenin kaderine terk edildiğini söyledi. 
     Hastanede yatarak tedavi gören hastalar ise taburcu olmak için doktorlara yalvardıklarını ifade ettiler. 
     

</TEXT>
</DOC>
