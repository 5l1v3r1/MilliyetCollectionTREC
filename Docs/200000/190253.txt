<DOC>
<DOCNO> 190253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sontur28.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası mudilerine, hükümetten müjdeli haber var... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Türkiye İmar Bankası'ndaki gerçek mevduat sahiplerinin parasının kuruşuna kadar ödeneceğini bildirerek, ödemelerin en kısa zamanda başlayacağını söyledi. 
     Şener, TBMM Genel Kurulu'nda, Türkiye İmar Bankası, Pamukbank ve Tarişbank'ın Tasarruf Mevduatı Sigorta Fonu'na TMSF devredilmesi ile BDDK hakkındaki 5 Meclis Araştırması Önergesinin görüşülmesi sırasında bankalar hakkında bazı bilgiler verdi. 
     İmar Bankası'nın TMSF'ye devredilmesi kararından sonra banka hesaplarına ulaşılmakta güçlük çekildiği ve resmi kayıtların bulunamadığını anlatan Şener, yapılan çalışmalar sonunda Banka'da, çift kayıt sisteminin bulunduğunun tespit edildiğini söyledi. 
     Bankanın resmi kayıtlarında 7.5 trilyon liralık mevduat hesabı gösterilmesine karşılık, gerçek mevduat toplamının 8.4 katrilyon lira olarak tespit edildiğini anlatan Şener, off-shore hesaplarından görünen rakamların düşüldükten sonra ortaya çıkan mevduat toplamının ise 7.8 katrilyon lira olduğunu bildirdi. 
     Şener, Banka'nın yetkisi olmadığı halde açığa 728.4 trilyon liralık iç borçlanma senedi sattığının da belirlendiğini vurgulayarak, banka sahipleri ve yöneticilerin mal varlıklarına tedbir ve haciz konulduğunu anımsattı. 
     
     MEVDUAT SAHİPLERİ 

     Şener, Banka'nın, gerçek mevduatının sadece yüzde 10'unun kayıtlarda gösterildiğini, yüzde 90'ının ise banka dışında bilinmeyen yerlere aktarıldığını ifade etti. Gerçek mevduat sahiplerinin sayısını da açıklayan Şener, İmar Bankası'nda toplam 378 bin 469 kişinin hesabı olduğunu söyledi. 
     Başbakan Yardımcısı Şener'in verdiği bilgiye göre, İmar Bankası'nda 5 milyar liranın altında hesabı olanların sayısı 116 bin 936, 10 milyar liranın altında hesabı olanların sayısı 201 bin 331, 15 milyar liranın altında hesabı olanların sayısı 250 bin 765, 20 milyar liranın altında hesabı olanların sayısı 280 bin 4, 25 milyar liranın altında hesabı olanların sayısı ise 301 bin 352. 1 trilyon liranın üzerinde hesabı olanların sayısı ise 297. 
     
     ÖDEMELER 

     Şener, bankacılık sisteminin sağlıklı bir şekilde işlemesi için gerçek mevduat sahibi vatandaşların tüm parasının kuruşuna kadar ödeneceğini bildirerek, ''Hiç kimse endişe etmesin, ödemelerle ilgili çalışmalar devam ediyor'' dedi. 
     Ödemelerin en kısa zamanda başlayacağını kaydeden Şener, büyük miktarda piyasaya ödenecek paranın makro ekonomik dengeleri etkilememesi için gerekli planlamaların da yapıldığını söyledi. Şener, kasıtlı olarak mevduat sahiplerinin paralarına göre sayılarını açıkladığını ifade ederek, ödemelerin makro dengeleri bozmadan belli bir plan içinde yapılacağını belirtti. Şener, CHP milletvekillerinin paraların ne zaman ödeneceği yolundaki sorusu üzerine de ''Ben açıklamak istemediğim için en kısa zaman dedim. En kısa zaman sizin de kafanızdaki en kısa zamandır'' diye konuştu. 
     
</TEXT>
</DOC>
