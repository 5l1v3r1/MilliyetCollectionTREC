<DOC>
<DOCNO> 162802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sontur23.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Süleyman Demirel "Özelliştirme yapamıyoruz demek.." 
</HEADLINE>
<TEXT>

     9. Cumhurbaşkanı Süleyman Demirel, '' özelleştirmeyi yapamıyoruz demenin devleti işletemiyoruz anlamına geldiğini'' kaydederek, ''Türkiye ya eldeki tesislerin hepsini özelleştirecek, ya da özelleştiremeyecekse dünyaya ben yine karma ekonomiciyim diye ilan edecek'' dedi. 
     Management Center Türkiye tarafından Hilton Oteli'nde düzenlenen ''2. Stratejist Konferansı''nda konuşan Demirel, ''özelleştirmeyi Türkiye'nin neden yapamadığı'' konusuna değindi. 
     Türkiye'nin 100 milyar doları aşkın değerde özelleştirilecek tesisi bulunduğuna işaret eden Demirel, ''Türkiye neden özelleştirmede başarılı olamadı Çünkü Türkiye koyu devletçiliğe saplanmıştı, ondan...'' dedi. 
     ''Türkiye'nin devletçiliğe saplanmasının suçunun aslında kendisinde olmadığını'' ifade eden Demirel, İzmir İktisat Kongresi'nin neticelerine bakıldığında, orada liberal ekonominin tavsiye edildiğinin görüleceğini söyledi. 
     Atatürk'ün, ''liberal ekonomiden ne gelecek '' diye kongreden sonra 10 sene beklediğini, ancak hiçbir şeyin gelmediğini kaydeden Demirel, çünkü Cumhuriyet'in kurulduğu yıllarda elektrik, altyapı, müteşebbis, mühendis, teknisyen olmadığını vurguladı. 
     Demirel, kalkınmanın bunları istediğini, yetişmiş işgücünün de bu yıllarda olmadığını anlatarak, ''O zaman ne ile yapacaksınız '' diye konuştu. 
     Devletin bu yıllarda halkın yapamadığı işleri yapmaya koyulduğunu ve güzel işler de yaptığını ifade eden Demirel, tek parti döneminin ardından Demokrat Parti hükümetinin liberalizme geçtiğini, ancak bu dönemde de ortada sanayici olmadığını, sadece tüccarlar bulunduğunu, bu nedenle de piyasa ekonomisinin uygulanamadığını bildirdi. 
     
     ''TÜCCARLARI SANAYİCİ YAPACAĞIZ...'' 
     Kendi hükümetleri döneminde ''tüccarları sanayici yapacağız'' diye yola çıktıklarını dile getiren Demirel, Türkiye'de çimento ve tekstilden başlayarak birçok şeyin özel sektör tarafından yapılmaya başlandığını söyledi. 
     1965 yılında tekstil sektörünün yüzde 90'ının devletin elinde olduğunu belirten Demirel, bugün ise yüzde 100'e yakınının özel teşebbüs eliyle işletildiğini kaydetti. 
     Demirel, 1980'li yılların başından itibaren devletçi ekonomilerle gidilemeyeceğinin anlaşıldığını devletçi ekonomilerin verimliliğinin, etkinliğinin olmadığını söyledi. 
     
     DUVARLAR ARKASINDA EKONOMİ... 
     Türkiye'nin 100 milyar dolardan fazla değerde özelleştirilecek tesisi bulunduğunu, ancak 16 yılda 9 milyar dolarlık özelleştirme yapıldığını, buna da 9 milyar dolar masraf edildiğini kaydeden Demirel, sözlerini şöyle sürdürdü 
     ''Türkiye ya eldeki tesislerin hepsini özelleştirecek, ya da özelleştiremeyecekse, dünyaya ben yine karma ekonomiciyim diye ilan edecek. Çünkü özelleştirilmeyen tesise bakım yapılmıyor. Onarım da, iyileştirme de yapılamıyor. Belki bundan 10 sene önceki tesislerin zararından daha çok bu tesisler zarar ediyor. Bugün dünyada duvarlar arkasında bir ekonomiyi yaşatamazsınız. Türkiye'nin bugün tesisleri de var. Bütün dünyaya açılmış müteşebbisleri de var. 41 milyar dolarlık övünülecek bir ihracatı da var. 
     Peki niye özelleştirme yapamıyoruz Sebeplerden biri bir yeri özelleştireceğiz dediğiniz zaman birçok kişi çıkıyor, milletin alınterinden, dişinden tırnağından ayırdığı parayla yapılan bu tesisleri, ona buna veriyorsunuz diyor. Hadi bakalım, eller titremeye başlıyor. Çünkü iş, ona buna veriyorsunuz la kalmıyor. Eğer cesaret edilip verilirse, hemen savcıya, oradan da mahkemeye gidiliyor. Yahut da bir müfettişler ordusu oraya üşüşüyor. Yani yanlış bir şey yapılıyorsa araştırılmasın filan değil bu dediğim. Eğer bir şey yaptıracaksanız, yapacak adamlara cesaret vereceksiniz. Eğer hakimle, savcıyla, müfettişle beraber yapacaksanız, onu bırakın hakim, savcı, müfettiş yapsın. Bir hukuk devletinde yargısız infaz olmaz. Yani, yemişler, içmişler, çalmışlar, çırpmışlar, öyleyse boynunu vurun... Bu zihniyetle ne savcı çalışabilir, ne de hakim. Bunlar denmesin mi Denmesin demek de mümkün değil. Yani ortasını bulamadık.'' 
     
     ''BEN DİYORUM Kİ, BUNLARI ÖZELLEŞTİRİN'' 
     ''Özelleştirilsin'' dediği tesislerin yüzde 80'inde kendi imzasının bulunduğunu, petrokimyadan çimentoya, demir-çeliğe kadar pek çok tesisin kendi döneminde yapıldığını kaydeden Demirel, ''Ben diyorum ki, bunları özelleştirin'' dedi. 
     Demirel, Türkiye'de bugünlerde petrokimyanın özelleştirilmesinin gündemde olduğunu, bunun 10 senedir yapılamadığını ve tesislerin de yenilenemediğini ifade ederek, şimdi tekliflerin açıldığı sırada bazı siyasilerden ''fiyatlarının az olduğu'' konusunda açıklamalar geldiğini söyledi. 
     
     ZENGİNLİĞİN DOSTU YOKTUR 
     Bir defa yapılamayan özelleştirmenin 5-6 yıl gerçekleştirilemediğini kaydeden Demirel, şöyle devam etti 
     '' Özelleştirmeyi yapamıyoruz demek, devleti işletemiyoruz demektir. 
     Bu adama bunu yap diyeceksin. Eğer bir sual sorulacaksa, bana sorulsun diyeceksin. Türkiye birçok değişik iradenin içinden geçti. Biz bu tavrı takındık. Biz bu iradelere dedik ki, daha da çok askeri iradelere, bize sorun suali... Niye bu memura, şu memura soruyorsunuz Bu tavır takınılmadıkça işin içinden çıkamayız. Bir tarafta Yüce Divan korkusu, öbür tarafta mahkeme korkusu ve müfettiş korkusuyla adamların eli titrer. Biz henüz özel teşebbüse muhabbet de uyandıramadık bürokrasimizde... Aslında fukara toplumlarda zenginliğin dostu yoktur. Bunun da birçok psikolojik ve sosyolojik nedeni var. Türkiye bu devletçilikten, kırtasiyecilikten, merkeziyetçilikten kurtulmadıkça daha iyi idare havada kalır.'' 
     
     PETKİM'İN ÖZELLEŞTİRİLMESİ... 
     Toplantıdan çıkışında basın mensuplarının ''Petkim'in özelleştirilmesi ve fiyatına'' ilişkin soruları üzerine de Demirel, şöyle konuştu 
     ''Onlar benim için detay. Benim istediğim şey özelleştirme. Ya özelleştirin, ya özelleştirmeyin. Özelleştirmeyecekseniz oyalamayın, 'devletçiyiz' deyin. Devlet de en iyi şekilde nasıl yapacaksa öyle yapsın. Şimdi muallakta. Bu haliyle ülke zarar etmektedir. Ehliyetli adamları çağırdıysanız ihaleye, ihale en yüksek verenin üzerinde kalır. İhalenin şartı budur.'' 
     
</TEXT>
</DOC>
