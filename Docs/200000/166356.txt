<DOC>
<DOCNO> 166356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sondun27.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'ın AB dönem başkanlığı sona eriyor... 
</HEADLINE>
<TEXT>

     AB dönem başkanı Yunanistan'ın Başbakanı Kostas Simitis, ''Yunanistan'ın dönem başkanlığının çok başarılı olduğunu'' söyledi. 
     Simitis, yarın İtalya'ya devredilecek dönem başkanlığı sırasında yapılan çalışmalar hakkında Cumhurbaşkanı Kostis Stefanopulos'a bilgi verdi. 
     Görüşmeden sonra gazetecilere açıklama yapan Simitis, Atina'nın, dönem başkanlığı sırasında gelişen Irak krizinde AB'nin birliğini korumayı başardığını, bunun yanı sıra Avrupa anayasasının ilk taslağının onaylanması gibi askıda kalan konuları sonuca ulaştırmayı bildiğini belirtti. 
     Son 6 ay içinde dünyadaki önemli gelişmelerin AB'nin kendi potansiyelini, sınırlarını ve yükümlülüklerini farketmesini sağladığını söyleyen Simitis, ''Bugünkü Avrupa, Aralık 2002'nin Avrupa'sı değil. Yalnızca genişlediği ve 25 üyeye ulaştığı için değil, yeni anayasaya ilişkin kararlar aldığı ve ortak bir dış ve savunma politikası oluşturma zorunluluğunu gördüğü için değil'' dedi. 
     
     YUNAN BASINI 
     Bu arada, Yunanistan'ın dönem başkanlığının başarılı geçtiğini belirten Yunan basını, Simitis'in bundan böyle ilgisini iç konular üzerinde yoğunlaştıracağını yazdı. 
     Kamuoyu araştırmalarının, anamuhalefet Yeni Demokrasi Partisi'nin YDP iktidar PASOK'un 8 puan önünde olduğunu gösterdiğini kaydeden gazeteler, Simitis'in partisinin zemin kaybedişini engellemek için geniş çaplı bir kabine değişikliğine gitmesinin beklendiğini belirttiler. 
     Simitis'in yarın Strasbourg'ta Avrupa Parlamentosu'na Yunanistan'ın AB dönem başkanlığı sırasındaki çalışmalarını aktaracağını kaydeden Yunan basını, Başbakan'ın büyük bir olasılıkla Atina'ya dönüşünün hemen ardından yeni kabinesini açıklayacağını savundu. 
     Gazeteler, Dışişleri Bakanı Yorgo Papandreu, Ekonomi Bakanı Nikos Hristodulakis ve Kamu Düzeni Bakanı Mihalis Hrisohoidis'in yeni kabinede de yer almalarına kesin gözüyle bakıldığı değerlendirmesini yaptılar. 
     YDP lideri Kostas Karamanlis'in erken seçim çağrılarına hükümetin yanıt vermesinin beklenmediğini de kaydeden Yunan basını, hükümetin genel seçimlerin normal tarihinde yani gelecek yılın Nisan ayında yapılmasında ısrarlı olduğunu kaydetti. 
     
</TEXT>
</DOC>
