<DOC>
<DOCNO> 195452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/yazar/altan.html </URL>
<DATE> 2003/11/14/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Okkanın altına gitmek, yahut gitmemek... 
</HEADLINE>
<TEXT>

   
   Çarşamba akşamı saat 21.40'ta Göztepe'de, Taşmektep Sokağı'nın çevresinde elektrikler kesildi saat 22.10'a dek... 
   Yerden 50 metre yükseklikte, 13'üncü katta oturduğumuz için, zaten yeterince ısınmayan kaloriferler de büsbütün soğudu ısınmak için bilgisayarlı odada zaman zaman çalıştırdığımız klima da stop etti televizyon da karardı, ışıklar da söndü. 
   Kaldık mı karanlıklar içinde, kesintinin ne kadar zaman süreceğini bilmeden... 
   Beterin beteri var ya bir de asansörde kalmış olsaydık... 
   Böyle durumlarda, Hazine'den geçinmeli üst düzey kodamanlar, hemen gelişmiş ülkelerdeki aksaklıklardan da örnek vererek şöyle derler 
   - New York'ta dahi elektrikler 36 saat boyunca kesilmedi mi 
   
   Enseyi karartmamak gerek. Göztepe'de bir kasım gecesi azıcık karanlıkta kalmışsak ne olmuş yani 
   Beterin beteri var ya Irak'ta bir Amerikan askeri, yahut bombalı saldırıya uğramış bir İtalyan askeri, yahut Düzce'de dört yıldır uydurma barakalarda yaşamak zorunda kalmış bir depremzede olsaydık... 
   Kimbilir kaç yüz yıldan bu yana, ülke yönetimlerinde sürüp giden çapaçulluğu bir elektrik kesintisi nedeniyle yeniden dile getirmeye kalkanlara, biliyorsunuz Hazine'den geçinmeli üst düzey kodamanlar ne derler 
   - Bardağın hep boş tarafını görmeyin, biraz da dolu tarafını görün. Az zamanda çok işler yapıldı bu ülkede... 
   
   Eski Dışişleri bakanlarından Turhan Güneş, Hazine'den geçinmeli üst düzey kodamanlarla, peşlerindeki lacivert giyimli yavrucuklarını boyuna ti'ye alır ve şöyle derdi 
   - Kodamanlar, dimdik yürürken yanlarındaki uyduları, hafif ona dönmüş olarak, çeyrek bir duruşla yürürler. Böylesi çeyrek bir yürüyüş, sadece bizim geleneksel protokolde vardır. Nasıl ki "ileri gelenler" ve "ileri gidenler" ayrımı da bizde vardır sadece... 
   
   Bize özgü bir deyimdir, "ileri gelenler, devletin ileri gelenleri"... 
   Yani Osmanlı döneminde, padişahın tahtına doğru ilerleme ve padişaha, başkalarından daha çok yaklaşma hakkına sahip olanlar... 
   Böyle bir hakka sahip olmadıkları halde, ileri gitmeye kalkanlar da hemen engellenir ve kendilerine 
   - Çok ileri gittiniz, denirdi. 
   Günümüzde de, belirli kalıpların dışına çıkan yazı adamlarına, dostları tarafından aynı uyarılar yapılır 
   - Çok ileri gidiyorsun, dikkat et çok ileri gitme... 
   
   Türkiye'de sakıncalı iştir "ileri gitmek"... 
   Belirli şablonları aşmayacaksın yoksa gidersin okkanın altına... 
   Okkanın altına gitmek... 
   Yalnız yazı çizi ve basın dünyasında okkanın altına gitmişlerin bir listesi yapılsa... 
   Örneğin İştirakçi Hilmi, Ahmet Samim, Hasan Fehmi, Uğur Mumcu, Abdi İpekçi, Çetin Emeç gibi suikastlara kurban gitmişler bir yana bir de ömürlerini çaresizlikler içinde yitirmiş olanlar var Neriman Hikmet, Suat Derviş, Nusret Sefa, Burunsuz Tevfik, Reşid Halit ve daha yüzlercesi... 
   Ya bir de kitapları toplatılmış yazarlar, piyesleri sahnelerden kaldırılmış yazarlar mahkemelerde, cezaevlerinde süründürülmüş yazarlar... 
   Vaktiyle yurtdışına sürülmüş yazarlar da cabası... 
   
   Göztepe'de elektrikler kesildi diye, ense mi karartılır 
   Hele hele Hürriyet'in dünkü manşeti ki şöyleydi "Uğur Dündar skandalı ortaya çıkardı - 31 No'lu depo içler acısı - Ayasofya Müzesi'nin bir deposu 50 yıl aradan sonra ilk kez açıldı. Depodaki tarih hazinesinin içler acısı hali gözler önüne serildi" hiç bunaltmasın yüreğinizi. Omuz silkin geçin... 
   
   536 yılında inşa edilmiş ve o görkemli kubbesiyle, bin yıl taklit dahi edilememiş Ayasofya şahyapıtının, matematikçi mimarları Anthemios'la İsidoros'un birer büstünü mü dikecektik yani o eski kilisenin yanına 
   Haliç üstünde kurulacak bir köprünün ilk çizimini de, Leonarda da Vinci çizdi diye onun da mı bir büstünü oturtacaktık bugünkü köprünün Eminönü, yahut Karaköy'deki başlarına 
   
   Daha 10 yıl kadar önce ünlü bir bakan 
   - Bizans surlarını tümden yıkalım, yerini çim alan yapalım, diye tutturmamış mıydı 
   Boş verin eski Roma'ya, Bizans'a, geçmişe geleceğe... 
   Boş verin Avrupa Konseyi'nin - AİHM'nin aldığı karar gereğince - Ankara'ya, Güney Kıbrıslı Rum Loizidou'ya 1 milyon dolar tazminat ödemesi için, 1 hafta mühlet vermesine... 
   
   Okkanın altına gidenler gidecek, kalanlar kalacak... 
   Ama son toplamda insanlık kötüye gitmez, Türkiye de gitmez. Bir süre birtakım çalkantılardan geçilse ve bol bol atıp tutmalarla, hamasi babalanmaların darası alınsa bile... Enseyi karartmayın... 
   
      
   
</TEXT>
</DOC>
