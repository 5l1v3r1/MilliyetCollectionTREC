<DOC>
<DOCNO> 188174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sontur04.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası davası yarın başlayacak... 
</HEADLINE>
<TEXT>

     El konulan İmar Bankası kayıtlarının kaybedildiği iddiasına ilişkin, Kemal, Yavuz, Bahattin ve Hakan Uzan'ın da aralarında bulunduğu 22 sanığın yargılanmasına yarın başlanacak. 
     Şişli 3. Asliye Ceza Mahkemesi'nde görülecek davanın iddianamesinde, Merkez Yatırım ve Ticaret A.Ş'nin yetkili ve yöneticileri olan sanıkların, ''bankanın kötü durumunu bildikleri, gerek mevduat, gerekse hazine bonosundan sağlanan parayı zimmetlerine geçirdiklerinin ortaya çıkmaması için bankanın belgelerini sakladıkları, bir kısmını da yok ettikleri'' belirtiliyor. 
     İddianamede, sanıkların, TCK'nın 525 b maddesinde tanımlanan ''sistemi, verileri tahrip etmek'' ve Bankalar Kanunu'nun 22. maddesinin 4'üncü fıkrası uyarınca ''yetkili mercilerin ve denetim görevlilerinin istedikleri bilgi ve belgeleri vermemek ya da denetim görevlilerinin görevlerini yapmalarına engel olmak'' suçlarından dolayı 2 ile 8'er yıl arasında hapis ve para cezalarına çarptırılmaları isteniyor. 
     Bu dava kapsamında Kemal ve Yavuz Uzan gıyabi tutuklu, Bahattin Uzan, Hilmi Başaran, Yaşar Avni Güral, Birol Çilingir, Güral Demirkök, Sadık Karagöz, Erol Hürbaş, Mehmet Koray Özkaya, Çiğdem Karakoç, Nuray Özel, Yeşim Öztürk ve Mustafa Akar tutuklu, Hakan Uzan, Selahattin Bal, Tacettin Pak, Mustafa Say, Suat Gusunali, Azmi Yılmaz, Bilge Doğru ve Hülya Talu ise tutuksuz bulunuyor. 
     
</TEXT>
</DOC>
