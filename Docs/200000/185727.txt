<DOC>
<DOCNO> 185727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/yazar/pulur.html </URL>
<DATE> 2003/10/01/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Hemşerilerle dertleşmek... 
</HEADLINE>
<TEXT>

   
   İNSAN bazen kendi kendine dertleşir, çeker gider deniz kenarına, ya da ormana, sigara içiyorsa, yakar bir sigara, dalar, ya en yakın arkadaşına derdini anlatır, akşam eve dönünce yemekten sonra eşiyle dertleşir, bazen dertleşme, bir grup eski arkadaşla içki masasında da olur... 
   Dertleşme çeşit çeşittir... 
   
   PAZAR günü "Aydın Bey"i, Kelkit'te bu duygularla dinledik doğup, büyüdüğü diyarın insanlarıyla, hemşerileriyle, okul, mahalle arkadaşlarıyla, "ağalık yaylasının yiğit delikanlılarıyla, yanık sesli kızlarıyla," komşularıyla, dertleşiyordu. 
   
   7 trilyon lira harcayarak yaptırdığı meslek yüksekokulunun önünde konuşurken, bir medya patronu olarak derdini döküyordu 
   "Biz her gün hırsızlarla, uğursuzlarla, soyguncularla, vurguncularla, hortumcularla, mafyayla, bağnazla, yobazla uğraşırız bunları teşhir eder, halkın ve yetkililerin dikkatini çekmek için haber yaparız. 
   İşte biz böyle yapınca, halkın paralarını Avrupa bankalarına kaçırdıklarını ifşa edince, insanların gözünün içine baka baka, sıkılmadan, utanmadan, haktan, hukuktan, adaletten bahsederek dönüp bana ve grubuma karşı yalan ve iftira atıyorlar." 
   
   "AYDIN Bey"in hemşerileriyle dertleşmesi "güven" tazeleyerek, hesap vererek sürüyordu 
   "45 yıllık iş hayatımda, devlete bir kuruş vergi, SSK borcum olmadığı gibi, bu sürede devletin hakkımda açmış olduğu bir tek, tekrar ediyorum, bir tek usulsüzlük davası dahi yoktur. Önünüzde başım dik, alnım açık, göğsümü gere gere diyorum ki bütün iş hayatım boyunca alnımdan kara sinek geçmedi. Ne örf, adet ve geleneklerime, ne de kanunlara karşı en ufak bir suç işlemedim. Çalıştım, kazandım, devletime her yıl şahsım ve grubum olarak 500 milyon dolar vergi verdim, istihdam yarattım. Allah nasip ederse bundan sonrada yaratmaya devam edeceğim." 
   "Aydın Bey" hemşerileriyle dertleşmesinin en duygusal cümlesini sona saklamıştı 
   "İçiniz rahat olsun ben sizi yere baktırmam " 
   
   SAYIN Aydın Doğan, hemşerileriyle dertleşirken, doğup büyüdüğü diyarın insanlarına "Ben sizi yere baktırmam " derken Anadolu insanının "hemşerilik kavramı"na verdiği önemi gösteriyordu. 
   
   SAYIN Aydın Doğan, hemşerileriyle dertleştikten sonra karşısında oturan Başbakan'a, onların adına bir ricada bulunuyordu 
   "Bizim Gümüşhane milletvekilleri seçildikleri günden beri Kelkit'in Sadak Barajı'na bir trilyon lira ödenek temini için canla başla uğraşıyorlar. Ama bütçe imkanları elvermediği için bu ödeneği sağlayamıyorlar. 
   Sadak Barajı için bir trilyon lira ödeyemeyen ülkenin bütçesine 43 milyar dolar yük bindiren insanları bağışlayacak mıyız " 
   
   EVET, sorun budur, bu insanlara, bu para bağışlanacak mıdır 
   Bu işler "hortumcuya damardan girdik" demekle olmuyor, adama "Girin de görelim" derler. 
   Hakkında adli soruşturma ve kovuşturma açılmış milletvekillerinin dokunulmazlıklarını kaldırın, "Gidip yargılansınlar, aklanıp gelsinler " diyebiliyor musunuz "Biz AK Parti'yiz " demekle olmuyor bu işler. 
   
      
   
</TEXT>
</DOC>
