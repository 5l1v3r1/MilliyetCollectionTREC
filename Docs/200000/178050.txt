<DOC>
<DOCNO> 178050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sontur05.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
F1 sigara içmeyi ne kadar özendiriyor İşte cevaplar... 
</HEADLINE>
<TEXT>

     Formula 1 araba yarışlarında dolaylı yoldan sigara reklamı yapılması, tepkilere neden oluyor. 
     Sigara ve Sağlık Ulusal Komitesi Üyesi ve Marmara Üniversitesi Tıp Fakültesi Çocuk Sağlığı ve Hastalıkları Anabilim Dalı Öğretim Üyesi Prof. Dr. Elif Dağlı, her yıl dünyada 4 milyon kişinin ölümüne neden olan sigaranın, sporla bağdaştırılamayacağını belirtti. 
     Prof. Dr. Dağlı, sigara firmalarının, Formula 1 yarışlarının 4207 Sayılı Tütün Mamullerinin Zararlarının Önlenmesine Dair Kanun kapsamı dışında tutulması için girişimleri olduğunu söyledi. 
     ABD'de 94 dakikalık Formula 1 yarışında bir sigara firmasının logosunun 5933 kez televizyonlarda gösterildiğinin saptandığını vurgulayan Dağlı, Türkiye'de yapılması planlanan yarışlarda ''sigara reklamı'' olduğunu, Avrupa Birliği'nin de en geç 2006 yılından itibaren bu yarışlardan sigara reklamını yasak etme kararı aldığını kaydetti. 
     
     REKLAMA TARAFTAR OLMAK 
     Sağlık Bakanlığı Müsteşarı Necdet Ünüvar da Formula 1 otomobil yarışlarının, dünyada en çok izlenen yarışlardan biri olduğunu belirtti. 
     ''Sigara reklamına taraftar olmamız beklenemez'' diyen Ünüvar, Formula 1 yarışlarının, 2005 yılında Türkiye'de yapılmasının planlandığını ve bu tarihte sigara reklamının kalkacağının söylendiğini hatırlattı. Ünüvar, ''Bize sorulursa sigara reklamının uygun olmadığını ifade ederiz'' diye konuştu. 
     
</TEXT>
</DOC>
