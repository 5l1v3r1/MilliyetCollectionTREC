<DOC>
<DOCNO> 191303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/siyaset/siy04.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebekler oy kullandı 
</HEADLINE>
<TEXT>

   Ankara'da, tepki toplayan trafik düzenlemesi için sandığa gidildi. Gökçek'in açıklaması üzerine 7 yaşından küçüklerin de oy kullandığı anketten 'evet' çıktı 
      
   Ankaralılar, Kızılay Meydanı'nda yayaların metro alt geçidini kullanmalarını sağlamak amacıyla yapılan ve tepki toplayan trafik düzenlemesi için sandık başına gitti. Oy verme işlemi, Milli Müdafaa Caddesi'ndeki çadırların içinde ve Kızılay Metro İstasyonu'nda toplam 100 sandıkta saat 07.00'de başladı. Belediye meclis üyelerinin gözlemci olarak görev aldığı sandıklarda oy kullananların isimleri tek tek yazıldı. 'Evet' oylarını artırmak isteyen Büyükşehir Belediyesi, vatandaşları otobüslerle sandığa taşıdı. Büyükşehir Belediye Başkanı Melih Gökçek de yapılanın referandum değil anket olduğunu belirterek, ilkokula başlayan çocukların da oy verebileceğini dile getirdi. Bu açıklaması üzerine 7 yaşın altındaki birçok küçük çocuğa oy kullandırıldı. Adalet Bakanı Cemil Çiçek'in de "evet" oyu kullandığı ankette, 168 bin 594 kişinin katıldı. Geçerli oylardan 126 bin 435'i "evet", 41 bin 372'si hayır çıktı. Bu sonuca göre Ankaralılar, Gökçek'in, Kızılay meydanını yayalara kapatarak metro alt geçitlerini kullandırma kararına destek verdi. 
   
   
</TEXT>
</DOC>
