<DOC>
<DOCNO> 191738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/spor/spo04.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba'dan yiğitlik dersi 
</HEADLINE>
<TEXT>

   Trabzonspor Teknik Direktörü, istifa etmenin kolay yol olduğunu söyledi, "Ancak ayrılıp gitmek benim işim değil. Yiğitçe davranıp, mücadele edeceğim" dedi 
      
   'Ayakta kalacağız' 
   TRABZONSPOR Yönetimi'nde yaşanan kaos, kulübün havasını da olumsuz yönde etkiledi. Belirsiz ortamın takımı ve futbolcularını etkilediğini belirten Teknik Direktör Samet Aybaba, "Her koşulda ayakta durmak zorundayız ve duracağız. Malatyaspor maçında görüldü ki, performans olarak bundan henüz etkilenmedik. Ancak bu tablonun bir an önce ortadan kalkması lazım. Camianın toplanıp içeride dışarıda biraraya gelip çözüm üretmesi lazım" dedi. 
   
   'Bana yakışmaz' 
   İSTİFA söylentilerine de açıklık getiren Aybaba, ayrılmanın kendisine yakışmayacağını ifade etti. Samet hoca konuşmasına şöyle devam etti "Geleceğin net olarak görülemediği bir kurumda, takımdan ayrılmam halinde kimse beni eleştiremez, eleştirmez. Ama en kolay iş istifa etmek. Bu bana yakışmaz. Yiğitçe davranacağım. Ben senelerdir lider antrenörüm. İyi yaptığım işimi, daha da iyi yapmalıyım. Bu stres ortamını sevgi ortamına çevirmeliyiz." 
   
   Trabzon sallandı 
   Başkanlığına engel olunduğunu öne süren İskender Önal, kendisine tezgah kuranları "Haysiyetsizler" diye suçladı 
   Yeni bir kavga 
   TRABZONSPOR'DA kongrenin ertelenmesi yeni bir kavgayı başlattı. Adaylıktan geri çekilmek zorunda kaldığını söyleyen İskender Önal, eski Başkan Özkan Sümer, Divan Kurulu Başkanı Nizamettin Algan ve eski yöneticilerden Süleyman Atal ile Nevzat Şakar hakkında şok suçlamalarda bulundu, "Haysiyetsizler, tezgahçılar" dedi. 
   
   Sümer'i eleştirdi 
   KENDİSİNE başkanlık için teklif götürenlerin, ortağı Faruk Özak'a da aynı öneriyle gittiklerini söyleyen Önal, çeşitli tezgahlarla engellendiğini öne sürdü. İskender Önal, "İstifa ederek krizin müsebbibi olan Özkan Sümer, kriz komitesine öncü olup, bu komitede bulunmasını şart koşmuştur. Böyle bir çarpıklık olabilir mi " diye konuştu. 
   
   Tuna Aralık'ta ayrılacağız 
   ZORUNLU olarak göreve devam kararı alan Trabzonspor Yönetimi'nde başkana vekalet eden Asbaşkan Erol Tuna, aralık ayında yapılacak olağan genel kurulda görevi bırakacaklarını belirtti. Tuna, "Kulübün zor bir döneme girmesine biz müsaade etmeyiz. Daha fazla zora sürüklenmemek için böyle bir karar aldık" dedi. 
   
   
</TEXT>
</DOC>
