<DOC>
<DOCNO> 158279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sonspo02.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Finale çıplak damgası 
</HEADLINE>
<TEXT>

     Futbolda 45. UEFA Kupası'nı, finalde İskoçya'nın Celtic Glasgow takımını yenen Portekiz'in FC Porto takımı kazandı. 
     İspanya'nın Sevilla kentindeki Olimpiyat Stadı'nda yapılan karşılaşmanın normal süresi, FC Porto'dan 45. dakikada Derlei ve 54. dakikada Alenichev'in, Celtic Glasgow'dan da 47 ve 57. dakikalarda Larsson'un golleriyle 2-2 beraberlikle sonuçlandı. 
     Karşılaşmanın uzatma bölümünde 115. dakikada Derlei ile bir gol daha bulan FC Porto, karşılaşmadan 3-2 galip ayrıldı. 
     FC Porto, bu galibiyetle tarihinde ilk kez UEFA Kupası'nı müzesine götürmeyi başardı. 
     Maça damgasını vuran olay ise, ikinci yarının başlamasına saniyeler kala gerçekleşti. Bir seyirci sahanın ortasına gelip önce hakeme kırmızı kart gösterdi, ardından da şortunu indirerek çırılçıplak koşmaya başladı. 
     70 bin seyircinin ve milyonlarca TV izleyicisinin gözleri önünde gerçekleşen olayda, çılgın seyirci polisleri uzun süre peşinden koşturdu. Sonunda yakalanarak stadyumdan çıkarıldı. 

     
</TEXT>
</DOC>
