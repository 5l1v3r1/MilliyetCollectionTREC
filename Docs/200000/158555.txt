<DOC>
<DOCNO> 158555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sontur20.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP'lı belediye başkanları genel af istedi... 
</HEADLINE>
<TEXT>

     DEHAP'lı 36 belediye başkanı ''Pişmanlık Yasası'' yerine genel af çıkarılmasını istedi. 
     Belediye başkanlarının, Diyarbakır Büyükşehir Belediyesi Encümen Toplantı Salonu'nda yaptığı ortak açıklamayı, Büyükşehir belediye Başkanı Feridun Çelik okudu. 
     ''Türkiye toplumu ve devleti, potansiyeli itibariyle coğrafyasında lider olma kapasitesine sahiptir'' denilen açıklamada şu görüşler savunuldu 
     ''Kürt sorununu çözmüş bir Türkiye'nin, Ortadoğu'da da lider ülke olma potansiyeline sahip olacağına inanmaktayız. 
     Genel affın toplumsal barışın sağlanmasında en önemli araç olacağına inanmaktayız. 6 kez denemiş ve hiçbir şekilde çözüm olmadığı ispatlanmış Pişmanlık Yasası'nı tekrar gündeme getirmek, Türkiye'ye zaman kaybettirmekten ve geriye götürmekten başka bir işe yaramayacaktır'' 
     
     ADANA'DA 
     Adana'da, bazı siyasi partilerle sivil toplum örgütlerinin temsilcileri, ''Pişmanlık Yasası'' çıkarılması yönünde girişimlerde bulunulmaması için eylem yaptılar. 
     İHD Adana Şubesi yöneticisi Ali Karuç, ''Pişmanlık Yasası''nın hiçbir sorunu çözmeyeceğini savunarak, ''Çeteleri ve yüz kızartıcı suç işleyenleri dışında tutacak, ayrımsız genel affın çıkarılmasını istiyoruz'' dedi. 
     Sloganlar atarak bu pişmanlık yasası yönündeki girişimleri protesto eden gruptakilerden bir bölümü, daha sonra Adalet Bakanlığı'na faks çektiler. 
     
</TEXT>
</DOC>
