<DOC>
<DOCNO> 155778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/yazar/akyol.html </URL>
<DATE> 2003/05/10/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
TÜSİAD’dan iki kitap 
</HEADLINE>
<TEXT>

     TÜSİAD’ın sırf ekonomiyle sınırlı kalmayıp, demokrasiden eğitime, değişik alanlara ilgi göstermesi kutlanacak bir olay... Sendikalar da keşke böyle çalışmalar yapsa. 
     Öyle bir çağdayız ki, ekonomi artık sırf "çalışkanlık" işi değil "Uzmanlık" bilgilerinin yanında, herkeste, hatta sıradan insanda bile belli bir kültürel düzey gerekiyor. 
     TÜSİAD’ın kitaplarında yazılanlar ve yazılmayanlar elbette eleştirilebilir. 
     Benim kitaplarda çok olumlu bulduğum yön, metod’la ilgili Analitik düşünceyi geliştirici bir yol izleniyor. "Belge"lere, temel metinlere yer veriliyor, belirli sorularla öğrencilerin bunları "analiz" etmesi sağlanıyor. Önyargılardan ziyade araştırma ruhunu geliştiren bir yaklaşım... 
     
     TARİH 2002 İkinci Dünya Savaşı’yla başlıyor. 
     Siyasi olayların ardındaki sosyal dinamiklerin anlatılmasına bir örnek 
     "Sovyetler’de 1960 - 70’li yıllarda eğitim düzeyi giderek artan kentli bir toplum ortaya çıktı... Genel olarak eğitim düzeyinin yükselmesi, resmi ideolojiden farklı ve Amerikan modelinden, rock’tan, çevrecilikten, hatta dinden etkilenen bir paralel kültür’e sahip, gerçek bir sivil toplumun gelişimini kolaylaştırdı." 
     Ve toplumu tek kalıba sokmak isteyen totaliter sistem liberalleşemediği için çöktü. 
     Kitapta liberal demokratik sistem’ de iyi anlatılmış. 
     Ve bizde parti devletinden demokrasiye geçiş, Menderes’in iktidara gelişi 
     "CHP’nin önceki dönemde tepeden inmeci, seçkinci ve iradi bir tarzda ortaya koyduğu Batılılaşma yaklaşımı, yerini, ekonomik dönüşümün modernleşmeyi kendiliğinden getireceği fikrine bırakmıştı. DP, kültür değerlerinin zorla değiştirilmesi yerine, zaman içinde değişmesi gerektiğini savunuyordu." 
     Kitapta CHP - DP kavgasının DP’yi suçlayan seçkinci’ bir dille anlatılmasını eleştiriyorum. Tarafların birbirleri hakkındaki iddiaları ortaya konulmalı, örnekler verilmeli, değerlendirme öğrenciye bırakılmalıydı. 
     Başka bazı bölümlerde de seçkinci’ yaklaşım ağır basıyor. 
     
     FELSEFE 2002 kitabını daha tarafsız’ buldum. Elbette felsefe’den yana ama felsefeler arasında olabildiğince tarafsız... 
     Kitapta Marks için bir bölüm olmaması eleştirildi. Bergson için de yok. 
     Ama bu kasıttan değil, metoddan geliyor Kitap filozoflara göre değil konulara göre yazılmış. Konusu geldikçe filozofların görüşleri anlatılıyor. 
     Analitik ve mukayeseli düşünceyi geliştirmek için iyi bir metoddur bu. 
     Kitapta "akıl kategorisi" ile "anlam kategorisi" farkı çok iyi anlatılmış. Bu alanları karıştırmak bizde yaygındır maalesef. 
     Kitap Karl Popper’in bilim felsefesi de özlü ve yalın bir şekilde anlatıyor. 
     İslam felsefesi bölümünde din, ilim ve felsefe ilişkileri konusuna ağırlık verilmiş. 
     Kitapta "Aydınlanmacılık" bölümünü Murat Belge, "Milliyetçilik" bölümünü Süleyman Seyfi Öğün, "İslamcılık" bölümünü Ali Yaşar Sarıbay, "Liberalizm" bölümünü Mustafa Erdoğan, "Solculuk" bölümünü Mete Tuncay yazmış. 
     İsim seçimindeki bu itina da güzel... 
     
     

</TEXT>
</DOC>
