<DOC>
<DOCNO> 174029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sonspo45.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da sakatlar düzeldi.... 
</HEADLINE>
<TEXT>

     Galatasaray'da sezonun başlamasına az bir süre kala, sakatlığı bulunan futbolcuların durumlarının iyi olduğu açıklandı. 
     Sarı-kırmızılı kulübün sağlık komitesi başkanı Prof.Dr.Mehmet Kurtoğlu, kasık bölgelerinde sakatlıkları bulunan Hakan Şükür, Abdullah, Volkan ve Ümit'in durumlarının ciddi olmadığını söyledi. 
     Kurtoğlu, bugün MR'ı çekilen Hakan Şükür'ün kasığında zorlanma olduğunu ve antrenman ile tedavisini birlikte sürdürdüklerini belirtirken, Abdullah'ın ise ancak 10 gün sonra tam olarak iyileşeceğini kaydetti. 
     Volkan ve Ümit'in, Diyarbakırspor karşısında geçen sezondan kalan kart cezaları nedeniyle oynayamayacaklarını hatırlatan Kurtoğlu, bu 2 futbolcunun tedavilerini biraz daha dinlendirme yoluyla gerçekleştirdiklerini sözlerine ekledi. 
     Diğer yandan Galatasaray'ın file bekçisi Mondragon, Atatürk Havalimanı'nda kız arkadaşını karşıladı. Lufthansa Havayolları'na ait uçakla Frankfurt üzerinden gelen kız arkadaşını karşılayan Mondragon, çok sevdiği Boxer cinsi 2 köpeğini de görünce çok sevindi. 
     Kolombiyalı kaleci, Atatürk Havalimanı'nda köpeklerini severek onlarla hasret giderdi. 
     
</TEXT>
</DOC>
