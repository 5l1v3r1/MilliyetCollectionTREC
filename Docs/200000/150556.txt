<DOC>
<DOCNO> 150556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sontur30.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Uludağ Üniversitesi'nde savaşa hayır eyleminde arbede çıktı 
</HEADLINE>
<TEXT>

     Uludağ Üniversitesi UÜ Görükle Yerleşkesi'nde ABD'nin Irak'taki harekatını oturma eylemiyle protesto etmek isteyen öğrencilere jandarma müdahale etti. Çıkan arbedede, 3 jandarma ile bazı öğrenciler hafif yaralanırken, 26 öğrenci gözaltına alındı. 
     Alınan bilgiye göre, Irak'taki savaşı ve sonrasında yaşanan gelişmeleri protesto etmek isteyen bir grup öğrenci, öğle saatlerinde mediko-sosyal tesisleri önünde toplanarak oturma eylemi yapmak istedi. 
     Gösterinin izinsiz olduğu uyarısında bulunan jandarma, grubun eyleme devam etmekte ısrarcı olması üzerine öğrencileri gözaltına almak istedi. Bu sırada öğrencilerle jandarma arasında yaşanan arbedede, 3 jandarma ile öğrencilerden bazıları hafif şekilde yaralandı. 
     Müdahale sonucunda eyleme katılan 11'i kız 26 öğrenci gözaltına alınarak, Görükle Jandarma Komutanlığı'na götürüldü. 
     İktisadi ve İdari Bilimler Fakültesi Uluslararası İlişkiler ve Fen- Edebiyat Fakültesi Felsefe bölümlerinde öğrenim gördükleri öğrenilen öğrencilerin, ifadelerinin alınmasının ardından adliyeye sevk edilecekleri bildirildi. 
     





</TEXT>
</DOC>
