<DOC>
<DOCNO> 172453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/siyaset/siy02.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçmen, milletvekilinin efendisi 
</HEADLINE>
<TEXT>

   Seçmenlerinin taleplerine yetişemeyen milletvekilleri, çareyi otellerle ve otobüs şirketleriyle anlaşmakta buldu. Seçmen için hazır araç bekleten de var 
   ÜMRAN AVCI İstanbul 

   
   Milletvekilleri, seçmenlerinin "Yolda kaldım, beni memlekete gönderin", "Memleketten iş bulmaya geldim, kalacak yerim yok", "Hastamız var, tedavi için yardım edin" taleplerine yetişemiyor. Üstelik kimin doğruyu söylediğini, kimin bu sözlerle dolandırmaya çalıştığını bilmek ise mümkün değil. Gerçekten ihtiyacı olanların mağdur olmasını istemeyen milletvekilleri sonunda ilginç çözümler geliştirdi. Doğu ve Güneydoğulu milletvekilleri, bölgelerindeki otobüs şirketleriyle anlaştı. "Yolda kaldım" diyenlere anlaşmalı şirket bilet veriyor, faturayı milletvekili ödüyor. Kalacak yeri olmayanlar için de anlaşmalı oteller var. Milletvekilleri vatandaşların sorunlarına nasıl çare bulduklarını şöyle anlattı 
   
   Ulus'taki otelle anlaştım 
   Fatma Şahin AKP - Gaziantep "Yolda kaldım" diyerek para isteyenler için bir otobüs firması ve Ulus'taki bir otelle anlaştım. Gerçekten zor durumda olanlar, tedavi için gelenler bu otelde kalıyorlar. Haziran ayında seçmenlerinin otel, yemek ve yol masraflarına 1.5 milyar lira harcadım. Fevzi Berdibek AKP - Bingöl Üç cep telefonu kullanıyorum. Öyle zaman oldu ki, vatandaş bir gecede beni 01.40, 03.20, 04.30, 05.20'de aradı. "Sabah namazına kalkmıştım, ne yapıyorsun diye sormak için aradım" diyen oluyor. Ben bu yüzden yeni bir slogan buldum "Su uyur, düşman uyur, seçmen uyumaz." Son günlerde 700 milyon lira harcadım. Hastası olup da Ankara'ya gelen seçmen için de Kavaklıdere'deki bir otelle anlaştım. Vatandaşın biri herhalde Meclis'e gelişinde kartvizitimi bulmuş, arkasına da "hamiline" notu düşerek "Gelen yeğenimdir, gözlerinden öperim" şeklinde bir yazı yazmış. Adımı kullanarak 2 bin dolar para almış. Naci Aslan CHP - Ağrı Genellikle "Hastam var", "İş aramaya geldim ama bulamadım. Şimdi ne kalacak bir yerim, ne de dönecek param var" diyorlar. Bütün bunların doğruluğunu araştırma şansımız yok. Araştırmak için istihbarat örgütü olması lazım. Bu nedenle yardım talep edenlerin sözlerini samimi kabul ediyoruz. Ağrı'daki üç otobüs şirketiyle anlaştım. 
   
   Seçmeni özel araçla alıyor 
   Muharrem Doğan CHP - Mardin Ben de üç otobüs şirketiyle anlaştım. Kızılay'da bana ait bir otel var. Memleketten hasta tedavi ettirmek için gelenleri orada ağırlıyorum. Bir hastayla 6 - 7 kişinin birden geldiği oluyor. Onlar için bir de araç ayırdım. Vatandaşı havaalanı ya da otogardan aldırıp otele getirtiyorum. Geçen gün İzmir'den gelen bir vatandaş, bilgisayar yardımı filan gibi laflar ederek beni dolandırmaya kalktı ama olmadı. 
   
   
   
</TEXT>
</DOC>
