<DOC>
<DOCNO> 172054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/spor/spo01.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan'ın kader günü 
</HEADLINE>
<TEXT>

Yıldız golcünün durumu bugün yapılacak testlerden sonra netleşecek. İtalya'dan gelecek raporun ardından transferde de rota belirlenecek 
     BEŞİKTAŞ'TA merakla beklenen İlhan Mansız'ın sağlık durumu konusunda son karar bugün verilecek. İtalya'da yapılacak testlerden sonra yıldız futbolcuya yeni bir operasyon yapılıp, yapılmayacağı karara bağlanacak. Yönetim de, Prof. Dr. Marcacci'den gelecek rapor doğrultusunda transfer için harekete geçecek. İlhan'ın ameliyat olması halinde 5 ay sahalardan uzak kalacağı açıklandı. Bu arada İlhan Mansız - Nina çiftinin 1 Ağustos'ta kız çocuğu sahibi olması bekleniyor. 
     
Bilgili geliyor      BAŞKAN Serdar Bilgili'nin bugün Avusturya kampını ziyaret etmesi bekleniyor. Teknik heyetten takımın son durumuyla ilgili rapor alacak olan Bilgili, yarınki Arsenal maçını da izleyecek. Başkan Bilgili'nin yeni dönemde ikinci başkanlığa getirmesine kesin gözüyle bakılan Mehmet Hanifi ile kampa geleceği bildirildi. 
     
Talihsiz Ramazan      RAPİD Wien maçında sol kalçasında ezilmeye bağlı olarak ödem oluşan Ramazan yürüyemez duruma geldi. İlk maçında sakatlanan talihsiz oyuncu için koltuk değneği temin edildi. Lucescu, "Göksel'i tutmak istedim. Ancak oynamak istediğini söyleyip, ayrıldı. Haklı, çünkü bu yaştan sonra oynaması lazım" dedi. 
     
Ustalar sazı eline aldı      BEŞİKTAŞ, dün yaptığı çift antrenmanla yeni sezon hazırlıklarını sürdürdü. Sabahki idmana sakat olan kaleci Ramazan dışında tüm oyuncular katıldı. Çift kale maçta Sergen ile Giuntu adeta şov yaptı. Yaklaşık iki saat süren idman şut çalışmasıyla son buldu. Cordoba'nın tek kalması nedeniyle kaleci antrenörü Erdinç Erol bir ara kaleye geçti. Öte yandan boynu tutulan Ahmet Yıldırım ile ayağına darbe alan Pancu takımdan ayrı olarak düz koşu yaptı. PAF takım kalecisi Mustafa, Avusturya kampına katıldı. 
     

</TEXT>
</DOC>
