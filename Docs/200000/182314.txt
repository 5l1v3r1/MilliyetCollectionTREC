<DOC>
<DOCNO> 182314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sontur14.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli baba, oğlunun düğününde konukları kırmızı halıda yürüttü... 
</HEADLINE>
<TEXT>

     Zonguldak'ta, Türkiye Taşkömürü Kurumu'ndan emekli maden işçisi, ''oğlunun evleneceği günü görmesi halinde, evinin önüne 100 metre uzunluğunda kırmızı halı serme'' dileğini yerine getirdi. 
     Emekli işçi Cemil Güneyoğlu, 4 çocuğundan 3'ünü evlendirmesinin ardından, son evladının da mürüvvetini görmesi halinde evinin önünden yola kadar 100 metre uzunluğunda halı serme dileğinde bulunduğunu söyledi. 
     Birçok kişinin, dileklerinin gerçekleştiğine tanık olduğunu anlatan Güneyoğlu, şöyle konuştu 
     ''Herkes gibi ben de evlatlarını seven bir babayım. Çocuklarımdan 3'ünü evlendirmeyi Allah bana nasip etti. Ancak oğlumun da mürüvvetini görmek en büyük arzumdu. Ölümlü dünya, kimin ne zaman ne olacağı belli olmuyor. Geçmiş yıllarda, eğer oğlum Bülent'in de düğün gününü görürsem, evimin önünden yol boyunca 100 metre uzunluğunda kırmızı halı sererek misafirlerimi ağırlayacağım dileğinde bulunmuştum. Çok şükür isteğim yerine geldi. Kırmızı halının üzerinde yürüyen konuklarımızın çoğu şaşırıyorlar. Çünkü, bu renkteki halının üzerinden devlet büyüklerimizin yürüdüklerini bildiklerinden heyecanlarını gizleyemiyorlar.'' Güneyoğlu'nun komşusu Selahattin Temiz de, bugüne kadar birçok düğüne katılmasına rağmen, ilk kez bir düğünde yola kırmızı halının serildiğine tanık olduğunu söyledi. 
     
</TEXT>
</DOC>
