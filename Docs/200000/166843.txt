<DOC>
<DOCNO> 166843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/soneko08.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk yatırımcılarının yeni hedefi İran... 
</HEADLINE>
<TEXT>

     İran'da yatırım yapmak üzere harekete geçen bir grup Türk yatırımcı, bu ülkedeki gerginliklere rağmen planlarında ertelemeye gitmedi. 
     Madeni ve endüstriyel yağlar sektöründe faaliyet gösteren Petrofer Türkiye Yönetim Kurulu Başkanı Tamer Taşkın, Tahran yatırımı için İranlı bir grupla bu hafta içinde ortak yatırım anlaşması imzalayacaklarını söyledi. 
     İran'da yaşanan gerginliğin bu ülkeye yapılacak yatırımları engelleyeceğini zannetmediğini kaydeden Taşkın, şöyle konuştu 
     ''Yatırım planlarımızda hiçbir erteleme ya da eksiltme yok. İran'ın yaşadığı olaylar kısa vadeli ama bizim bu ülkedeki planlarımız çok uzun vadelidir. Her olayda karar değiştirirsek hiçbir şey yapamayız. Tahran'da yapılacak yatırımla ilgili İranlı şirketle ortaklık anlaşmasını bu hafta imzalıyoruz. Ortak yatırımla bu ülkeye İzmir'deki fabrikamızın aynısını kuracağız. Yılda 35 bin ton üretimle dinamik bir pazar olan İran'da pazar payımızı artırmak istiyoruz.'' 
     
     AVRUPALILAR DA ÇEKİLMEDİ 

     Tiryakiler Oto Makina Ticaret ve Sanayi A.Ş. Yönetim Kurulu Başkanı Mehmet Tiryaki de İran'da sanılanın aksine yatırım için büyük fırsatların sunulduğu bir ortam bulunduğunu savundu. 
     İran'da Özelleştirme İdaresi'nin ihaleye çıkaracağı bir otomotiv yan sanayi tesisini alarak şaft üretmek istediklerini anlatan Tiryaki, yatırım hedeflerinde sapma olmadığını kaydetti. 
     ''İran ile ilgili yatırım planlarımızda bir erteleme kararı almadık'' diyen Tiryaki şöyle devam etti 
     ''Burada yatırım yapmak isteyenlerin de planlarını ertelemesini tavsiye etmem. Çünkü işler düzeldiğinde aynı fırsatlar yakalanmayabilir. Üstelik burada yatırım yapmaya çalışan hiçbir Avrupalı şirket de gerginlik var diye buradan çekilmedi.'' Norm Civata Sanayi ve Ticaret A.Ş. Nedim Uysal ise Tahran'da 10 bin ton kapasiteli tel haddeleme tesisi kurduklarını ve deneme üretimine başladıklarını dile getirdi. 
     Siyasi gerginliklerden etkilenmediklerini kaydeden Uysal, şöyle konuştu 
     ''Yatırım ve siyasi gerginlik ayrı konulardır. Siyasi çalkantıların yabancı yatırımlara bir zararı olacağına inanmıyoruz. Kaldı ki İranlı sanayici de siyasi gerginlikleri önemsemiyor.'' 
     
     BMC DE İRAN'A GİDİYOR 

     Öte yandan BMC Sanayi ve Ticaret A.Ş.'nin de İran'ın Ardekan-Yazd bölgesinde fabrika kurmak amacıyla İranlı Kaveer Automotive Industries Corp. ile teknik işbirliği anlaşması imzalayacağı bildirildi. 
     BMC'den yapılan açıklamada, BMC lisansı ile kamyon ve otobüs üretimi için kurulacak tesiste 5 yılda 5 bin araç üretileceği ve araçların İran'ın yanı sıra, Afganistan pazarlarına da satılacağı kaydedildi. 
     
</TEXT>
</DOC>
