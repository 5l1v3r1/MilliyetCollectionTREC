<DOC>
<DOCNO> 185495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/yazar/tamer.html </URL>
<DATE> 2003/09/30/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Bush'u takip et, dünyan kararsın 
</HEADLINE>
<TEXT>

   Bush yönetiminin Irak'taki işbirlikçilerini, çömezlik sırasına göre elektrik çarpıyor. Sırada İspanya mı var 
      
   14 Ağustos'ta Amerika. 28 Ağustos'ta İngiltere. Ve 28 Eylül'de İtalya... 
   Dünyanın en gelişmiş, en zengin ülkelerini peş peşe elektrik çarpıyor. En uzun süreli ve en yaygın elektrik kesintileri bunlar. 
   ABD'de 8 eyalette 50 milyon kişi 1,5 gün elektriksiz kaldığında İtalya Başbakanı Silvio Berlusconi, halka "Bizim ülkemizde böyle şeyler asla olmaz" demişti. Ama daha beteri oldu. ABD ve İngiltere'nin sadece bazı bölgeleri karanlıkta kalmıştı. İtalya'da ise Sardunya Adası hariç 58 milyonu aşkın kişi 13 saat boyunca karanlıkta eli - kolu bağlı kalakaldı. 
   
   Sorumlu küçük bir ağaç 
   İtalya'yı karanlığa gömen ise küçük bir ağaç . Ağacın devrilmesi, İsviçre'den İtalya'ya giden elektrik nakil hatlarında 4 saniyelik bir arızaya neden olmuş. İsviçre'den gelen elektrik devreden çıkınca, o 4 saniye içinde Fransa'dan İtalya'ya giden elektrik nakil hatları aşırı yüklendiği için o hatlar da iflas etmiş. İtalya, elektriğinin yüzde 20'sini Fransa ve İsviçre'den ithal ediyor. Ülke içinde üretilen yüzde 80'lik elektriği ileten nakil hatları ise Fransa ve İsviçre'den elektrik gelmemesi sonucu meydana gelen aşırı yüklemeye dayanamamış. Ve İsviçre'deki nakil hatlarındaki 4 saniyelik arıza, zincirleme tetiklemelerle İtalya'nın tümünü 13 saat süreyle karartmış. 
   
   Arıza küçük, facia büyük 
   Anlaşılan bu çok sofistike, en teknoloji harikası enterkonnekte sistemlerde bir sakatlık var. Kaos teorisini de doğrular nitelikte çok küçük bir arıza, akıl almayacak kadar büyük bir sonuç doğurabiliyor. Böyle karmaşık sistemler, basit kafaların yönettiği ülkelerde, ortaya umulmadık boyutta felaketler çıkarabiliyor galiba. 
   İtalya'nın en büyük ticaret ve turizm otoritesi Confcommercio'ya göre elektriklerin kesik olduğu 13 saat içinde sipariş edilemeyen kahveler ve eriyen dondurmaların maddi değeri 50 milyon Euro. 70 milyon dolarlık da dondurulmuş gıda çöpe gitmiş. 
   
   Sırada İspanya mı 
   1,5 ay önce başta 14 milyon nüfuslu New York, Amerika'nın 8 eyaleti 1,5 gün karanlığa gömüldüğünde, New York Belediye Başkanı Michael Bloomberg ısrarla, elektrik kesintisinin terörden kaynaklanmadığını tekrar etmişti. Sonradan yapılan açıklamalarda ise elektriğin özelleştirilmesinden bu yana yapılması gerekirken yapılmayan 10 milyar dolarlık yatırım, Amerika'daki facianın sorumlusu olarak gösterildi. 
   İngiltere'de ise sorumluluk "transformatör sistemindeki arızaya" yüklenerek geçiştirildi. Elektriğin, Bush'un memleketinin ardından Blair'in memleketini de çarpmasının üzerinde fazla durulmadı Ama Berlusconi'nin memleketi de sıraya girince insan bir an için duralıyor 
   "Yoksa elektrik, Amerika'nın çömezi olma sırasına göre mi ülkeleri çarpıyor " Bu durumda sıra İspanya'ya geldi demektir 
   
   Elektrik ve Türkiye 
   Başbakanımız İtalya Başbakanı ile pek ahbap, ama Amerika'nın Irak'ı işgalinden uzak duruşumuz sayesinde şimdilik elektrik çarpması tehlikesi yok Ne var ki Irak'a bir an önce asker göndermemiz gerektiğinin ateşli savunucuları, "Aman elimizi çabuk tutalım. Bush yönetimi gözden düşüp de seçimleri kaybeder ve Amerikan yönetiminde rüzgarlar farklı yönlerden esmeye başlarsa hapı yutarız"a kadar vardırdılar işi. 
   Irak'a asker gönderme durumuna göre "Bush'u takip et, dünyan kararsın" kampanyasının adayları arasına yakında biz de katılabiliriz 
   
      
   
</TEXT>
</DOC>
