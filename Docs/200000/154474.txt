<DOC>
<DOCNO> 154474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sontur28.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da "Kovboy kasabası" açıldı... 
</HEADLINE>
<TEXT>

     Antalya'nın Manavgat İlçesi'nde ''West Virgine City'' adı verilen Türkiye'nin ilk ''Kovboy Kasabası'', törenle açıldı. 
     Manavgat'ın Aksaz Köyü yakınlarında Mustafa-Beate Deniz çifti ve Yeşim Kayacan adlı girişimciler tarafından kurulan kovboy kasabasının açılışı renkli görüntülere sahne oldu. 
     Mustafa Deniz, eşi Beate Deniz'in projenin mimarı olduğunu belirtirken, ''Bir toplantıda Kaymakam Mehmet Çapraz Atları sahilden çekelim diye bir uyarı yapmıştı. Bu sözler üzerine atlarımı alıp sahilden yüzlerce kilometre yukarı çıktım ve bu çiftliği kurdum'' dedi. 
     Konuşmasını, başında kovboy şapkasıyla yapan Manavgat Kaymakamı Mehmet Çapraz, Deniz Çifti'nin turizmi ve Türkiye'yi seven insanlar olduğunu söyledi. Turizmin artık sadece deniz, güneş ve kumdan ibaret olmadığını ifade eden Kaymakam Çapraz, ''Böyle alternatif turizm çalışmaları ülkenin kalkınmasında büyük rol oynayacaktır. Türkiye'nin 12 milyon dolarlık turizm geliri içinde Manavgat'ın katkısı 1 milyon dolardır'' diye konuştu. 
     İçinde Kızılderili çadırları, şerif bürosu, bankalar, mağazalar, salon ve berberin bulunduğu tesisin 40 bin Euro'ya malolduğu bildirildi. 24 saat hizmet verecek tesiste ağırlanan turistlerin günün erken saatlerinde atlarla dağda gezintiye çıkacakları, öğlen yemeklerinin ardından çeşitli animasyon gösterilerini izleyecekleri ve isteyen tatilcilerin bu animasyon gösterilerinin içinde yer alabilecekleri belirtildi. 
     
</TEXT>
</DOC>
