<DOC>
<DOCNO> 180165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/siyaset/siy09.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Giscard Türkiye AB'yi hazmedemez 
</HEADLINE>
<TEXT>

   GÜVEN ÖZALP Brüksel 

   
   Kopenhag Zirvesi öncesinde "Türkiye'nin Avrupa Birliği'nde AB yeri olmadığı" yönündeki açıklamalarıyla büyük bir tartışma yaşanmasına neden olan Avrupa Konvansiyonu Başkanı Valery Giscard d'Estaing, şimdi de Türkiye ile AB arasındaki ilişkinin ABD ile Meksika arasındaki ilişki gibi olması gerektiğini savundu. Giscard D'Estaing AB'nin verdiği mesajlarla Türkiye'ye karşı dürüst davranmadığını belirterek, "Türkiye'yi tam üye yapma girişimlerinin sonuç vereceğini sanmıyorum" dedi. 
   "Biz Ankara'yla özel bir ilişkiyi savunuyoruz. Bir çıkmaza yönelmek yerine, ne tür bir özel ilişkiye sahip olabileceğimiz konusuna kafa yormalıyız" diyen Giscard d'Estaing'in bu yaklaşımı, özellikle Türkiye'ye karşı tavırlarıyla bilinen Hıristiyan Demokratlar arasında büyük rağbet görüyor. 
   Türkiye'yi AB entegrasyonunu bozacak bir unsur olarak gören Giscard d'Estaing, Türk halkının bu yapıya ayak uyduramayacağı görüşünde ısrarlı. "Türk halkının AB müktesebatını kolay kolay hazmedebileceğini sanmıyorum" diye konuşan Giscard d'Esating, AB - Türkiye ilişkilerinin ABD - Meksika ilişkilerinden esinlenmesi gerektiğini savundu. 
   
   
</TEXT>
</DOC>
