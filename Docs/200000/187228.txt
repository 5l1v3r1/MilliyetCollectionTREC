<DOC>
<DOCNO> 187228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sondun15.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
''Irak'tan Türk askerine karşı itirazlar işleri karıştırabilir'' 
</HEADLINE>
<TEXT>

     ABD'nin önde gelen gazetelerinden Washington Post, TBMM'nin Irak'a asker gönderilmesini onaylamasını değerlendirirken, bazı Iraklı yetkililerden gelen itirazlar yüzünden asker gönderme işleminin karmaşık hale gelebileceğini yazdı. 
     Gazetenin birinci sayfasında çıkan haberde, ABD Başkanı George Bush yönetiminin Türkiye'nin kararını büyük memnuniyetle karşıladığı, ancak Iraklı bazı yetkililerden Türk askerine itirazlar yükseldiği belirtildi. 
     Haberde, ''Bush yönetiminin bir Müslüman ülkeden ilk defa bir barış gücü gelmesi için Türkiye'ye telkinde bulunmasına karşın, Irak'ın geçici siyasi liderlerinin Türk gücünü reddetmesi asker konuşlandırma işlemini karmaşıklaştırabilir'' denildi. 
     Washington Post gazetesinin yorumunda, Türk hükümetinin de komşusu Irak'ı kendisine yabancılaştırmak istemediği ve Bush yönetiminin Irak halkını daha fazla karşısına almaktan kaygı duyduğu ifade edildi, ancak gazeteye konuşan Amerikalı yetkililer, özellikle Müslüman bir ülkeden gelecek ilave kuvvetlere duyulan ihtiyacın, atanmış Iraklı liderlerin itirazlarından daha önemli olduğunu kaydettiler. 
     Gazetenin haberinde, Irak geçici hükümet konseyinin Türk askerini istemediğine ilişkin yayımlamak istediği resmi bir bildiriyi, ABD'nin baskısı üzerine durdurduğu bazı konsey üyelerine dayanılarak dile getirildi. 
     

     
</TEXT>
</DOC>
