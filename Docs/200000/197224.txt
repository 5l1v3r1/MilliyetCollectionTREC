<DOC>
<DOCNO> 197224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/yazar/pulur.html </URL>
<DATE> 2003/11/22/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Türk gibi başladık, Türk gibi bitirdik... 
</HEADLINE>
<TEXT>

   
   ÇARŞAMBA günü, Letonya maçından önce yayımlanan - tabii bir gün önce yazılan - yazımızı, şöyle bitirmiştik 
   "Türk gibi başla, Türk gibi bitirme, diye bir laf vardır. 
   Dünya üçüncülüğünden sonra düştüğümüz şu hale bakın " 
   Evet, Türk gibi başladık, Türk gibi bitirdik, elendik, bitti. 
   
   SANIRIZ, bir ya da iki ay önceydi, birden, gazetenin içinde alkışlar başladı, herhalde mutlu bir olayı alkışlıyordu, biraz sonra öğrendik, kura çekiminde karşımıza Letonya çıkmıştı, bu minicik ülkeyi çantada keklik bilenler öyle sevinmişlerdi ki tıpkı milli futbolcular gibi... 
   O minik ülke, herkese boyunun ölçüsünü verdi. 
   
   HER şeyin olduğu gibi, bir futbol takımının da yönetimi vardır, bu yönetim sadece futbolcu seçmez, taktik öğretmez, görünmeyen, kimsenin farkında bile olmadığı önlemler alır. 
   Mesela futbolcuların ayakkabılarının altına konulan kramponların biçimini, şeklini, maçın oynanacağı sahaya göre belirler. 
   1 - 0 yenildiğimiz ilk maçta Letonya'nın sahası buzlu, maçın bir gün öncesine kadar, futbolcuların ayakkabılarının altına takılacak kramponlar belli değil 
   Maç sabahı yayımlanan yazımızda, bir Napolyon fıkrası anlatmıştık, "Muharebeyi kaybetmemiz için birçok sebep vardı" diyen kumandan "Önce cephanemiz yoktu " deyince Napolyon kestirip atmış 
   "Yeter, gerisine gerek yok " 
   Maç gününe kadar, futbolcunun kramponlarının nasıl olacağını bilemeyenlerle "Cephanemiz yoktu " diyen kumandan arasında ne fark var ki 
   
   Aklımız fikrimiz cinlikte, torpilde... 
   Federasyon başkanının, kaybedilen ilk maçtan sonra, "Şenes Erzik, yumruğunu masaya vursun " demesi neyin nesi 
   Yani, "Şenes Erzik, bize göre uygun bir hakem göndersin " 
   Oysa Şenes Erzik, uluslararası futbol örgütünün artık hakem komitesi başkanı değil, asbaşkanı ama bizimkinin aklı cinlikte, "Şenes Erzik, uygun bir hakem gönderecek, beyimiz maç kazanacak 
   Ah bu kafa ah 
   
   ALMAN Ümit Milli Takımı'nın hocası Stielike'nin dedikleri elbette ayıp 
   Diyor ki 
   "2 milyon insanınıza iş veren Almanya'ya karşı yapılanlar çok kötü " 
   Adamın dediği ayıp da, ona verilecek cevap "Senin ülkenin ekonomisi de o 2 milyon ucuz işçi sayesinde buralara geldi" olmalıydı. 
   Hayır, federasyon başkanı bir veciz cevap veriyor ki 
   "Terbiyesiz, ahlaksız " 
   Alman takımı sahaya çıkıyor yuhalanıyor, milli marşı çalınıyor yuhalanıyor, gol atıyor, futbolcular sevindi diye tribünlerden başlarına atılmadık şey kalmıyor... 
   Peki, bunlar ayıp değil mi 
   Velhasıl, Türk gibi başladık, Türk gibi bitirdik... 
   Helal olsun 
   
   PEKİ, hiç mi olumlu bir şey yok 
   Olmaz mı 
   Letonya'da bizim futbolcuları uyuşturucu avcısı köpeklere koklatan Letonyalıları da, biz İstanbul'da aynı cins köpeklere koklattık. 
   Eeee, uluslararası ilişkilerde mütekabiliyet, karşılıklı davranış esastır. 
   
      
   
</TEXT>
</DOC>
