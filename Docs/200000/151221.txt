<DOC>
<DOCNO> 151221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/son/sontur21.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek Asker göndermek katkı sağlayacaksa, şartlar konuşulur 
</HEADLINE>
<TEXT>

     Adalet Bakanı Cemil Çiçek, Türkiye'nin Irak'a asker gönderme anlamında olumlu bir katkısı olacaksa Türkiye'nin geleneksel politikasının bu tür taleplere olumlu bakmak olduğunu belirterek, bunun şartlarının da önümüzdeki günlerde talepte bulunanlarla oturulup konuşulacağını bildirdi. 
     Çiçek, Ankara Çocuk Islahevi Müdürlüğü'nde yapılan Bahar Şenliği ve Belge Dağıtım Töreni'nde bir gazetecinin, ''Türkiye'nin Irak'a asker göndermesi söz konusu olacak mı '' sorusunu yanıtlarken bu konunun hükümetin gündemine gelmediğini söyledi. 
     Türkiye'nin kendisi ile alakalı olan pek çok ülkede barışın ve istikrarın sağlanması noktasında asker gönderdiğini belirten Çiçek, Bosna'da, Kosova'da, gözlemci olarak Filistin'de, Afganistan'da ve dünyanın pek çok yerinde Türk askeri bulunduğunu kaydetti. Çiçek, ''Oralarda da bu görevi başarı ile tamamlamışlardır'' dedi. 
     Türkiye'nin baştan beri Irak'ta barışın olmasını çok istediklerini ve arzu ettiklerini belirten Çiçek, şöyle devam etti 
     ''Maalesef olumsuz bir gelişme meydana geldi. Ama ümit ederiz ki, bu acılar, ızdıraplar çok uzun sürmez. Türkiye tabiatıyla bir komşu ülke olarak orası ile birçok alanda bağlantısı olan ve olması gereken bir ülke olarak Türkiye'nin bu anlamda olumlu bir katkısı olacaksa Türkiye'nin geleneksel politikası bu neviden taleplere esas itibariyle olumlu bakmaktır. Meseleye olumlu bakmak, ama bunun bazı şartları olacaktır. Bu da önümüzdeki günlerde talepte bulunanlarla oturulup konuşulacaktır.'' 
     





</TEXT>
</DOC>
