<DOC>
<DOCNO> 185170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sontur14.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Genel Kurulu gündeminde 53 yasa tasarı ve teklifi bulunuyor 
</HEADLINE>
<TEXT>

     22. Dönem İkinci Yasama Yılı'na Çarşamba günü başlayacak olan Meclis Genel Kurul Gündemi'nde yasa tasarı ve teklifi bulunuyor. 
     TBMM Genel Kurulu Gündemi'ne Birinci Yasama Yılı'nda giren bu düzenlemelerden 44'ünü yasa tasarısı, 9'unu ise yasa teklifi oluşturuyor. 
     Tasarılardan 38'i uluslararası ya da ikili anlaşmaların onayını öngörüyor. Diğer tasarılar arasında istinaf mahkemelerine ilişkin düzenleme getiren ancak yürütme ve yürürlük maddeleri görüşülmeyen iki tasarı, bilgi edinme hakkına ilişkin tasarı, Nüfus Kanunu değişikliğine ilişkin tasarı da yer alıyor. 
     Meclis ihtisas komisyonlarında ise aralarında Türk Ceza Kanunu TCK değişikliğinin de olduğu 300'e yakın yasa tasarı ve teklifi ele alınacak. 
     TBMM'nin 14 Kasım 2002 Perşembe günü başlayıp 31 Temmuz 2003 Perşembe günü sona eren ve 8.5 ay süren TBMM'nin Birinci Yasama Yılı'nda toplam 206 tasarı ve teklif yasalaştırılmıştı. 
     
     VETOLU YASALAR 
     Cumhurbaşkanı Ahmet Necdet Sezer tarafından bir kez daha görüşülmek üzere Meclis'e geri gönderilen üç yasa da ilgili komisyonlarda görüşüldükten sonra Genel Kurul'da ele alınacak. 
     Birinci Yasama Yılı'nın son günlerinde kabul edilen orman vasfını yitiren alanların satışı ile seçilme yaşının 30'dan 25'e indirilmesini öngören Anayasa değişikliği Cumhurbaşkanı Sezer tarafından ikinci kez TBMM'ye geri gönderilmişti. 
     Cumhurbaşkanı Sezer'in veto ettiği düzenlemeler arasında, yoksul öğrencilerin özel okullarda okutulmasına olanak sağlayan yasa, kızılağaç ve aşılı kestanelikleri orman sınırı dışına çıkaran yasa da bulunuyor. 
     
     ARAŞTIRMA KOMİSYONLARI 
     Birinci Yasama Yılı'nda kurulan 4 ayrı Meclis Araştırması Komisyonu çalışmalarını sürdürecek. Yurtdışındaki vatandaşların sorunları, Samsun'daki mobil santral, orman köylülerinin sorunları ile yasama dokunulmazlığı konusunda kurulan komisyonların çalışması tamamladıktan sonra TBMM Başkanlığı'na sunulacak olan raporlar da Genel Kurul'da görüşülecek. 
     Geçen yasama yılında kurulan 8 ayrı araştırma komisyonundan 4'ü çalışmasını tamamlanmış ve bunlardan Ergene Nehri'ndeki kirlenmeye ilişkin komisyonun raporu Genel Kurul'da görüşülmüştü. 
     Çalışmaları sona eren bu komisyonlardan yolsuzluk iddiaları, Tuz Gölü'ndeki kirlenme ile İzmit Büyükşehir Belediyesi'nin Yuvacık Barajı konularındaki üç komisyonun raporları da Genel Kurul'da ele alınacak. 
     Yolsuzluklara ilişkin araştırma komisyonunun raporunda aralarında eski başbakanlar Bülent Ecevit ve Mesut Yılmaz'ın da bulunduğu 25 eski bakan hakkında Meclis Soruşturması açılması, 16 ayrı konuda Meclis'te yeni araştırma komisyonu kurulması önerisine yer verilmişti. 
     Yuvacık Barajı ile ilgili komisyon ise dönemin Başbakanı Tansu Çiller ve Başbakan Yardımcısı Murat Karayalçın ile 9 bakan hakkında Meclis Soruşturması açılmasını önermişti. 
     
</TEXT>
</DOC>
