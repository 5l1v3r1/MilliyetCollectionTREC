<DOC>
<DOCNO> 187560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sonspo10.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Ekim'de hiç maç kaybetmedik.. 
</HEADLINE>
<TEXT>

     A Milli Futbol Takımı, hayati önem taşıyan İngiltere maçı öncesinde, Ekim ayı içerisinde toplam 61 maç oynadı. 
     Milliler, 29 Avrupa, 3 Asya ve 3 Afrika Kıtası ülkeleriyle resmi ve özel maçlarda karşı karşıya geldi. Ay-yıldızlı ekip, 36 resmi ve 25 özel maçta, 22 galibiyet, 25 yenilgi ve 14 beraberlik elde etti. Rakip ağları 73 kez havalandıran Türk Milli Takımı, 96 golü de kendi ağlarında gördü. 
     
     EN'LER 

     Türkiye, en farklı galibiyetlerini kendi sahasında, İzlanda ve Liechenstein karşısında 5-0'lık skorlarla, deplasmanda da Moldova önünde 3-0 ile elde etti. 
     Milliler, en farklı yenilgisini ise 11 Ekim Cumartesi Fenerbahçe Şükrü Saraçoğlu Stadı'nda karşılaşacağı rakibi İngiltere karşısında deplasmanda 8-0'lık sonuçla aldı. Ay-yıldızlı ekip kendi evinde ise Çekoslovakya'ya 6-0 yenildi. 
     
     11 EKİM'DE YENİLGİ YOK 

     Türk Milli Takımı, 11 Ekim tarihinde bundan önce 3 kez rakipleriyle karşı karşıya geldi ve bu maçların hiçbirinde yenilgiyle tanışmadı. 
     İzlanda ile deplasmanda, Avrupa Şampiyonası Eleme Grubu maçında 11 Ekim 1995 tarihinde karşılaşan milliler, sahadan 0-0'lık sonuçla ayrıldı. 
     Yine deplasmanda 11 Ekim 1997 tarihinde futbolda söz sahibi ülkelerden Hollanda ile Dünya Kupası Eleme Grubu mücadelesi yapan milli takım, bu maçı da golsüz eşitlikle tamamladı. 
     Azerbaycan deplasmanında, 11 Ekim 2000 tarihinde Dünya Kupası Eleme Grubu maçında rakibiyle karşı karşıya gelen ay-yıldızlılar, mücadeleyi 1-0 üstünlükle bitirmeyi bildi. 

     
</TEXT>
</DOC>
