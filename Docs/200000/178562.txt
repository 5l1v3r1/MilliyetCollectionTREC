<DOC>
<DOCNO> 178562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/ekonomi/eko04.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökçek, Hazine'nin haczinden mahkeme kararıyla kurtuldu 
</HEADLINE>
<TEXT>

   Ankara Büyükşehir Belediyesi, Hazine'nin vadesi geçmiş alacağı için başlattığı 1.4 katrilyonluk haczi, mahkemeden aldığı ihtiyati tedbir kararıyla durdurdu 
      AHMET ERHAN ÇELİK Ankara 
   
   Hazine'nin vadesi geçmiş alacaklarını tahsil etmek için başlattığı haciz operasyonundan kurtulan tek kuruluş Ankara Büyükşehir Belediyesi oldu. Belediye 1 katrilyon 443 trilyon liralık haczi mahkemeden aldığı ihtiyati tedbir kararı ile durdurdu. 
   Karar, diğer belediyelere örnek olursa Hazine 5.2 katrilyonluk alacak takibini yapamaz hale gelecek. Hükümet ise Nisan 2004'deki yerel seçimlerde rahatlayacak. Çünkü Hazine haczi belediyelerin gelir ve malvarlıklarına el konulmasını gerektiriyor. 
   Belediye Başkanı Melih Gökçek Büyükşehir ve ASKİ'nin Hazine borçları için Ankara 24'üncü Asliye Hukuk Mahkemesi'nden 15 ve 21 Mayıs 2003'te ihtiyati tedbir kararları aldı. Belediye mahkemeye "Yeni yasa ile vergi gelirlerinden aldığımız pay düştü. Böyle olmasaydı, borcumuzu ödeyecektik" diye başvurdu. Mahkeme de bu gerekçeyi haklı bularak haciz için başlatılan işlemleri durduracak şekilde ihtiyati tedbir kararı aldı. Böylece haciz takibi durdu. 
   Gökçek önce AKP'den Belediye Başkanı olacağını açıklamış, ardından hükümetin desteğiyle Vakıfbank'tan 150 milyon dolar kredi almıştı. Bu krediyle Ankara'da kentin her yanını şantiye alanına çevrildi. 
   
   Tahkim tartışması 
   Bu arada Hazine ve Maliye bürokrasisi ile siyasiler arasında gerginliğe neden olan konunun "tahkim" olduğu belirlendi. Bürokrasi, kamu kuruluşları ile yerel yönetimlerin borçlarının karşılıklı mahsubu anlamına gelen tahkim fikrine 'kriz çıkar' endişesiyle karşı çıkıyor. Tahkimde borçların mahsuplaşılabilen kısmı silinirken, mahsuplaşılamayan kısım Hazine'yi ek borçlanmaya zorluyor. Hazine'nin nisan borçlanma raporuna göre 1994'deki kriz tahkim uygulamasıyla Hazine'ye gelen 2.8 katrilyonluk ek yükten kaynaklandı. 
   
   Babacan, kararı bürokratlardan duymuş...    Ankara Büyükşehir Belediye Başkanı Melih Gökçek'in mahkeme kararı almasıyla birlikte Hazine içinde ciddi tartışmalar yaşandı. İddialara göre Gökçek'e "mahkemeye gidersen hacizden kurtulursun" telkini hükümetten geldi. İşaret edilen isim ise Hazine'den sorumlu Devlet Bakanı Ali Babacan. Bir dönem Gökçek'in danışmanlığını yapan Babacan, yaptığı açıklamada iddiaları doğrulamadı. Babacan, "Ben mahkeme kararını ilk olarak bürokrat arkadaşlardan duydum. Bana Ankara Belediyesi bir süre borçlarını ödemeyecek dediler" diye konuştu. 
   
   
</TEXT>
</DOC>
