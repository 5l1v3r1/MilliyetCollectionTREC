<DOC>
<DOCNO> 164738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sondun21.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman milletvekilleri meclis telefonlarından telekızları aradı mı 
</HEADLINE>
<TEXT>

     Almanya'da bazı milletvekillerinin, ''Federal Meclis bürolarından telekızları aradıkları'' iddia edildi. 
     Bild am Sonntag gazetesi, kokain kullandığı iddiasıyla hakkında soruşturma başlatılan Yahudiler Merkez Konseyi Başkan Yardımcısı Michel Friedman ile ilgili araştırmalar sırasında, ''bazı milletvekillerinin de telekızları telefonla aradıklarının ortaya çıktığını'' yazdı. 
     ''Ukraynalı 3 telekızın, Friedman'ın kendi yanlarında kokain içtiğini söyledikleri'' belirtilen haberde, bu kızları Ukrayna'dan getiren şebeke hakkında yapılan soruşturma sırasında yaklaşık 1000 telefonun polis tarafından dinlendiği bildirildi. 
     Telekızları arayanlar arasında, tanınmış bir spor yöneticisi ile bir televizyon sunucusunun ve tanınmış bazı politikacıların da bulunduğu belirtildi. 
     
</TEXT>
</DOC>
