<DOC>
<DOCNO> 176365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/ekonomi/eko03.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
1 milyar borca 38 ay asgari ödeme 
</HEADLINE>
<TEXT>

   1 milyarlık kredi kartı borcu asgari ödemeyle 38 ayda kapanıyor. Ödemesini son güne bırakan tüketiciler, daha fazla faiz ödüyor 
      
   Ankara Ticaret Odası'nın ATO araştırmasına göre, kredi kartı ile 1 milyar lira borçlanan bir tüketici borcunu, asgari ödeme tutarı üzerinden ancak 38 ayda kapatabiliyor. 
   "Kredi Kartıyla Yaşam" adını taşıyan araştırmada, kredi kartı ödemesinin asgari ödeme tutarı üzerinden "son ödeme tarihi"nde yapılması halinde, "hesap kesim tarihi" ile "son ödeme tarihi" arasında geçen sürede tüketicilerin toplam borcu üzerinden faiz ödendiğine dikkat çekilerek, tüketicilerin borçlarını ödemek için son ödeme gününü beklememeleri istendi. 
   Araştırmada, bankaların kredi kartlarına uyguladığı aylık faizin şu anda ortalama yüzde 7.75 olduğu vurgulanırken, devletin aldığı bazı vergi ve fonlar eklendiği zaman bu rakamın yaklaşık aylık yüzde 9'a çıktığı kaydedildi. Araştırmada, bu orandaki aylık faizin bileşik faizle yıllık yüzde 193'e denk geldiğinin de altı çizildi. 
   
   'Borcun hepsi kapatılmalı' 
   Araştırmada, kredi kartı borcu ödemelerinde zarara uğramamak için daha bilinçli hareket edilmesi gerektiği vurgulandı. Asgari ödeme tutarı yerine mümkünse borcun tamamının kapatılması gerektiği de ifade edildi. 
   
   'Kart ile yaşam, zoraki evlilik'    Araştırmaya ilişkin açıklamada bulunan ATO Başkanı Sinan Aygün, kredi kartı ile yaşamı zoraki bir evliliğe benzeterek, "38 ay süren bu evliliği sürdürmek de, boşanmak da neredeyse imk nsız" dedi. Aygün, kredi kartı faizlerinin normalde aylık yüzde 4'ten fazla olmaması gerekirken, ortalama yüzde 7.75'ler civarında seyreden kredi kartı faizi yüzünden tüketicilerin mağdur olduğunu kaydetti. Aygün, açıklamasına şöyle devam etti 
   "Aynı bankalar yüzde 3.75'ten tüketici kredisi kullandırıyor. Bu faizlerle bu borç bitmez. Kredi kartı faiz sistemi ile dar gelirli kesimden, yüksek gelirli kesime sermaye transferi oluyor. " 
   
   
</TEXT>
</DOC>
