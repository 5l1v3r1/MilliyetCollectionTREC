<DOC>
<DOCNO> 189009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sondun32.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AGİT Azerbaycan halkı daha iyi seçimlere layıktı 
</HEADLINE>
<TEXT>

     Azerbaycan'da dün yapılan cumhurbaşkanlığı seçimlerinin uluslararası standartları karşılamadığı bildirildi. 
     Seçimleri izleyen Avrupa Güvenlik ve İşbirliği Teşkilatı AGİT Demokratik Kurumlar ve İnsan Hakları Ofisi ODIHR seçim gözlem grubu başkanı Peter Eicher, başkent Bakü'deki Hyatt Regency otelinde düzenlediği basın toplantısında, seçim gözlemlerini anlattı. 
     Eicher, şunları söyledi 
     ''Seçimler sürecini uzun zamandır izliyoruz. İlk geldiğimizde Azerbaycan'ın üstlendiği sorumluklar çerçevesinde uluslararası standartlara uygun bir seçim süreci bekliyorduk, ancak maalesef hayal kırıklığına uğradık. Azerbaycan demokratik bir süreç geçirme şansını kaybetti.'' Seçim sürecinde tüm adaylara eşit koşulların sağlanmaması ve siyasi partilerin mitinglerine izin verilmemesi gibi olayların kendilerinde rahatsızlık uyandırdığını anlatan Eicher, seçim gününün sakin geçtiğini, ancak gece istenmeyen, üzücü olayların meydana geldiğini kaydetti. 
     Müsavat Partisi ve taraftarlarına dün gece yapılan polis baskını sırasında kendisinin de orada olduğunu belirten Eicher, ''Bu olayın sorumluluğu tamamen polise aittir'' dedi ve demokratik süreçte güç kullanımına yer verilmemesi gerektiğini vurguladı. 
     Cumhurbaşkanlığı seçimlerini izleyen uluslararası gözlemciler arasında yaklaşık 600 kişiyle en kalabalık gruplardan olduklarını belirten Eicher, bölgelerden gelen bilgiler ışığında oy verme sürecinde ''toplu oy kullanımı, sahte oy pusulası ve sayım belgelerinin kullanılması, oy sandıklarının bilinmeyen yerlere götürülüp getirilmesi'' gibi çok sayıda usulsüzlüğün yapıldığını anlattı. 
     Peter Eicher, oy verme sürecinde de oy sayım tutanağında usulsüzlük yapıldığını, görevli olmayan ve dışardan gelen insanların sayım sürecine müdahale etmesi gibi olayların meydana geldiğini belirtti. 
     Toplantıya katılan AGİT ve diğer uluslararası kuruluşlar gözlemci heyetleri temsilcileri de seçim sürecinde kendilerine gelen bilgiler ışığında çeşitli usulsüzlükler yapıldığını anlattılar. 
     
</TEXT>
</DOC>
