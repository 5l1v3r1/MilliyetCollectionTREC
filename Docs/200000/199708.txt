<DOC>
<DOCNO> 199708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sondun04.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Titanic yolcularının mönüsü açık artırmayla satıldı .. 
</HEADLINE>
<TEXT>

     İlk seferini yaparken 1912 yılında buzdağına çarparak batan Titanic transatlantiğinin mönüsü açık artırmayla 49 bin 500 dolara satıldı. 
     Yemek listesinin, geminin ikinci kaptanı Charles Herbert Lightoller tarafından, Southampton'dan hareket etmeden önce hatıra olarak eşine bırakıldığı sanılıyor. 
     Listeye göre Titanic yolcuları, son yolculuklarında somon balığı, sakatat, kızarmış tavuk, kuzu eti, yağmurkuşu etiyle hazırlanmış tostlar ve şeftali yediler. 
     Mönünün, Titanic'e ait diğer bazı eşyalarla birlikte Belfast'taki bir müze tarafından satın alındığı belirtildi. Titanic Belfast'ta inşa edilmişti. 
     Açık arttırmada satılan diğer eşyalar arasında, yine 2. kaptan tarafından kaleme alınan ve geminin son saatlerini anlatan notlar da bulunuyor. Kaptanın notlarında şunlar dikkati çekiyor 
     ''Geminin içersinden boğuk ve kırılmayı andıran sesler geliyor. Sanki uzaklarda bir yerde gök gürlüyor gibi.'' ''Saat tam 02.00'de tekne şaha kalkmış gibi dimdik oldu ve yaklaşık 2 dakika süreyle o vaziyette kaldı. Geminin kıç tarafı adeta gökyüzüne asılmış gibiydi. Daha sonra, önce yavaş yavaş, daha sonra giderek hızlanarak suların altında gözden kayboldu.'' Geminin ikinci kaptanı Charles Herbert Lightoller Titanic faciasından kurtulan en yüksek rütbeli denizciydi. 
     
</TEXT>
</DOC>
