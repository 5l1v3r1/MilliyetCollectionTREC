<DOC>
<DOCNO> 157176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/ekonomi/eko05.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası kredilerinden özel sektöre 1 milyar dolar pay 
</HEADLINE>
<TEXT>

Ekonomi yönetimi, 4.5 milyar dolarlık Ülke Yardım Kredisi'nin 1 milyar dolarını, özel sektöre aktarmak için Dünya Bankası'nı iknaya çalışıyor 
     Ekonomi yönetimi, Dünya Bankası'ndan alınan proje kredilerinin kullanımında yeni bir uygulama başlatmaya hazırlanıyor. Buna göre para Dünya Bankası'ndan 'proje kredisi' olarak alınıp, Hazine garantisi ile özel sektöre kredi olarak kullandırılacak. Bu yolla maliyeti daha ucuz olarak, reel sektöre 1 milyar dolar kredi kullandırılması hedefleniyor. 
     2004 - 2006'yı kapsayan Dünya Bankası'nın Türkiye'ye yapacağı yardımı belirleyen Ülke Yardım Stratejisi CAS görüşmeleri haziran ayında bitirilecek. Hükümet, proje ve program kredisi olarak iki şekilde kullandırılan kredilerde, maliyeti daha ucuz diye program kredilerini tercih ediyor. Bu krediler direkt bütçeye girdiği için dış borç gibi kullanılabiliyor. Proje kredilerinin, danışmanlık, yeni teknoloji ve ihale koşullarını Dünya Bankası'nın belirlemesi gibi nedenlerle maliyeti yükseliyor. 
     Ekonomi yönetimi, bu nedenlerle proje kredilerine pek sıcak bakmıyor. Yeni bir yöntem geliştirerek, 'proje kredileri'ne de program kredisi esasları getirmek istiyor. Buna göre para, Dünya Bankası'ndan proje kredisi olarak alınıp, Hazine garantisi ile ihracatçı firmaların desteklenmesi, KOBİ'ler için kredi garanti fonu oluşturulması, İller Bankası kanalıyla yerel yönetimlerin desteklenmesi alanlarında kullandırılacak. 
     
     İkna etmeye çalışacaklar 
     Yaklaşık 4.5 milyar dolar olarak öngörülen CAS çerçevesinde, 2.5 milyar dolarlık kısmın proje kredisi olduğuna işaret eden bürokratlar, görüşmelerde Dünya Bankası'nın ikna edilmesiyle reel sektöre kredi olarak aktarılabilecek 1 milyar dolarlık kısmın bile önemli bir destek yaratabileceğine dikkati çektiler. 
     Bu kredilerin bankalar tarafından belli bir komisyon ilave edilerek kullandırılabileceği vurgulanırken, böylelikle Hazine üzerindeki riskin de bankalara geçeceğine işaret ediliyor. 
     

</TEXT>
</DOC>
