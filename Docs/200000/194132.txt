<DOC>
<DOCNO> 194132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/guncel/gun04.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Adalet'ten trilyon istedi, milyar alacak 
</HEADLINE>
<TEXT>
   Hayatını kararttık ama, para veremeyiz 
   "Ümraniye Sapığı"na benzediği gerekçesiyle 28 gün hapiste yatan, nişanlısı tarafından terk edilen, işten atılan Bilal Akyıldız'a maddi ve manevi toplam 1 milyar 147 milyon lira tazminat "uygun" görüldü... 
      Şükran Pakkan 
   
   İstanbul Ümraniye'de çocuklara tecavüz eden sapığa benzediği gerekçesiyle gözaltına alınıp 28 gün cezaevinde tutulan inşaat işçisi Bilal Akyıldız'ın açtığı tazminat davasında mahkeme, "mağdurun çevresine karşı küçük düşüp acı ve elem çektiğini"ne karar verirken, ödenecek maddi ve manevi tazminat tutarını 1 milyar 147 milyon lira olarak belirledi. 
   Oysa Akyıldız, Kadıköy 1. Ağır Ceza Mahkemesi'nde 250 milyar lira maddi, 1 trilyon lira da manevi tazminat talebiyle dava açmıştı. 
   Akyıldız, kamuoyunda "Ümraniye sapığı" diye bilinen Yaman Özçelik'in robot resmine çok benziyordu. Kasım 2002'de işinden döndüğü bir akşamüstü gözaltına alındı. DNA testlerinin sonucu, onun masum olduğunu gösteriyordu. Ama Akyıldız'ın iddiasına göre, çok ağır şartlarda sorgulanmasının ardından cezaevine konuldu. 
   Gerçek Ümraniye sapığı Özçelik yakalanınca serbest kaldı ama "sapık" damgası yemişti bir kere. Tutuklanmadan önce nişanlı olan ve evlilik hazırlıkları yapan Akyıldız'ı nişanlısı terk etti. Ailesi, sokağa çıkamaz oldu. Kimse Akyıldız'ın masum olduğuna inanmak istemedi. Ağabeyiyle birlikte gittikleri inşaatlardan atıldılar, işsiz kaldılar. Bindiği minibüslerden "Sapık aramızda" diyerek döverek indirdiler Akyıldız'ı. Yeğenleri, okulda dayak yedi... 
   
   İsyan ediyor 
   "Tek suçum robot resme benzemekti" diye isyan eden Akyıldız, maddi ve manevi tazminat davası açtı. Ağustos ayında sonuçlanan bilirkişi raporunda, günlük 40 milyon lira kazandığını iddia eden, ancak sigortasız çalıştığı için gelirini ispatlayamayan Akyıldız'a sadece 28 günlük iş kaybına denk gelen 147 milyon lira ödenmesi öngörüldü. 
   
   'Acı ve elem çekti' 
   Tazminat davasına ilişkin kararda, "Ümraniye sapığı olarak tanıtılan davacının çevresine karşı küçük düştüğü, aşağılandığı, çevresinin kendisine iyi gözle bakmadığı, bu yüzden acı ve elem çektiği açıktır" denildi. Ayrıca Akyıldız'ın özgürlüğünün haksız yere sınırlandırıldığı ve hukuka aykırı bu eylem nedeniyle kişilik değerlendirilmesinde objektif azalma olduğu belirtildi. 
   Bu gerekçelerle, halen iş bulamayan Akyıldız'a sadece tutuklu olduğu 28 günlük süre için 147 milyon lira maddi, 1 milyar lira da manevi tazminat ödenmesine karar verildi. 1 milyar 800 milyon lira talep edilen avukat ücreti için de 550 milyon ödenmesine hükmedildi. 
   
   
   
</TEXT>
</DOC>
