<DOC>
<DOCNO> 178917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sondun13.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınıfın en küçüğü olmak çocuğu olumsuz etkiliyor.. 
</HEADLINE>
<TEXT>

     İngiltere'de yapılan bir araştırma, sınıfın en küçüğü olmanın çocukların ruh sağlığını olumsuz etkilediğini ortaya koydu. 
     Araştırmayı yapan bilim adamları, öncelikle yaz aylarında doğan çocukların sınıflarındaki çocuklardan daha küçük oldukları için daha az gelişmiş olabilecekleri yolunda uzun zamandır bilinen gerçeğe dikkati çektiler. Bilim adamları, bu gerçeğin ışığında çocukların durumunu incelediklerini ve ''bu çocukların diğerlerine yetişmek için gösterdikleri çaba yüzünden yaşadıkları baskı sonucunda, psikolojik sorunlarla karşılaşabilecekleri'' sonucuna vardıklarını bildirdiler. 
     Araştırma, Londra'daki King's Kolej Psikiyatri Enstitüsü bilim adamları tarafından gerçekleştirildi ve sonuçları da British Medical Journal adlı dergide yayınlandı. 
     Araştırma ekibinin başkanlığını yapan Prof. Robert Goodman, çocukların okula başlama yaşları ile psikolojik tarihleri arasındaki ilişkiyi inceleyerek bu sonuca vardıklarını belirtirken, araştırmanın yaklaşık 10 bin 500 çocuk üzerinde gerçekleştirildiğini bildirdi. 
     Yaşları 5 ile 15 arasındaki bu çocukların hem kendileri, hem de ailelerine anket formları doldurtulduğunu, bu sırada öğretmenlerin de görüşlerine başvurulduğunu belirten Prof. Goodman, ''Bütün yaş gruplarında, kendi sınıfları içinde en küçükler arasında yer alan çocukların hem duygusal hem de davranışsal olarak daha çok sorun yaşadıkları sonucuna vardık. Bu da, çocuğun ilerde yaşayabileceği bir psikolojik bozukluğun ilk işaretleri olarak kabul edilebilir'' dedi. 
     Prof. Goodman, özel vakalarda çocuğun psikolojisini sınıfında en küçük olmaktan ziyade ailede yaşananlar, çevresel koşullar, okuldaki başarısızlık gibi unsurların daha çok etkileyebildiğini de vurguladı. 
     
</TEXT>
</DOC>
