<DOC>
<DOCNO> 188644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sontur30.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer İzin verilmesi mutlaka asker gönderilmesi anlamında değil 
</HEADLINE>
<TEXT>

     Cumhurbaşkanı Ahmet Necdet Sezer, Türkiye'nin Bağdat Büyükelçiliği'ne yapılan saldırının nedeni bilinmeden bir yorum yapmayı doğru bulmadığını söyledi. 
     Sezer, Malezya'ya hareketinden önce Esenboğa Havalimanı'nda gazetecilerin konuya ilişkin soruları üzerine, ''Maalesef Bağdat Büyükelçiliğimizin önünde bir araç infilak etmiş. Yaralananlar var, önce ölen olduğu söylendi. Nedeni bilinmeden bir yorum yapmayı doğru bulmuyorum. Patlamanın neden olduğu bir anlaşılsın, belki o konuda bir yorum yapma olanağı buluruz'' dedi. 
     Bir gazetecinin, ''Türkiye'ye gözdağı olarak nitelendiriliyor'' sözleri üzerine ise Sezer, şöyle konuştu 
     ''TBMM Irak'a asker gönderilmesi konusunda hükümete izin vermiştir. Hükümetimiz Meclisimizin verdiği bu izni en ince noktasına kadar değerlendirecektir. İzin verilmesi mutlaka asker gönderilmesi anlamında yorumlanmamalıdır, diye düşünüyorum. Bu olayın neden yapıldığı açıklandıktan sonra yorum yapmak daha doğru olur. Şimdiden bir şey söylemek doğru olmaz.'' Cumhurbaşkanı Sezer, bir başka gazetecinin, ''Genelkurmay'ın çok ciddi hazırlıkları var'' sözlerine karşılık da, ''İzin verildi. Hükümet bunu değerlendirecek. İzni kullanır veya kullanmaz, bu hükümetin takdirinde'' dedi. 
     
</TEXT>
</DOC>
