<DOC>
<DOCNO> 164412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/soneko34.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Coşkun Gelecek dönemde kriz lafını etmek bile yanlış 
</HEADLINE>
<TEXT>

     Sanayi ve Ticaret Bakanı Ali Coşkun, ''Türkiye'de şu anda gelecek dönemde kriz kelimesini ifade etmek bile yanlış. Böyle bir şey yok'' dedi. 
     3 Kasım seçimlerinde Zeytinburnu'nun da içinde bulunduğu İstanbul 3. bölgeden parlamentoya giren Sanayi ve Ticaret Bakanı Ali Coşkun ile İçişleri Bakanı Abdülkadir Aksu'ya Zeytinburnu Belediyesi'nde ''Kazlıçeşme Dönüşüm Projesi'' hakkında bilgi verildi. 
     Zeytinburnu Belediye Başkanı Murat Aydın'ın davetlisi olarak toplantıya katılan 2 bakana, ilçede deri fabrikalarının kaldırılmasıyla oluşan yaklaşık 604 bin metrekarelik alanın değerlendirilmesi için hazırlanan proje tanıtıldı. 
     Toplantının ardından basına açıklama yapan Ali Coşkun, Zeytinburnu'nun bugüne kadar milli ekonomiye büyük katkılarda bulunduğunu, ancak bunun karşılığını alamadığını söyledi. 
     Geleceğe dönük olarak hazırlanan Kazlıçeşme Dönüşüm Projesi'nin turizm ve ihracat bakımından büyük önem taşıdığını vurgulayan Coşkun, bu konuda gerekli izinlerin alınması için yardım edeceklerini ve girişimcilerin önündeki engelleri kaldıracaklarını kaydetti. 
     
     TÜZMEN'İN AÇIKLAMASI 
     Coşkun, Devlet Bakanı Kürşad Tüzmen'in dünkü açıklamasında yer alan ''Herhangi bir şekilde bir kriz söz konusu değil ama öncü sinyalleri geliyor. Biz bunu ihracatın, ithalatı karşılama oranından takip ediyoruz'' sözlerine ilişkin bir soru üzerine, şunları kaydetti. 
     ''Şu anda Türkiye'de ekonomide bahar havası estiğini, bunun da hükümete doğan güvenle başladığını her zaman söylüyoruz. Biz prensip olarak devlet birimlerinin ekonomiye doğrudan müdahale etmesini istemiyoruz. Devlet hızla asli görevlerine doğru dönüyor. İşte kamunun yeniden yapılandırılması, yerel ve yerinden yönetim reformu bunun en önemli adımlarından birisini oluşturuyor. Dolayısıyla baskı altında olan ve küçültülen, tamamen faiz, döviz ve borsa üçgeni içinde çırpınan ekonominin böyle bir günün ortamında kendi dinamiklerini kendi dengelerini oluşturma hareketidir bu. 
     Kurdaki değişiklik biraz sabır, biraz metanet...Bunlar düzelir. Kürşad beyin nasıl söylediğini bilmiyorum. Basına yansıyan şekliyle değerlendirecek olursak, daha önceden kurun yüksek olduğu dönemde alınmış olan siparişlerin yüklemesidir bu. Dolayısıyla şu anda ihracatçı tabii ki yeni kur düzenine göre hesabını kitabını yapmaktadır. Onu ifade etmiştir. Yoksa Türkiye'de şu anda gelecek dönemde kriz kelimesini ifade etmek bile yanlış. Böyle bir şey yok.'' Belediye Başkanı Murat Aydın da Zeytinburnu'nun derinin dünyadaki en büyük merkezlerinden biri olduğuna işaret ederek, uluslararası sermayeyi de içine katacak projeler hazırladıklarını aktardı. 
     Aydın, Kazlıçeşme Dönüşüm Projesi ile Türkiye'ye 2.5 milyar dolar civarında döviz girdisi sağlanacağını dile getirdi. 
     Kazlıçeşme Dönüşüm Projesi'nin, büyük bir kongre merkez, ve turist gemilerinin yanaşabileceği büyüklükte bir limanı da kapsadığı bildirildi. 
     Toplantıya, bakanların dışında Vali Muammer Güler ile Türkiye Deri Sanayicileri Derneği Başkanı Turgut Koşar da katıldı. 
     
</TEXT>
</DOC>
