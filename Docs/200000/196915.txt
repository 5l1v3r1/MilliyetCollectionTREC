<DOC>
<DOCNO> 196915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sontur46.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul polisi, kapalı kasa kamyonetleri arıyor... 
</HEADLINE>
<TEXT>

     Levent'te HSBC Bank Genel Müdürlüğü binası önünde meydana gelen patlamanın ardından hasar gören bazı araçların çekilmesine başlandı. 
     Patlamanın ardından Büyükdere Caddesi'ni yeniden trafiğe açabilmek için başlatılan çalışmalar sürüyor. Bu kapsamda devrilen tabelalar kaldırılırken, hasar gören bazı aydınlatma direklerinin onarımı yapılıyor. 
     Olayda hasar gören araçlardan bazılarındaki inceleme ve delil toplama çalışmaları da tamamlandı. Aralarında otobüs ve minibüslerin de bulunduğu bu araçların çekilmesine başlandı. 
     Ancak binanın önündeki bölümde polisin inceleme ve delil toplama çalışmaları devam ediyor. Buradaki araçlar da bekletiliyor. 
     Yetkililer, Büyükdere Caddesi'nin Levent-Beşiktaş istikametinin tek yönlü olarak saat 20.00 itibariyle trafiğe açılabileceğini kaydettiler. 
     Bu arada, patlamanın ardından caddenin karşısındaki Zincirlikuyu Mezarlığı, bir akaryakıt istasyonu ve daha uzaktaki bir parka savrulan bazı insan uzuvları da Adli Tıp Kurumu'na gönderildi. 
     
     KAPALI KASA KAMYONETLERE UYGULAMA 
     Öte yandan, İstanbul polisince kapalı kasalı kamyonet ve pick-up'lar ile şüpheli görülen araçlar üzerinde uygulama başlatıldı. Kentte güvenlik önlemleri de yoğunlaştırıldı. 
     Patlamalara ilişkin güvenlik kameralarınca tespit edilen görüntüler de İstanbul Emniyet Müdürlüğü'nde istihbarat birimlerince inceleniyor. 
     Gün içinde İstanbul'un çeşitli semtlerinde fark edilen şüpheli pakelerin de uzmanlarca yapılan incelemeler sonucu boş olduğu anlaşıldı. 
     
</TEXT>
</DOC>
