<DOC>
<DOCNO> 162704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/soneko25.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilya'nın Ankara Büyükelçisi Siz bizi, biz sizi tanımıyoruz 
</HEADLINE>
<TEXT>

     Brezilya'nın Ankara Büyükelçisi Brian Michael Fraser Neele, Brezilyalılar ile Türklerin birbirini iyi tanımadığını belirterek, ''Siz bizi, biz sizi tanımıyoruz. Karşılıklı olarak tanışmamız gerek'' dedi. 
     İzmir Ticaret Odası'nda İZTO düzenlenen ''Brezilya Tanıtım Toplantısı''nda konuşan Büyükelçi Neele, İzmir'in adının Brezilya'da tanındığını belirterek, ''Bu, gizemli bir isim. Geçmişle ilgili anıları çağrıştırıyor. Ancak Brezilya ile İzmir arasında yeni anılar oluşturmak gerek'' değerlendirmesini yaptı. 
     Brezilya'ya giderken vize alınması konusunun çözülmesini istediklerini, bu konuda çalışmaların sürdürüldüğünü kaydeden Neele, şöyle konuştu 
     ''Burada bulunma nedenim, sadece ülkemin ihracatını artırmak değildir. Hükümetimizin öncelikleri arasında ihracatı artırmak da var, ama tek başına bu yeterli değil. Amacımız, iki ülke işadamları arasında kurulabilecek işbirliği şekillerini tartışmak. Bu işbirliği ortak yatırım ya da birleşmeler şeklinde olabilir. Türk işadamları, Brezilyalılar sayesinde Latin Amerika pazarına açılabilir, Brezilyalı yatırımcılar da Türklerin yardımıyla Orta Asya ve Ortadoğu pazarlarına girebilir. '' İki ülke arasındaki en büyük sorunun imaj eksikliği olduğunu belirten Büyükelçi Neele, ''Siz bizi, biz sizi tanımıyoruz. Karşılıklı olarak tanışmamız gerek. Örneğin dillerimiz ortak değil. Siz Türkçe, biz Portekizce konuşuyoruz. Bunlar dünyada fazla bilinmeyen diller'' dedi. 
     Konuşmasını esprilerle süsleyen Neele, ülkesindeki sanayi, teknoloji ve ulaşım imkanlarıyla ilgili de bilgi verdi. 
     İZTO Yönetim Kurulu Başkanı Ekrem Demirtaş da iki yıl önce Brezilya'nın Sao Paolo şehrinde düzenlenen uluslararası gıda fuarı FİSBAL'a katıldıklarını hatırlatarak, iki ülke ekonomisinin benzerlikler gösterdiğini söyledi. 
     Brezilya ile Türkiye arasındaki mesafenin uzak olması nedeniyle gelişmemiş ikili ticari ilişkileri geliştirmek istediklerini kaydeden Demirtaş, kurulacak ekonomik işbirliğinin Arjantin, Uruguay, Paraguay gibi ülkelerle ekonomik ilişkileri de geliştireceğini dile getirdi. 
     Demirtaş, Brezilya ile kuru incir, kuru kayısı, zeytinyağı, kahve ve hububat konularında işbirliği potansiyeli olduğunu belirlediklerini dile getirerek, Türkiye'den Brezilya'ya yapılan ihracatın yüzde 20'sinin Ege Bölgesi'nden gerçekleştirildiğini söyledi. 
     Demirtaş, ''Brezilya, ticaret ile tatilin birlikte değerlendirilebileceği bir ülke'' diye konuştu. 
     Brezilya'nın İstanbul Fahri Konsolosu Silvio Benbassat'ın da katıldığı toplantıda, bazı firma temsilcileri de bu ülkeye ihracat yaparken karşılaştıkları sorunları dile getirdi. 
     
</TEXT>
</DOC>
