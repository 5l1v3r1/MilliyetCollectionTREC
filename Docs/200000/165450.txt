<DOC>
<DOCNO> 165450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sontur25.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevgili kurbanı uyuşturucu kuryesi kadınlar... 
</HEADLINE>
<TEXT>

     İspanya'ya 10 kilo 640 gram eroin ihraç etmek istedikleri öne sürülen, 2 yabancı uyruklu kadının da aralarında bulunduğu 4 sanığın yargılanmasına başlandı. 
     İstanbul 5 No'lu DGM'deki duruşmaya, tutuklu sanıklar Ramazan Gökalp, Fatma Yiğit, Hollanda uyruklu Engelien Theodora Francisca Niessen ve Marielle Bouwmans katıldı. 
     Duruşmada ifadesi alınan 26 yaşındaki Fatma Yiğit, 3 yıl önce evlendiği Ali Rıza Yiğit'ten bir erkek çocuk dünyaya getirdiğini anlatarak, eşinin uyuşturucu madde kullandığını evlendikten sonra öğrendiğini söyledi. 
     Eşi Yiğit'in uyuşturucuyu bırakmaması üzerine boşanma davası açtığını, ancak tedavi olmaya başlayınca davadan vazgeçtiğini ifade eden Fatma Yiğit, şunları söyledi 
     ''Tekrar uyuşturucuya başladı. Bırakması için çok mücadele ettim. Sürekli tartışıyorduk. Hamileliğimi ailemin yanında geçirerek, çocuğumu orada doğurdum. Çocuk nedeniyle tekrar biraraya geldik. Ancak Ali eve uğramazdı. Ne yaptığını bilmiyorum. Polislerin eve gelmesinden 10 gün önce yurtdışına gitti. Onun yüzünden, işlemediğim bir suçtan dolayı 3 aydır cezaevindeyim. Tahliyemi istiyorum.'' Hollanda'da restoran işlettiğini ifade eden Ramazan Gökalp de, Ali Rıza Yiğit'in baskısı sonucu uyuşturucu işine girdiğini ileri sürerek, kendisiyle birlikte yargılanan Hollandalı 2 kadının ise suçsuz olduğunu söyledi. 
     
     SEVGİLİSİNİN KURBANI OLMUŞ 

     Tercüman aracılığıyla ifadesi alınan Hollanda uyruklu Marielle Bouwmans ise, daha önce tatile gitmediğini, hatta uçağa da binmediğini anlatarak, arkadaşı olan Ramazan Gökalp'in Türkiye'de tatil yapma teklifini kabul ettiğini söyledi. 
     Bouwmans, ''Ben onu sevdim. Beni sevdiğini zannettim. Bir geleceğimiz olduğunu düşünmüştüm. Ama, sevgilim beni bu olayda kullandı. Türkiye'de alışveriş yaptım. Bunları koymam için bana ve kendisine bavul aldı. Uyuşturucular bavulların içine yerleştirilmiş, bilmiyordum'' diye konuştu. 
     Engelien Theodora Francisca Niessen de, arkadaşı olan Marielle Bouwmans'ın isteği üzerine Türkiye'ye tatil için geldiğini ve uyuşturucuyla bir ilgisinin olmadığını söyledi. 
     Tutuklu sanıklardan Fatma Yiğit'in tahliyesine karar veren mahkeme heyeti, eksikliklerin giderilmesi için duruşmayı erteledi. 
     İstanbul DGM Cumhuriyet Başsavcılığı'nca hazırlanan iddianamede, Ramazan Gökalp ile Hollanda uyruklu 2 kadının, İstanbul Harem'de bir kişiden aldıkları 2 valiz içindeki 10 kilo 640 gram eroinle Ankara'ya gittikleri, buradan da İstanbul aktarmalı olarak İspanya'ya uçmak isterken Atatürk Havalimanı'nda yakalandıkları belirtiliyor. 
     Fatma Yiğit'in de, evine yapılan operasyonda gözaltına alındığı ifade edilen iddianamede, sanıkların, ''teşekkül oluşturarak eroin ihraç etmek'' suçundan 18 ile 36'şar yıl arasında ağır hapis cezasına çarptırılmaları isteniyor. 
     
</TEXT>
</DOC>
