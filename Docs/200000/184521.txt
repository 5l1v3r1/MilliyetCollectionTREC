<DOC>
<DOCNO> 184521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sondun08.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bremer "Kürt devleti ABD çıkarlarına aykırı" 
</HEADLINE>
<TEXT>

     ABD'nin Irak'taki sivil yöneticisi Paul Bremer, ''Türkiye istemediği için değil, Amerikan çıkarlarına aykırı olduğu için bağımsız bir Kürt devleti fikrine karşı çıktıklarını'' söyledi. 
     Bremer, Senato Dışilişkiler Komitesi'nde düzenlenen Irak konulu toplantıya katılarak, komite üyesi senatörlerin sorularını yanıtladı. Cumhuriyetçi Parti Kansas Senatörü Sam Brownback, ''Türkler ayrı bir Kürt devleti istemediği için ABD'nin de Kürt devleti fikrini desteklemediğini'' savunarak, Bremer'ın bu konudaki görüşünü sordu. 
     Paul Bremer, ''Bu konularda çok konuşma yaptım. Bizim Kürt devletini cesaretlendirmememizin nedeni, Türkler istemediği için değil, bizim çıkarımıza olmadığı içindir'' yanıtını verdi. 
     Bremer, ABD Başkanı George Bush'un, Irak ve Afganistan'da askeri operasyonlar ve bu bölgelerin yeniden yapılandırılması çalışmaları için kongreden talep ettiği 87 milyar dolarlık ek bütçe talebine de değinerek, bu paranın acilen kongrede kabul edilerek devreye girmesinin çok önemli olduğunu söyledi. 
     
     IRAK'TA YENİ MARSHALL YARDIMI 
     Paul Bremer, 87 milyar dolarlık ek bütçeyi, ABD'nin İkinci Dünya Savaşı sonunda Avrupa'nın toparlanması için ayırdığı Marshall yardımına benzetti. Bremer, istikrarlı, barışçı, ekonomik olarak üretken bir Irak'ın, ABD'yi daha güvenli bir yer yaparak, Amerikan çıkarlarına hizmet edeceğini de kaydetti. 
     Askeri operasyonlar için gereken fonlar kadar, askeri olmayan işler için de Irak'ın bu desteğe ihtiyaç duyduğunu vurgulayan Bremer, ''Iraklılar ilk önce bizi özgürleştirici güç olarak gördü. Şimdi bazı Iraklılar bizi daha çok işgalci olarak görmeye başladı. Gerçekleri saklamayalım. Bu biraz kaçınılmaz, ancak yeniden yapılanmada hızlı ilerleme, bu algılamanın değişmesine yardım edecektir'' dedi. 
     Bremer, ''Iraklılara, Saddam'dan kurtuldukları için şanslı olduklarını ve şimdi de uluslararası toplumda yerlerini almalarını istediğimizi söyleyemeyiz. Böyle yaparsak siyasi aşırılığı ve ekonomik çöküntüyü getiririz. Bu kadar ilerledikten sonra sırtımızı dönüp Irak'ın kaosa sürüklenmesine izin verirsek yeni bir diktatörlük ve terörizm ortaya çıkacaktır ki, bu da ölümcül bir hata olur'' diye konuştu. 
     
</TEXT>
</DOC>
