<DOC>
<DOCNO> 172164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sonspo17.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Figo Beckham'la rekabeti kabul etmiyor.. 
</HEADLINE>
<TEXT>

     Real Madrid'in Portekizli kanat oyuncusu Luis Figo, takımın yeni transferi İngiliz David Beckham ile aralarında rekabet olacağı söylentilerini kabul etmiyor. 
     Çin'in güneybatısındaki Kunming kentinde kampta bulunan Real Madrid'i takip eden Çinli ve yabancı basın, sık sık 4 gün önce kampa katılan Beckham ile Figo'nun birbiriyle dost mu yoksa rakip mi olacağını konuşuyor. 
     Her 2 oyuncunun da sağ kanatta oynaması nedeniyle ileride takımda nasıl bir rekabet olacağı merak konusu olurken, Figo spekülasyonlara, ''Böyle bir rekabet olacağını sanmıyorum. Biz aynı takımda aynı amaç için mücadele edecek 2 oyuncuyuz'' şeklinde cevap verdi. 
     Portekizli oyuncu, Beckham'ın yeni yaşamına ve kulübüne uyum sağlaması için bütün takımın yardımcı olacağını, ancak belki dil sorunu yaşanabileceğini söyledi. 
     Figo'ya, teknik direktör Carlos Queiroz'un Portekiz Genç Milli Takımı'nda kendisini sol kanatta oynattığı, Queiroz'un Alex Fergusson'ın yardımcısı olduğu Manchester United'da ise Beckham'ın sağ tarafta yer aldığı hatırlatılınca, teknik heyetin uygun gördüğü mevkide görev yapacağını belirtti. 
     
</TEXT>
</DOC>
