<DOC>
<DOCNO> 165573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sondun24.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta petrol hattında yine patlama.. 
</HEADLINE>
<TEXT>

     Irak'taki bir petrol boru hattında bu sabah meydana gelen patlamanın ardından yangın çıktığı bildirildi. 
     Irak Kuzey Petrol Şirketi Genel Müdürü Adil El Kazaz, Dicle nehri kıyısındaki El Sitha bölgesi yakınlarında bir petrol boru hattının bu sabah meydana gelen patlamayla zarar gördüğünü belirterek, ''Sanırım olay başka bir sabotaj eylemi'' dedi. 
     El Kazaz, petrol boru hattıyla başkent Bağdat'ın 260 kilometre kuzeyindeki Beyji rafinerisine ham petrol taşındığını belirterek, patlamadan sonra çıkan yangının hala devam ettiğini söyledi. 
     Bağdat'ın El Dura rafinerisine ham petrol taşıyan boru hattında da önceki gün Bervana bölgesi yakınlarında patlama olmuştu. 
     El Kazaz, Kerkük'teki petrol alanlarını El Dura'ya bağlayan boru hattında petrol sevkıyatının askıya alındığını ve temizleme çalışmalarından sonra başlatılacak onarımın ne kadar süreceğini bilmediğini söyledi. 
     Irak'ta son iki haftada petrol boru hatlarında 6 patlama olduğu bildirildi. 
     
</TEXT>
</DOC>
