<DOC>
<DOCNO> 176556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sontur18.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcak hava güneyde etkili olmaya devam edecek... 
</HEADLINE>
<TEXT>

     Sıcak havanın, özellikle yurdun güney kesimlerinde hafta sonuna kadar etkili olmaya devam edeceği bildirildi. 
     Devlet Meteoroloji İşleri Genel Müdürlüğü'nden alınan ''Meteorolojik Değerlendirmeye'' göre geçen hafta sonundan itibaren yurdun güney, iç ve batı bölgelerinde 4-5 derece artarak mevsim normallerinin üzerinde seyreden hava sıcaklıkları, bu hafta sonuna kadar özellikle yurdun güneyinde etkisini sürdürecek. 
     Hava sıcaklıkları, yurdun kuzey kesimlerinde normalleri civarında, güney bölgelerde ise özellikle Güney Ege, Batı Akdeniz ve Güneydoğu Anadolu bölgelerinde normallerinin 4-5 derece üzerinde olacak. 
     Yurdun büyük bölümünde yağış beklenmezken, hafta boyunca Doğu Karadeniz kıyılarında yer yer yağmurlu, yer yer de açık ve az bulutlu hava bekleniyor. 
     Meteoroloji uzmanları, rekor hava sıcaklıklarının beklenmediğini belirtirken, vatandaşların ve ilgililerin olası orman yangınları ve sıcak havanın olumsuz etkilerine karşı dikkatli ve tedbirli olmaları uyarısında bulundular. 
     
</TEXT>
</DOC>
