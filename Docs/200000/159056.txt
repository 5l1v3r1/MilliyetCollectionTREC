<DOC>
<DOCNO> 159056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sonspo04.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Spurs Mavericks'i devirdi, şimdi durum 3-1... 
</HEADLINE>
<TEXT>

     ABD Profesyonel Basketbol Ligi NBA konferans finallerinde San Antonio Spurs, Dallas Mavericks'i deplasmanda 102-95 yenerek, 7 maçlık seride 3-1 öne geçti. 
     Batı Konferansı'ndaki karşılaşmada Spurs ile Mavericks, Dallas'da karşı karşıya geldi. 
     Normal sezonun en başarılı takımı olan Spurs'da Fransız oyun kurucu Tony Parker, 22 şuttan 9'unu değerlendirerek, 25 sayı attı. Parker, 6 sayıyı faul atışlarından elde etti. Oyuna sonradan giren Arjantinli Emanuel Ginoboli, play-off serisinde kariyerinin en yüksek skoruna erişerek, Tim Duncan ile birlikte 21 sayı üretti. İlk yarıda yalnızca 8 sayı kaydeden Duncan, ayrıca 4'ü hücumdan 16'sı savunmadan 20 ribaund aldı. 
     Dizindeki sakatlığı nedeniyle bu maçta forma giyemeyen Dirk Nowitzki'den yoksun mücadele eden Mavericks'de Steve Nash ile Michael Finley 25'er sayıyla en çok sayı atan oyuncular oldu. 
     Maçın son çeyreğinde 7-0'lık seri yakalayarak 89-80 öne geçen Spurs karşısında Mavericks, Raef Lafrentz'in 2 tane 3'lük atışıyla aradaki farkı kapatmaya çalıştı ancak Malik Rose'la bu sayılara cevap veren Spurs, karşılaşmadan 7 sayı farkla galip ayrılarak, finaller için avantaj sağladı. 
     Maçtan sonra Tony Parker, finallere yükselmeleri halinde, 4-0'la finallere kalan New Jersey Nets'in dinlenmek için daha fazla zamanı olacağını, kendi takımında da yaşlı oyuncuların bulunduğunu, daha kısa bir sürede final serisine başlayacağı için daha dezavantajlı durumda bulunduğunu belirtti. 
     
</TEXT>
</DOC>
