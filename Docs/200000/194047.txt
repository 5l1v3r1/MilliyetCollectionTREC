<DOC>
<DOCNO> 194047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sonspo05.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Sergen özel futbolcu, onu eldivenle tutmak lazım 
</HEADLINE>
<TEXT>

     Beşiktaş Teknik Direktörü Mircea Lucescu, Avrupa Şampiyonlar Ligi'ndeki Chelsea ile Sparta Prag maçlarının yıldızı Sergen Yalçın'ı göklere çıkardı. 
     Işık Sigorta 11 Altın Adam Yarışması'nın kasım ayı jüri toplantısına katılan ve ekim ayının en başarılı antrenörü ödülünü alan Rumen teknik adam, burada basın mensuplarının sorularını yanıtladı. 
     Lucescu, özellikle Avrupa Şampiyonlar Ligi'nde Chelsea ve Sparta Prag maçlarında önemli görevler verdiği Sergen Yalçın'ı, Galatasaray karşısında sahaya sürmeme nedeninin sorulması üzerine, kendisinin bu oyuncuyu herkesten daha iyi tanıdığını söyledi. 
     Galatasaray'a geldiğinde Trabzonspor'da oynayan ve sakatlıkları nedeniyle de yeteri kadar forma giyemeyen Sergen'i ısrarla takımına istediğini anlatan Rumen teknik adam, şöyle konuştu 
     ''Futbola doğal bir kabiliyeti var. Sahaya çıktığı zaman yüzde 100'ünü oyuna verir. Ama vücudu 90 dakikayı çok zor kaldırır. Onun Galatasaray'da Nantes, PSV Eindhoven ve Lazio maçlarını hatırlıyorum. Çok başarılıydı. Ama ben onu Roma maçı öncesi ligde sahaya sürdüm ve sakatlandı. Ardından da ameliyat oldu. Geri dönmesi ise 8 ayı buldu. Bu, arkama dönüp baktığımda benim en büyük hatamdı. Çok özel bir oyuncu. Onu eldivenle tutmak lazım. Çok saygılı ve disiplinli. Diğer antrenörlerle nasıl başarılı olamadı, merak ediyorum. 32. yaşını yeni kutladı. Sanırım 4 yıl daha futbol oynar. Tabii ki eğer benimle kalırsa.'' Sergen Yalçın'ın sağlık durumuyla ilgili de bilgi veren Lucescu, ''Sergen şu anda İsviçre'de. Bir profesör tarafından muayene edildi. Karın kaslarında ağrıları var. 10 gün antrenman yapamayacak. Ama bilgimiz dahilinde çok önemli bir şeyi yok. Ameliyat da söz konusu değil. Lazio ve Fenerbahçe maçları için sahaya dönecek'' diye konuştu. 
     
     ''KİMSEYİ İLK 11 SÖZÜ VEREREK ALMADIK'' 
     Lucescu, Beşiktaş'ta sezon başı transfer edilen bazı oyuncuların kadroda yeterince yer alamadığı şeklinde yöneltilen bir soruya, şöyle karşılık verdi 
     ''Antrenmanlar her şeyin doğrusunu gösteriyor. Giunti bile büyük tecrübesine rağmen hemen takıma adapte olamadı. Hepsinin belli periyotlarda oynamaları lazım. Okan, henüz yüzde 100'ünü sahada veremedi. Alışkanlıklarını değiştirmesi lazım. Ahmed Hassan ve Sinan da yine öyle. Çok yetenekli oyuncular. Ama futbol seviyelerini hep üst düzeyde tutmak zorundalar ve ben de hep kazanmak zorundayım. Kişiliklerini oturtmaları gerekli. Bizim antrenmanlarımız bile gergin bir havada geçiyor. Onları transfer ederken ilk 11 garantisi vermedik. Rekabeti bilerek geldiler. Beşiktaş'a gelen oyuncu, çok çalışması ve kendisinden çok şey vermesi gerektiğini biliyor. Kimse de bu takımdan gitmek istemez.'' 
     
     ''BAZILARI FUTBOL DEĞİL, POLEMİK YAZIYOR'' 
     Beşiktaş'ın Gaziantepspor'la yaptığı maç sonrası spor yazarlarına yönelik cehalet suçlamasının hatırlatılması üzerine Rumen teknik adam, sözlerinin tam anlamıyla anlaşılamadığından yakındı. 
     Spor yazarlığını bazılarının zevk için, bazılarının ise işi olduğu için yaptığını belirten Lucescu, ''30-40 yıldır bu işin içinde olup, futbolcuları antrenörlerinden dahi daha iyi bilen insanlar var. Ama bazıları futbol kalitesinden değil, polemikten bahsediyor. Futbolla ilgili her türlü düşünceye saygı duyuyorum. Bazıları bu işi biliyor, bazıları ise bilmiyor. Bu da bir gerçek'' şeklinde konuştu. 
     
     ''İNSANLAR KENDİ KENDİNİ EĞİTMELİ'' 
     Statlarda yaşanan olaylara da değinen Mircea Lucescu, ''Maçlar öncesi savaş çığlıkları atılıyor. Gergin bir hava yaratılıyor. Futbolcuların veya teknik direktörlerin son maçı olabileceği söyleniyor. Buna bir çözüm bulmak gerekli. Belki bazı yerlerde stat demirleri kaldırılıyor ama önce insanlar kendi kendilerini eğitmeli'' dedi. 
     Lucescu, Türkiye'de çok sevilen bir insan olarak Türkiye Cumhuriyeti vatandaşlığına geçmeyi düşünüp düşünmediği şeklindeki bir soruya da ''Ben bir Rumenim ve Rumen olarak kalacağım'' yanıtını verdi. 
     
     ADNAN SEZGİN 
     Aynı toplantıya katılarak ödül alan İstanbulspor Kulübü Başkanı Adnan sezgin ise son haftalara spor gündemini oldukça fazla işgal etmeye başlayan tribün olaylarına değindi. 
     Sezgin, ''tribün canavarı''nı futbolun içinde bulunan herkesin el birliğiyle yarattığını savunarak, ''Eğer olaylar ölümlü sonuçlanmaya başlarsa, bu yükün altından kimse kalkamaz. Artık kanuni ağır yaptırımların devreye sokulması lazım'' dedi. 
     Ligde son 5-6 haftadır hakem hatalarına maruz kaldıklarını anlatan Adnan Sezgin, ''Aykut Kocaman gibi biri bile artık sessiz kalamıyor. Bir taraftan alınıp, diğer tarafa verilen maçlar seyrediyoruz'' diye konuştu. 
     
</TEXT>
</DOC>
