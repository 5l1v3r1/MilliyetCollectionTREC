<DOC>
<DOCNO> 176777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sonspo24.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Pepsi'den İngiltere maçına 10 bin bilet... 
</HEADLINE>
<TEXT>

     A Milli Futbol Takımı'nın sponsorlarından Pepsi firması, 11 Ekim'de yapılacak Türkiye-İngiltere maçında, tüketicilerine 10 bin maç bileti dağıtacak. 
     Pepsi Firması Pazarlama Müdürü Selen Kantarcı, Türkiye-İngiltere maçında Pepsi tükecilerine 10 bin bilet vereceklerini ve maç günü bir tribünün yalnızca kendi tüketicilerine ayrılacağını vurgulayarak, ''Bu kampanya, milli takım adına şu ana kadar yapılan en büyük kampanyadır'' dedi. 
     Kantarcı, bu kampanyayla bir ilki gerçekleştirdiklerini belirterek, ''1996 yılında milli takıma sponsor olduğumuz zaman herkes bize şüpheyle baktı. Ancak ilerleyen zamanda milli takımın başarıları nedeniyle biz haklı çıktık'' diye konuştu. 
     Kampanya tanıtımına katılan Milli Takımlar Sorumlusu Selami Özdemir ise İngiltere maçının 80 yıllık Türk futbol tarihinin en önemli maçı olduğunu ifade ederek, ''Pepsi sponsorluğunda statta yer alacak seyircilere şimdiden teşekkür ederim. Bizlere maddi ve manevi desteği çok olan Pepsi'ye de ayrıca teşekkürlerimi sunarım'' dedi. 
     Milli takım futbolcularından Rüştü, Nihat, Hasan Şaş ve Fatih Akyel'in de katıldığı kampanya tantımında bir konuşma yapan kaleci Rüştü, ''Pepsi ailesinden bir fert olarak böyle bir organizasyonun içinden olmaktan mutluyum. Bu gerçekten bir ilk. Kendi adıma ve arkadaşlarım adına çok teşekkür ederim. 11 Ekim'de, verilen tüm emeklerin karşılığını alacağız'' diye konuştu. 
     Öte yandan kampanyayla ilgili geniş açıklamanın eylül ayı başında yapılacağı bildirildi. 
     
</TEXT>
</DOC>
