<DOC>
<DOCNO> 199721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sondun17.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin Afganistan'a 3 helikopter göndermesi gündemde 
</HEADLINE>
<TEXT>

     Türkiye'nin, Afganistan'daki NATO birimlerinin ihtiyaçlarının karşılanmasına katkıda bulunmak amacıyla 3 adet Black Hawks helikopteri vermesinin gündemde olduğu öğrenildi. 
     NATO kaynaklarından elde edilen bilgilere göre, Türk hükümeti bu konuda ilke kararı aldı. 
     Kararın, Dışişleri Bakanı ve Başbakan Yardımcısı Abdullah Gül tarafından, NATO bünyesinde bazı ayrıntıların konuşulmasının ardından resmen açıklanması bekleniyor. 
     Uzmanlar, söz konusu helikopterlerin Afganistan'a nakil koşullarının belirleneceğini ifade ettiler. 
     Afganistan'daki Uluslararası Güvenlik Destek Gücü'nün ISAF komutasını alan ve bölgedeki etki alanını genişleten NATO'nun, bu amaçla askeri cihaz ve özellikle helikopter bulmakta zorlandığı belirtiliyordu. 
     Genel Sekreter George Robertson, hafta başında yapılan Savunma Bakanları Toplantısı'nda, özellikle helikopter arayışlarında bazı olumlu sonuçlara ulaştığını, ancak ihtiyaçların henüz karşılanamadığını söylemişti. Bu toplantılarda Türkiye'yi temsil eden Milli Savunma Bakanı Vecdi Gönül, helikopter katkısının düşünülmediğini ifade etmişti. 
     
</TEXT>
</DOC>
