<DOC>
<DOCNO> 166608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/soneko08.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Keyder Büyüme bu yıl yüzde 6.5 - 7 düzeyinde olabilir 
</HEADLINE>
<TEXT>

     ODTÜ İktisat Bölümü Öğretim Üyesi Prof. Nur Keyder, 2003 yılında da, geçen yıl olduğu gibi tahminlerin üzerinde bir büyüme hızı gerçekleşebileceğini belirtirken, ''Bu yıl büyümenin yüzde 6.5-7 düzeyinde gerçekleşmesi söz konusu olabilir'' dedi. 
     Prof. Keyder, bu yılın birinci üç aylık döneminde yüzde 7.4 ile beklentilerin üzerinde gerçekleşen büyüme hızını değerlendirdi. 
     Bu yılın üç ayında, Gayri Safi Yurtiçi Hasıla'nın yüzde 8.1, Gayri Safi Milli Hasıla'nın yüzde 7.4 oranında büyüdüğünü, aradaki farkın ise Dış Alem Net Faktör Gelirlerinde görülen yüzde 7 oranındaki azalmadan kaynaklandığını belirten Keyder, özel nihai tüketim harcamalarında görülen artışın, kriz sonrası uzun süre kıpırdamayan tüketimin, nihayet artmaya başladığını gösterdiğini kaydetti. 
     Kamu nihai tüketim harcamalarının izlenen sıkı maliye politikası gereği, yüzde 3 oranında gerilediğini ifade eden Keyder, Gayri Safi Sabit Sermaye oluşumunda görülen artışın ise sevindirici olduğunu söyledi. 
     Keyder, ithalat vergisindeki artışın ise, ithalatın artmasından, ithalattaki artışın da, yüksek büyümenin gerektirdiği ara mal ve yatırım malı ithalatının artışından kaynaklandığını belirtti. 
     Yatırımlardaki artışın da tamamen özel kesim yatırımlarından kaynaklandığına dikkati çeken Keyder, bunun ele alınan dönemde, tüketimde olduğu gibi kamu yatırımlarında da önemli bir düşüş gerçekleşmesinden kaynaklandığını bildirdi. 
     
     ''IMF PROGRAMI CİDDİYETLE UYGULANMALI'' 
     Keyder, 2003 yılında da, geçen yıl olduğu gibi tahminlerin üzerinde bir büyüme hızı gerçekleşebileceğine işaret ederken, şunları kaydetti 
     ''Bununla ilgili işaretleri, Mayıs 2002'de yüzde 75.7 olan kapasite kullanımı oranının Mayıs 2003'te yüzde 78.6'ya yükselmesinde ve büyük kısmını ara mal ve yatırım malının oluşturduğu ithalattaki artışta görmek mümkündür. 2003 yılında büyümenin yüzde 6.5-7 düzeyinde gerçekleşmesi söz konusu olabilir.'' IMF programının ciddiyetle uygulanmaya devam etmesi durumunda, Türkiye'nin 2004 yılı sonunda düşük enflasyon ortamında, hedeflediği istikrarlı büyümeye kavuşabileceğini ifade eden Keyder, istikrarla birlikte güven ortamı sağlanabileceğini ve faiz oranlarının düşeceğini söyledi. 
     Güven ortamının sağlanması ile ''yüksek büyüme ve düşük faiz'' oranlarının, borcun döndürülmesini kolaylaştıracak faktörler olduğunu vurgulayan Keyder, ''2002 yılında yüzde 79 olan kamu borç stokunun GSMH'ye oranının, büyümenin yüzde 6-7 dolayında gerçekleşmesi halinde, yüzde 72-74 dolayına düşebileceğini düşünüyorum'' dedi. 
     
</TEXT>
</DOC>
