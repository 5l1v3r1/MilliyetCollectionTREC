<DOC>
<DOCNO> 190971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sondun38.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da genel grev ulaşımı etkiledi.. 
</HEADLINE>
<TEXT>

     İtalya'daki genel grev, özellikle ulaşım sektöründe etkili oldu. 
     Silvio Berlusconi hükümetinin emeklilik reformu, ülkenin önde gelen sendikaları tarafından ülke genelinde çeşitli sektörlerin 4'er saat iş bırakmalarıyla protesto edilirken, sendika liderleri, Roma, Bologna ve Napoli'de düzenlenen yürüyüşlerde yaptıkları konuşmalarda, hükümetin emeklilik reformunu yeniden gözden geçirmeye yanaşmaması durumunda, gelecek günlerde de grev yapmayı planladıklarını söylediler. 
     Genel grev nedeniyle İtalya'da ulaşım felce uğradı. Kara, deniz ve havayollarında seferlerin çoğu iptal edildi. Kitle ulaşım araçları çalışmadığı için okullar tatil edildi. Postaneler ve devlet dairelerinde hizmet verilmedi. Bankalar, sadece öğleden sonra 2 saat çalıştı. Hastaneler, sadece acil vakalar için hizmet sundu. Tiyatrolar ve sinemalar da gün boyunca kapalı kaldı. 
     Genel greve basın sektörü de katıldı. Radyo ve televizyonlarda çalışan gazeteciler dün iş bırakırken, gazete ve haber ajanslarında çalışan gazeteciler pazartesi günü grev yapacak. 
     İtalya'da yürürlükteki yasaya göre emekli olabilmek için 35 yıl prim ödemek gerekiyor. Berlusconi hükümetinin reform tasarısı ise 40 yıl prim ödenmesi şartını getiriyor. Hükümet, bunun AB'yle uyum açısından gerekli olduğunu savunuyor. Sendikalar ve çalışanlar ise İtalya'da geçen yıllarda yapılan rötuşlarla emeklilik yaşının zaten yükseltilmiş olduğunu savunarak, reform tasarısına itiraz ediyor. 
     
</TEXT>
</DOC>
