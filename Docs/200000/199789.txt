<DOC>
<DOCNO> 199789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sonspo03.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker şaibeli yenildi 69-68 
</HEADLINE>
<TEXT>

     Basketbol Erkekler Avrupa Ligi A Grubu'nda mücadele eden Ülkerspor, 5. maçında Hırvatistan'ın KK Cibona Zagreb takımına 69-68 yenildi. 
     Karşılıklı basketlerle başlayan karşılaşmanın ilk dakikalarında, Ülkerspor, pota altından Kerem ile sayılar bulurken, KK Cibona Zagreb'in hızlı hücumlarına engel olamadı. Golemaç ve Rimaç ile dış şutlardan basketler bulan evsahibi takım, 5. dakikayı 14-11 önde geçti. Bu dakikadan sonra istediği hücum organizasyonlarını yapamayan ve savunmada bir türlü başarı sağlayamayan Ülkerspor karşısında Rimaç ile sayılar üretemeye devam eden KK Cibona Zagreb, ilk periyodu 23-16 önde geçti. 
     2. çeyreğin başlarında oyun kurucusu Melvin Booker'ın bir türlü hücum kuramaması ve sadece Kerem'in skora katkı yapmasıyla rakibine karşı direnci kırılan Ülkerspor, rakibinin hücum silahlarını da bir türlü durduramadı ve 15. dakikası 35-23 evsahibi takım lehine geçilen bu periyot da 44-30 KK Cibona Zagreb üstünlüğüyle tamamlandı. 
     Ülkerspor, ikinci yarıya hücumda ve savunmada çok hareketli ve istekli başladı. Savunmada ilk devrenin etkili ismi Renn'i Tutku'nun savunmasıyla durduran Ülkerspor'da, Fatih'in de ribauntlarda üstünlük sağlaması farkın kapanmasına neden oldu. İbrahim'in de skora katkı yapmasıyla 25. dakikası 50-36 KK Cibona Zagreb üstünlüğüyle geçilen periyodun sonlarına doğru fark giderek azaldı ve bu bölüm 5 sayı farkla 54-49 Hırvat takımı lehine sonuçlandı. 
     Büyük çekişmeye sahne olan son çeyrekte, Traina, İbrahim ve geceyi 14 ribaunt ve 22 sayıyla ''double double'' yaparak tamamlayan Kerem ile basketler bulmaya devam eden Ülkerspor, karşılaşmanın bitmesine 5 dakika kala farkı 2 sayıya kadar 59-57 indirdi. Bu dakikadan sonra her iki takım da sayı üretmekte zorlanırken, son 27 saniyeye 69-68 KK Cibona Zagreb üstünlüğüyle girildi. Son saniyelere topu kullanma avantajıyla giren Ülkerspor'da Traina'nın hücum faul yapmasıyla top evsahibi takıma geçti. Oyunun durduğu bölümde Tutku'nun yaptığı sportmenliğe aykırı faulden kazanılan atışları Renn'in kaçırmasıyla son topu kullanma şansı bir kere daha Ülkerspor'a geçti. Son hücumda da Traina, Tutku'nun getirdiği topu bomboş pozisyonda sayıya çeviremeyenice, karşılaşma 69-68 KK Cibona Zagreb üstünlüğüyle tamamlandı. 
     
     ÜLKERSPOR'DAN İTİRAZ 

     Ülkerspor, karşılaşmanın 23. dakikasında KK Cibona Zagreb'e fazladan 2 sayı yazıldığı gerekçesiyle yazılı itirazda bulundu. 
     Karşılaşmanın 23. dakikası 48-34 KK Cibona Zagreb üstünlüğüyle devam ederken, Ülkerspor'un kazandığı 2 sayının evsahibi takıma yazıldığı, bu 2 sayının daha sonra Ülkerspor hanesine eklendiği, ancak rakip takım skorundan düşülmediği gerekçesiyle, Ülkerspor, ULEB'e yazılı dilekçeyle itirazda bulundu. 
     Kararın, maçın kasetinin izlenmesinden sonra verileceği öğrenildi. 
     

KK CIBONA ZAGREB 69 - ÜLKERSPOR 68 Salon Drazen Petroviç Hakemler Andreas Roth xx Avusturya , Markus Hesse xx Almanya , Spiros Gontas xx Yunanistan KK Cibona Zagreb Penn xx 10, Rimaç xxx 19, Golemaç xxx 16, Mamiç x 3, Poljak xx 6, Kus x 4, Ziziç x 2, Stimaç x 3, Mance xx 6 Ülkerspor Booker x 7, İbrahim xx 13, Kerem xxxx 22, Fatih xxx 2, Haluk x 3, Traina x 9, Rentzias x, Tutku xx 10, Amaya x 2 1. Periyot 23-16 Devre 44-30 KK Cibona Zagreb lehine 3. Periyot 54-49      
</TEXT>
</DOC>
