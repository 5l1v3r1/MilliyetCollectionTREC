<DOC>
<DOCNO> 178368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/yasam/yas02.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fakir evlerde 'hazine' saklı 
</HEADLINE>
<TEXT>

   Eski eşyaları için Antik A.Ş'yi telefonla arayanlardan şu sonuç çıktı 'Fakir evlerden iki Topkapı Sarayı çıkar' 
      SERHAT OĞUZ İSTANBUL 
   
   Evlerde gizli kalmış antikaları gün ışığına çıkarmak için telefon servisi kuran Antik A.Ş'nin sahibi Turgay Artam, hiç ummadıkları evlerden 'hazine' çıktığını söylüyor. 
   Evlerdeki tarihi objelerin değerlerini tespit etmek isteyenlere ücretsiz hizmet verdiklerini belirterek Artam, şunları söyledi "Eski bir ibrik var diye çağırıyorlar. 50 milyar liralık tombak çıkıyor. Para etmeyen bir halıyı gösterirken, duvardaki paha biçilmez hilyelerle karşılaşıyoruz. Kütahya işi zannettikleri obje İznik çıkınca, değeri 100 kat artıyor. İstanbul'da sahiplerinin bile farkında olmadığı inanılmaz ölçüde antika evlerde gizli kalmış durumda. Fakir evlerinden iki tane Topkapı Sarayı çıkar." 
   
   İşte Turgay Artam'ı şaşırtan birkaç 'hazine'    Hayat kurtaran tablo 
   6 - 7 yıl önce kansere yakalanmış küçük bir çocuğun ailesi paraları olmadığı için son umut evdeki eski bir tabloyu satmak istedi. Gittiğimizde tablonun Nazmi Ziya'ya ait olduğunu gördük. Müzayadede yaklaşık 100 bin dolara satıldı. Aile inanamadı. Para, çocuğun ABD'de yapılan tedavisine fazlasıyla yetti. 
   
   İbrik tombak çıktı 
   Bostancı'daki bir evden bakır ibrik var diye çağırdılar. Güzel bir tombak çıktı. O zamanın parasıyla 28 milyar liraya satıldı. Başka bir evden ise Kütahya işi sürahi var diye çağırdılar. Sahibi 300 - 500 milyon lira istiyordu ama İznik işi olduğunu gördük. Yaklaşık 40 milyar liraya satıldı. 
   
   Atatürk'ün mektubu 
   Atatürk'ün Cumhuriyet'in kuruluşundan bir gün öncesinde, resim sanatına destek vermek için Ankara'daki bir sergiden, adına resim aldığı Tekirdağ milletvekiline yazdığı mektup 22 milyar liraya satıldı. Geçen yıl eski bir Kuran da 135 milyar liraya satıldı. 
   
   
</TEXT>
</DOC>
