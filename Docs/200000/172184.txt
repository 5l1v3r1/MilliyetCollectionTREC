<DOC>
<DOCNO> 172184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sontur08.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İhmal ölüm getirdi... 
</HEADLINE>
<TEXT>

     Kayseri'de tarlada babasının otomobiliyle oynayan 5 yaşındaki çocuk, uyuması için otomobilin gölgesine yatırılan 9 aylık kardeşinin ölümüne neden oldu. 
     Alınan bilgiye göre, Hasan Yıldız eşi ve çocuklarıyla birlikte Bünyan İlçesi'ne bağlı İğdecik Köyü'ndeki tarlalarına çalışmaya gitti. Yıldız ailesi tarlada çalışırken 9 aylık çocukları Sultan'ı tarlanın kenarına bıraktıkları otomobillerinin gölgesine uyuması için yatırdılar. 
     Anne ve babası tarlada çalışırken Ferahattin Yıldız 5 , kontak anahtarı üzerinde bırakılan otomobil ile oynamaya başladı. Ferahattin Yıldız'ın kontak anahtarını çevirerek yanlışlıkla hareket ettirdiği otomobilin altında kalan Sultan Yıldız, ağır yaralandı. 
     Durumu farkeden ailesi tarafından Erciyes Üniversitesi Tıp Fakültesi Hastanesi'ne kaldırılan Sultan Yıldız, hastanede hayatını kaybetti. Baba Hasan Yıldız, ihmal ve tedbirsizlik nedeniyle gözaltına alındı. 
     

     
</TEXT>
</DOC>
