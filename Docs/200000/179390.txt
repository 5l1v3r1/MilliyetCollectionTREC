<DOC>
<DOCNO> 179390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sontur32.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu-Sen'e bağlı 25 sendikanın başkanı da greve katıldı... 
</HEADLINE>
<TEXT>

     Türkiye Kamu-Sen'e bağlı sendikaların 25 şube başkanı, İstanbul'da açlık grevine başladı. 
     Aksaray'daki Metro İstasyonu önünde kurulan ''toplu görüşme takip çadırı'' çevresinde toplanan şube başkanları, önce tansiyonlarını ölçtürdüler. 
     ''Türkiye sevdamız, ekmek için kavgamız'' ve ''Sadaka değil toplu sözleşme'' şeklinde slogan atan gruptakiler adına Türkiye Kamu-Sen İstanbul İl Temsilcisi Tahsin Çakır, bir basın açıklaması okudu. 
     Çakır, hükümetin toplu görüşme sürecindeki uzlaşmaz tavrını protesto etmek ve bundan sonraki süreçte sağduyulu hareket etmesini sağlamak amacıyla açlık grevine başladıklarını söyleyerek, ''Eğer hükümet uzlaşmaz tavrını sürdürürse, eylemlerimiz daha sert biçimde artarak devam edecektir'' dedi. 
     Türkiye Kamu-Sen'e bağlı çeşitli sendikaların 25 şube başkanı, alkışlar eşliğinde açlık grevine başladı. 
     
</TEXT>
</DOC>
