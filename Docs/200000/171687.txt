<DOC>
<DOCNO> 171687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sontur31.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmit Körfezi'ndeki yengeç ve balık ölümlerinin nedeni çözüldü 
</HEADLINE>
<TEXT>

     İzmit Körfezi'ndeki yengeç ve balık ölümlerinin, dip sulardaki düşük çözünmüş oksijen içeriğinin sonucu olduğu açıklandı. 
     Kocaeli Valiliği Basın ve Halkla İlişkiler Müdürlüğü'nden yapılan açıklamada, İzmit sahilinde 11 Temmuz tarihinde görülen yengeç ve balık ölümleri sonrasında TÜBİTAK Marmara Araştırma Merkezi'nden Deniz Kirliliği ve Ekotoksiloji Laboratuvarı ile İl Çevre Müdürlüğü elemanlarından oluşan ekibin numune alıp inceleme yaptığı belirtildi. 
     16 Temmuz tarihinde alınan numunenin laboratuvar tahlil sonuçlarına yer verilen açıklamada, şöyle denildi 
     ''Marina açığından alınan örnekler, İzmit Körfezi'nin doğu kesiminin yaz mevsimine ait tipik su karakterini yansıtıyor. Bilindiği üzere, yaz aylarında, artan deniz suyu sıcaklığı dolayısıyla oksijenin sudaki çözünürlülüğü azalır. Bu yüzden, numunedeki klorofil miktarının yüksekliği, mevsim koşulları gereği sıcaklık, ışık ve besin elementleri girdisine bağlı olarak yoğun fitoplankton çoğalmasından kaynaklanmıştır. Buna bağlı olarak, yaşanan yengeç ve balık ölümleri, dip sulardaki düşük çözünmüş oksijen içeriğinin bir sonucudur. Bu durum mevsim koşulları gereği, su sıcaklığındaki olağan artış ve mevcut karasal organik madde girdileriyle ilişkilidir.'' 
     
</TEXT>
</DOC>
