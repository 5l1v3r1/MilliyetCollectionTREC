<DOC>
<DOCNO> 175664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sondun09.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan 6.4 büyüklüğünde sallandı... Ciddi zarar oluşmadı.. 
</HEADLINE>
<TEXT>

     Yunanistan'da, Richter ölçeğine göre 6.4 büyüklüğünde bir deprem meydana geldi. 
     Depremin, ilk belirlemelere göre ciddi zarara yol açmadığı açıklandı. 
     Yunan Alfa televizyonu, Lefkada'nın 30 kilometre batısında 14 kilometre deniz dibinde meydana gelen depremin, ilk bilgilere göre önemli hasar meydana getirmediğini açıkladı. 
     Haberde ufak tefek ciddi olmayan hasar meydana geldiği, bazı kişilerinse daha çok çıkan panik nedeniyle yaralandığı aktarıldı. 
     Halkın panik halde sokağa fırladığı Lefkada adasındaki yetkililer de, 10 kişinin hafif yaralanarak hastanede tedavi altına alındığını belirtti. 
     Yetkililer, köylerdeki ve uzak sitelerdeki durumu henüz bilmediklerine dikkat çektiler. 
     
     Uzmanlar "Büyük ihtimalle ana deprem" 

     Öte yandan Yunanistan Yerbilimleri Enstitüsü uzmanı Gerasimos Papadopulos, Yunanistan'ın batısındaki Lefkada adası açıklarında bu sabah meydana gelen Richter ölçeğine göre 6.4 büyüklüğündeki depremin ''büyük ihtimalle ana deprem olduğunu, ancak bundan kimsenin emin olamayacağını'' söyledi. 
     Papadopulos, bölgede meydana gelen öncü depremlerin, merkez üslerinin deprem kuşağında yer alması nedeniyle endişe yaratmadıklarını, ancak 6.4 büyüklüğündeki bir depremden sonra gelen artçılara dikkat edilmesi gerektiğini kaydetti. 
     ''Önümüzdeki saatler ve günlerde çok sayıda artçı deprem olabilir. Halkın soğukkanlılığını koruması gerekiyor'' diyen Papadopulos, ''Bugünkü depremin denizde meydana gelmesi şanstır. Can kaybı olmamasında ve ciddi maddi hasar meydana gelmemesinde önemli rol oynamıştır'' yorumunu yaptı. 
     Öte yandan, Atina Yerbilimleri Enstitüsü yetkilileri, saat 08.15'de meydana gelen yersarsıntısı sonrasında büyüklükleri 3.6'yı bulan çok sayıda artçı depremin kaydedildiğini belirttiler. 
     
</TEXT>
</DOC>
