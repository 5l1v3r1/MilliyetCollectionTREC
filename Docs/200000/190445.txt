<DOC>
<DOCNO> 190445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/soneko27.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı Yıldırım 2004'te ses tekeli kalkıyor 
</HEADLINE>
<TEXT>

     Ulaştırma Bakanı Binali Yıldırım, 2004 yılında ses tekeli kalkacağını belirterek, ''Bu serbestleşme sürecinin hemen hemen tamamlanması anlamına geliyor'' dedi. 
     ''2004'e İki Kala Telekom Dünyası Politikaları'' konulu uluslararası sempozyumda konuşan Yıldırım, Telekom'un özelleştirilmesi ve buna paralel serbestleştirmenin sağlanarak, pazarda rekabet şartlarının oluşturulması, sektörün gelişim sürecinin hızlandırılması yönündeki düşüncenin 1993 ile 1994 yıllarında Türkiye'nin gündemine geldiğini söyledi. 
     Yıldırım, bugüne kadar bu konuda beklenen adımın atılmadığını belirterek, ''O günlerde eğer yapılabilseydi, dünyadaki konjonktür, olumlu iklim ülkeye, devlete önemli bir nakit fonu sağlayacak, bir yandan da Telekom'un pazar hacminin bugün daha büyüdüğü, hizmet çeşitliliğinin daha da artması sonucunu doğuracaktı'' dedi. 
     Ancak bunların geride kaldığını ve bugün bazı şeyler yapıldığına işaret eden Yıldırım, ''2004'de ses tekeli kalkıyor. Bu serbestleşme sürecini hemen hemen tamamlanması anlamına geliyor. GSM gibi birçok hizmet birimleri zaten rekabete açık. Ses tekelinin de kalkmasıyla serbestleşme anlamında yasal olarak bütün süreç tamamlanmış oluyor'' dedi. 
     
     SEKTÖRE GİRMEK İSTEYENLERE YOL HARİTASI HAZIRLANACAK 
     Serbestleşmenin yasal altyapı bakımından tamamlanmış olmasıyla beraber fiilen nasıl gerçekleşeceğini sormak gerektiğini ifade eden Yıldırım, şunları kaydetti 
     ''Hakim durumda bir işletme var. Türk Telekom. Diğer yandan da sektörde baş döndürücü bir gelişme var. Gelişmenin önünde kimse duramaz. Gelişmelere göre kendimizi yenileyip, ona uyum sağlamamız lazım. 
     Düzenleyici kurumların da çok hızlı hareket etmesi gerek. O halde tekellerin kalkmasıyla birlikte düzenleyici kurum Telekomünikasyon Kurumu, süratle burada nasıl bir pozisyon alınacağını, bakanlığımızın politikası ve stratejileri doğrultusunda gerekli yasal prosedürleri tamamlayacak. Bu hizmetlerden vermeyi arzu eden, sektöre girmek isteyenlere bir yol haritası hazırlanacak. Bunun iki ayağı var. Bir tanesi bakanlık, genel bir politika ve strateji ortaya koyacak. Buna paralel olarak da düzenleyici kurum, gerekli ikincil düzenlemeleri ve çalışmaları gerçekleştirecektir. Böylece sektörde bir belirsizliğin, kaosun önüne geçilmiş olacaktır.'' 
     
     SEKTÖR 7-8 MİLYAR DOLARLIK BİR CİROYA SAHİP 
     Ulaştırma Bakanı Yıldırım, dünyadaki genel eğilimin vatandaşların bu hizmetlerden yararlanması ve bu konudaki alternatiflerin artırılması olduğunu ifade ederek, ''Türk Telekom'un endişesi gelir kaybına uğramak gibi gözükse de, burada esasında endişe edilecek bir şey de yoktur'' dedi. 
     Türkiye'deki telekomünikasyon sektörünün henüz olması gereken noktada bulunmadığını, tüm sektörün 7-8 milyar dolarlık bir ciroya sahip olduğunu ifade eden Yıldırım, buna karşın Türkiye'de pazarın gelişme imkanı olduğunu söyledi. 
     Yıldırım, ''Burada oluşacak katma değerin kamu elinde olmasının veya özel sektör marifetiyle yapılmasının da ilke açısından hiçbir farkı yoktur. Her ikisi de istihdam oluşturacaktır, vergi ödeyecektir'' değerlendirmesinde bulundu. 
     Bakanlık olarak ses tekelinin kalkacağı tarihten önce kamuoyuna sektörün 2004 yılı başı itibariyle yaşayacağı yeni şartlarda, düşüncelerini, politikalarını ilan edeceklerini ve bunun çalışmalarını şu anda yaptıklarını bildiren Yıldırım, özelleştirme çalışmalarının da yine buna paralel olarak devam edeceğini kaydetti. 
     
</TEXT>
</DOC>
