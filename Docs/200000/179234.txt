<DOC>
<DOCNO> 179234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/ekonomi/eko10.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekomünikasyon Kurumu'na konuşma yasağı 
</HEADLINE>
<TEXT>

   ANKARA Milliyet 
   
   Uzan Grubu'na ait Telsim'in lisansının geri alınması dahil olmak üzere her seçeneği değerlendirmeye başlayan Telekomünikasyon Kurumu'nun TK ilk kararı "konuşma yasağı" getirmek oldu. 
   Konuşma yasağı kararı üç gün önce yapılan Kurum toplantısında resmiyet kazandı. Yasak, kurum personelini de kapsıyor. Bir Telekomünikasyon Kurumu üyesi, Kurul kararını, "İnceleme aşamasındaki Telsim konusuyla ilgili konuşmamızın doğru olmayacağına karar verildi. Süreç devam ediyor" diye değerlendirdi. 
   Telekomüsinkasyon Kurumu, Uzanlar'ın Telsim hisselerinin çoğunluğunu yine kendilerine ait Standart Telekomünikasyona devretmesi ve her iki şirketin de yönetiminden çekilmesinin ardından konuyu incelemeye aldı. 
   Yapılan inceleme henüz sonuçlanmazken, Ulaştırma Bakanı Binali Yıldırım da Kurum'un vereceği karara göre hareket edileceğini belirtmişti. Yıldırım, Telsim'in lisan sözleşmesinin iptal edilmesi halinde bile abonelerin mağdur edilmeyeceğini söylemişti. 
   
   
</TEXT>
</DOC>
