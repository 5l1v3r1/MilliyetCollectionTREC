<DOC>
<DOCNO> 160391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/sonspo26.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Özberk Samsunspor'da çok başarılı ve güzel günler geçirdim... 
</HEADLINE>
<TEXT>

     Samsunspor Kulübü yönetimiyle anlaşma sağlayamayan teknik direktör Sakıp Özberk, görevinden ayrıldı. 
     Nuri Asan Tesisleri'nde, kulüp başkanı İsmail Uyanık ve bazı yönetim kurulu üyelerinin de katıldığı bir basın toplantısı düzenleyen Sakıp Özberk, ligin ikinci yarısında başına geldiği Samsunspor'u hiçbir zaman unutmayacağını söyledi. 
     Özberk, görevi süresince yönetimin kendisine sağladığı kolaylıkların Samsunspor'u başarıya götürdüğünü belirterek, şunları kaydetti 
     ''Bundan sonraki dönem için Samsunspor'a başarılar diliyorum. Herşeyin rayına oturduğu bir Samsunspor'un varolduğunu düşüyorum. Hemen hemen istikrarı yakaladık, bundan sonra da daha üst sıralara çıkacağına inanıyorum. Samsunspor'da çok başarılı ve güzel günlerim geçti. Maddi ve diğer bazı konularda anlaşamadık. Ama önemli olan dostlukların kazanılması ve her iki tarafın memnuniyeti. Bir daha birleşme imkanımız var.'' Kulüp başkanı İsmail Uyanık ise Samsunspor'un Özberk'e çok şey borçlu olduğunu kaydederek, şöyle konuştu 
     ''Samsunspor, zor günlerinden onun danışmanlığı ve yardımıyla kurtuldu. Özberk'in hakkı ödenemez ama Samsunspor'un da durumu ortada. Özberk hocaya her zaman açık kapı bırakıyoruz. Yollarımızı ayırmamızın nedeni Samsunspor'un gelecek sezonki ekonomik politikasıdır. Sakıp hocanın isteyeceği para ve çalıştırmak istediği kadroyla ilgili değişiklik yapacağını biliyorduk.'' 
     
     TRANSFER VE MALİ DURUM 
     Uyanık, yeni teknik direktör ve futbolcu transferleriyle ilgili bir soru üzerine ise şunları kaydetti 
     ''Yarın İstanbul'da Samsunspor'un eski teknik adamı Gigi Multescu ile bir görüşme yapacağız. Anlaşma sağlandığı takdirde yardımcılığına Ertuğrul Sağlam'ı getireceğiz. Kadroyu ise hocayla yapacağımız görüşme sonunda kuracağız. Mevcut kadroyu küçültmeden, küçük bütçelerle neler yapabiliriz buna bakıyoruz. Bu sene transfer konusunda Samsun halkının da özverili davranmasını istiyoruz. Seneye hiçbir gelirimiz olmayacak. Eldeki imkanlarla da transferleri gerçekleştirerek takımı ayakta tutmaya ve sezon içindeki işlerimizi yürütmeye çalışacağız.'' İç transferde kalmasını istedikleri oyuncuların hiçbirinin göderilmeyeceğini kaydeden Uyanık, ''İstemediğimiz oyuncular belli ama teknik tadroyla paylaşmadan birşey yapmak istemiyoruz. Ayrıca, dıştransferde de kronik eksik noktalarımız için 3 futbolcu belirledik. Ancak herşey ekonomimize bağlı'' dedi. 
     
</TEXT>
</DOC>
