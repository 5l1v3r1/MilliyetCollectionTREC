<DOC>
<DOCNO> 191487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/guncel/gun10.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hurda araç şebekesi 
</HEADLINE>
<TEXT>

   ÖTV yasasını fırsat bilen uyanıklar hurda araçlara ait plakaları sahte belgelerle galerilere satıyorlar 
   M. AKİF ERDEM İstanbul 
   
   Türkiye'nin ilk Özel Tüketim Vergisi ÖTV şebekesi, polisin yaptığı operasyonla çökertildi. Hurdalıklardan elde ettikleri kullanılamaz haldeki araçlara ait plakaları, sahte belgeler düzenleyerek oto galerilerine 1.5 milyar liraya sattığı öne sürülen dokuz kişi yakalandı. 
   Son zamanlarda birçok oto galerisinin müşterilerini hurda araç indiriminden faydalandırmaya başlaması üzerine şüphelenen polis harekete geçti. Oto hırsızlarını takibe alan polis Zeki Süt liderliğindeki 9 kişilik şebekeyi Fatih'te düzenlenen operasyonla ele geçirdi. 
   
   1.5 milyara satıyorlar 
   Şebekenin, 20 yaş üzeri araçların plakalarını aldıkları, daha sonra da internet üzerinden araç sahiplerini belirledikleri anlaşıldı. Sahte ruhsat, sahte plaka ve sahte kimlik düzenleyen bu kişilerin, daha sonra bu araçları, ÖTV indiriminde kullanılmak üzere sıfır kilometre araç satışı yapan bazı galerilere 1.5 milyar lira karşılığında sattıkları belirlendi. 
   Polis, ÖTV yasası sonrası bu tür bir çetenin Türkiye'de ilk kez yakalandığına dikkat çekerek, galeri sahiplerini ve yeni araç alacak olanları uyardı. 
   
   Çalıntı oto ihracatı 
   Bu arada bir başka operasyonda ise İstanbul'dan çaldıkları otomobilleri düzenledikleri sahte evraklarla Anadolu'nun çeşitli ilerine pazarlayan Muammer Çetin ve Necdet Doğan liderliğindeki 12 kişi yakalandı. Zanlıların son bir ay içerisinde çaldıkları 12 otomobili sahte evraklarla Çankırı, Ankara ve Tekirdağ'da sattıkları belirlendi. 
   
   
   
   
</TEXT>
</DOC>
