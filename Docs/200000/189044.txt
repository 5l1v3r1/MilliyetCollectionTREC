<DOC>
<DOCNO> 189044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/soneko14.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanlığı'ndan yeni uygulama... Vergiler bankaya yatırılacak 
</HEADLINE>
<TEXT>

     Maliye Bakanı Kemal Unakıtan, vergi tahsilatlarını bundan sonra bankalar kanalıyla tahsil etmeyi düşündüklerini ve ilk uygulamayı da Ankara'dan başlatmaya karar verdiklerini bildirdi. 
     Unakıtan, düzenlediği basın toplantısında, vergi toplamada bankacılık sisteminin daha yoğun olarak nasıl kullanabileceği ve bunun gibi değişik alternatifler üzerine yoğun çalışmaları olduğunu söyledi. 
     Tahsilatlara bakıldığı zaman, büyükşehirlerde bankalardan yüzde 44 seviyesinde bir tahsilat olduğunu, Türkiye seviyesine bakıldığında bankalar vasıtası ile yapılan tahsilatların yüzde 40, vatandaşların vergi dairelerine gelerek yaptıkları tahsilatların ise yüzde 60 cıvarında olduğunu bildiren Bakan Unakıtan, şu bilgileri verdi 
     ''Ancak bu yüzde olarak vergilerin böyle olmasına karşılık, muamele bakımından hiç de böyle değil. Yani vergileri küçük olmasına rağmen daha fazla vatandaşımız vergi dairelerine geliyor, yüksek vergileri olan vatandaşlarımız da bankaları tercih ediyorlar. Bundan sonra bizim kararımız bütün vatandaşlarımız hiç vergi dairelerine gelmeksizin vergi borçlarının tamamını bankalar vasıtasıyla vergi dairelerine göndermeleri. Böylece bir taraftan vatandaşlar daha kolay vergilerini yatıracaklar, bir taraftan vergi dairelerinde memurlar daha az yoğunluk içinde çalışacaklar.'' Bakan Unakıtan, Ankara'da 2003 Eylül ayı itibarıyla toplam verginin yüzde 68'inin bankalar, yüzde 32'sinin de vergi daireleri tarafından gerçekleştirildiğine dikkat çekerek, iş yükü bazında ise Eylül ayı itibarıyla düzenlenen toplam 5 milyon 88 bin alındının, 1 milyon 116 bin adedinin bankalarca, 3 milyon 972 bin adedinin ise Ankara'daki vergi daireleri tarafından düzenlendiğini vurguladı. 
     Ankara'da vergi tahsilatında bankalar önemli bir paya sahip iken, iş yükü dağılımında bu oranın çok düşük kaldığını belirten Bakan Unakıtan, ''Bir başka deyişle bankalar verginin yüzde 68'ini toplamakta buna karşın iş yükünün sadece yüzde 22'sini karşılamaktadır'' dedi. 
     Dolayısı ile mükelleflerin halen büyük kısmının vergi daireleri kanalıyla ödeme yolunu seçmekte ve bu durumun özellikle vergi döneminin son günlerinde vergi dairelerinde yığılmalara yolaçtığını bildiren Bakan Unakıtan, şunları kaydetti 
     ''Bu yığılmalar neticesinde bazı nahoş hadiselerle karşılaşıldığı da görülüyor. Yaşanan bu olumsuzlukların engellenmesi amacıyla mükelleflerin vergi dairesine gelmeden vergilerini bankalar aracılığıyla ödemeleri için Bakanlıkça yasal zorunluluk getirilmesi de planlanmaktadır. Ancak, öncelikle Ankara'da bulunan vergi mükelleflerinin vergi ödemelerini, Ankara'da bulunan 563, yurt genelindeki 5 bin 748 banka şubesi aracılığıyla yapmalarına yönelik pilot uygulama bugünden itibaren başlatılacaktır.'' 
     
     MALİYETİ DÜŞÜYOR 

     Maliye Bakanı Kemal Unakıtan, mevcut sistemde her bir vergi alındısının devlete maliyetinin 3 milyon lira olduğunu, vergilerin bankalar kanalıyla tahsil edilmesiyle birlikte bu tutarın 500 bin liraya düşeceğini bildirdi. 
     Unakıtan, yeni uygulama ile birlikte vergi dairelerini daha rahat çalışır, mükellefe de daha iyi hizmet verir hale getireceklerini söyledi. 
     Vergisini bankaya yatıranın, ''Acaba, bana vergi dairesinden bir kez daha vergi borcum olduğuna ilişkin uyarı gelir mi '' şeklinde bir endişesi olmamasını da isteyen Unakıtan, Ankara'nın ardından uygulamanın diğer büyükşehirler ve tüm Türkiye'ye yaygınlaştırılacağını kaydetti. 
     
     BEYANNAMELER DE İNTERNETTEN 

     Vergi dairelerinin tamamının tam otomasyon projesi içine gireceğini de vurgulayan Maliye Bakanı, bunun ardından vatandaştan vergi beyannamelerinin de internet yoluyla alınmaya başlanacağını belirtti. Unakıtan, bu şekilde vergi dairelerinin önündeki kuyrukların son bulacağını dile getirdi. 
     Söz konusu düzenlemelerin ardından vergi dairelerinin mükellefleri daha iyi takip edebileceğini de ifade eden Unakıtan, ''Ondan sonra vergi daireleri, mükellefleri muhtarların vatandaşı takip ettiği gibi etmesi lazım. Vergi dairesi müdürü, kendi mükellefini avucunun içi gibi bilecek, takip edecek. Mükellef, batılı ülkelerdeki gibi izlenecek'' diye konuştu. 
     
     VERGİ DAİRELERİ VERGİ ALMAYACAK 

     Basın mensuplarının konuya ilişkin sorularını da yanıtlayan Maliye Bakanı Unakıtan, yeni uygulamayla birlikte Ankara'da vergi dairelerinin artık vatandaştan vergi almayacağını bildirdi. Vergi dairesine giden vatandaştan ''En yakın bankaya giderek ödeme yapmasının'' isteneceğini belirten Unakıtan, vergi dairelerinin sadece vadesi geçmiş vergileri tahsil edeceğini söyledi. 
     Tahsilata yetkili olan bankaların anlaşmalar gereği, topladıkları vergiyi 3 gün içinde devlete aktaracaklarını da vurgulayan Unakıtan, bu yükümlülüğün 1 gün dahi geciktirilmesi halinde günlük yüzde 10 ceza uygulandığını kaydetti. Unakıtan, şöyle devam etti 
     ''2004'de 99 katrilyon lira vergi toplanacak. Bu, banka sisteminden geçerek gelecek. Böylece bankacılık sistemi de kuvvetlendirilmiş olacak. Ayrıca kayıt içi ekonomiye katkı sağlanacak. 
     Maliye'nin en önemli hedefi kayıt dışı ekonomiyi kayıt içine almaktır. VEDOP-2 tamamlandığında Türkiye'nin her yerinde bu sisteme geçilecek. Bu proje için bir ödenek sıkıntısı yok. Kaz gelecek yerden, tavuğu esirgemeyiz. Bu arada kayıt dışı ekonomiyi kayıt altına almak için vergi dairesi personelini de önce boşa çıkarmamız lazım.'' 
     
     ÖZEL SEKTÖRÜN VERGİ TOPLAMASI 

     Konuşmasında vergi dairelerinin etkinleştirilmesi çalışmalarına yeni halkalar eklendiğini belirterek, ''Vergi tahsilatının tamamının özel sektöre bırakılması çalışmamız var'' diyen Maliye Bakanı, bu konudaki bir soru üzerine de olayı çok geniş bir yelpaze içinde düşündüklerini ifade etti. 
     ''Şimdi hemen kalkıp özel sektöre tahsilatı verecek durumumuz yok'' diyen Unakıtan, bu konuda dünyadaki uygulamalara baktıklarını, batıdaki vergi daireleri nasılsa, Türkiye'de de onlar gibi etkin bir yapılanma amacı güttüklerini anlattı. 
     
     KREDİ KARTIYLA DA ÖDEYEBİLİRLER 

     Vergilerin kredi kartıyla ödenebilmesi konusunda yasal düzenlemeler de yapıldığını hatırlatan Unakıtan, ''Biri gelir de vergisini kredi kartıyla ödemek isterse, başımızın üstünde yeri var, yeter ki ödesin'' dedi. 
     Unakıtan, kredi kartı kullanımını teşvik edecek bazı tedbirleri de uygulamaya koyacaklarını bildirdi ve kredi kartıyla ödemenin kayıt içinde ödeme olduğuna işaret etti. 
     Maliye Bakanı, bankalara da kredi faizlerini aşağı çekmeleri çağrısında bulundu. 
     
</TEXT>
</DOC>
