<DOC>
<DOCNO> 189908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/soneko39.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütçede aslan payı Hazine'nin... 
</HEADLINE>
<TEXT>

     TBMM'ye sunulan 2004 yılı bütçesi ödeneklerinin yarısından fazlasını Hazine aldı. 
     Genel bütçeli kuruluşların yeni sisteme göre düzenlenen 2004 yılı ödeneklerine göre, 149 katrilyon 708 trilyon liralık toplam ödeneğin 75 katrilyon 90 trilyon lirası Hazine Müsteşarlığı'na tahsis edildi. Böylece Hazine, genel bütçenin yüzde 50.15'ine sahip oldu. 
     Maliye Bakanlığı 23 katrilyon 263 trilyon liralık ödenek ile Hazine'yi izlerken, Milli Eğitim Bakanlığı'na 12 katrilyon 803 trilyon lira, Milli Savunma Bakanlığı'na da 10 katrilyon 889 trilyon lira ödenek verildi. 
     997 trilyon lira ödeneği bulunan Diyanet İşler Başkanlığı, bu tutar ile İçişleri, Dışişleri, Tarım ve Köyişleri gibi birçok bakanlığı geride bıraktı. 
     Yine yeni sisteme göre düzenlenen katma bütçeli kuruluş bütçe dağılımında ise ilk sırada Devlet Su İşleri yeraldı. Bütçeden 2 katrilyon 720 trilyon lira ödenek aktarılan DSİ'yi, 2 katrilyon 271 trilyon lira ile Karayolları, 1 katrilyon 695 trilyon lira ile de Köy Hizmetleri takip etti. 
     YÖK ve üniversitelerin bütçeden aldıkları pay ise 3 katrilyon 924 trilyon lira olarak belirlendi. 
     
     EKONOMİK HİZMETLERE 14.9 KATRİLYONLUK BÜTÇE 
     2004 yılı konsolide bütçesinin sektörler itibariyle dağılımında ise ilk sırada 77 katrilyon 168 trilyon liralık ödenek ile genel kamu hizmetleri yeraldı. 
     Bütçeden ekonomik işler ve hizmetlere 14 katrilyon 919 trilyon lira, savunma hizmetlerine 10 katrilyon 921 trilyon lira, eğitime 16 katrilyon 119 trilyon lira, sağlık hizmetlerine de 5 katrilyon 197 trilyon lira ödenek verildi. 
     
</TEXT>
</DOC>
