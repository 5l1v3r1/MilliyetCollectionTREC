<DOC>
<DOCNO> 199385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/ekonomi/eko12.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamuda ücret farkı azaltılacak 
</HEADLINE>
<TEXT>

   ABDULLAH KARAKUŞ Ankara 
   
   Başbakan Recep Tayyip Erdoğan, kamuda çalışanlar arasındaki ücret farklılığının giderilmesi için talimat verdi. Bu talimatı dünkü grup toplantısının basına kapalı bölümünde milletvekillerine açıklayan Erdoğan, "Kamuda ücret farklılığını önemli sorun olarak görüyoruz. Bunu mutlaka gidereceğiz. Bu konuyla ilgili bir çalışma başlatıldı" dedi. 
   AKP Grup toplantısının basına kapalı bölümünde konuşan Tokat Milletvekili Resul Tosun, hükümetin bir yılını değerlendirdi. Kamu çalışanları arasında ücret farklılığı bulunduğunu, aynı kurumda aynı işi yapan iki insanın bile farklı ücret aldığını belirten Tosun, bu adaletsizliğin giderilmesini istedi. 
   
   Ürüne destek 
   Tosun'a yanıt veren Erdoğan, kamuda 400 farklı ücret ödendiğini, bunun giderilmesi için çalışma başlatıldığını söyledi. Erdoğan, çiftçilere ödenen doğrudan gelir desteğini seneye kaldıracaklarını, bundan böyle ürünlere destek vereceklerini de bildirdi. 
   
   
</TEXT>
</DOC>
