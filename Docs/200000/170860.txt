<DOC>
<DOCNO> 170860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/spor/ydemirkol.html </URL>
<DATE> 2003/07/22/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Henüz birşey görmedik 
</HEADLINE>
<TEXT>

   
   Hazırlık döneminde oynanan maçlarla ilgili yapılan yorumları bilirsiniz. Ölçü değildir, adı üstünde hazırlıktır, skor önemli değildir, vesaire... Ama eğer konu bu seneki Fenerbahçe ise bunlar bile yetersiz kalıyor. 
   Şöyle ki Recep ve Volkan'ın performansları ne olursa olsun Milli Takım kalesini korusalar da Daum'un kafasında Fenerbahçe'nin birinci kalecisi henüz belli değil. 
   Sonra Fabio ve Fatih dışındaki savunma dörtlüsü de henüz oturmuş değil. Erhan Albayrak ve Ümit Özat'ın ilk onbirde yer alması çok zor gözüküyor. 
   Göbeğe Alex, sol kanada ise İsmail Güldüren ya da imzalarsa Vahidi geçecekler. Orta sahanın Aurelio, Selçuk, Kemal üçlüsüne bırakılıp bırakılmayacağı de henüz kesin değil. 
   Transfer çalışmalarının devam ettiği, hatta bu bölgeye Ariel Ortega'yı bile gölgede bırakabilecek bir transfer yapılabileceği de derinden derine konuşuluyor. 
   Daum'un 4 - 3 - 3'ünde ileri üçlüyü dolduracak oyunculardan Van Hooijdonk ve Tuncay dışındaki futbolcunun Serhat olması kuvvetle muhtemel. Dün, haftaya ertelenen yönetim kurulu toplantısında genç oyuncunun geleceği belli olacaktı. Serhat olsa da, olmasa da buraya bir yabancı oyuncunun daha transfer edilebileceği de sızan bilgiler arasında. O transfer yapılmasa da Serhat'ın, Semih'in yerine montajı salt bir oyuncu değişikliğinden öte anlamlar taşıyacak. Bu iki oyuncunun futbol karakteri farklılığı, Fenerbahçe'nin oyun stilini kökten değiştirecek kadar büyük. 
   İşte bu tablo Fenerbahçe'nin yaptığı hazırlık maçlarının genel kondisyon ve genel oyun anlayışına dair ufak ipuçları vermekten öte bir anlam taşımadığını gösteriyor. Bizim Acı Vatan'da, sizin TV başında seyrettiğiniz maçların verdiği mesajı böyle değerlendirmek lazım. Fenerbahçe "iyi yolda", ya da "olmuyor" demek için henüz çok erken. Henüz neredeyse hiçbir şey görmedik. 
   
      
   
</TEXT>
</DOC>
