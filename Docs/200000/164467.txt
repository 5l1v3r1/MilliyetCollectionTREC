<DOC>
<DOCNO> 164467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sontur18.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanlığı Müsteşarı ABD'den döndü... 
</HEADLINE>
<TEXT>

     Dışişleri Bakanlığı Müsteşarı Büyükelçi Uğur Ziyal, ABD'ye yaptığı resmi ziyareti tamamlayarak Türkiye'ye döndü. 
     Türk Hava Yolları'nın THY tarifeli uçağıyla New York'tan İstanbul'a gelen Ziyal, daha sonra Ankara'ya gitti. 
     Diplomatik kaynaklardan edinilen bilgiye göre, ABD ziyareti, iki ülke arasındaki ilişkilerde ''çözümlenmesi gereken bazı görüş ayrılıklarının, kamuoyuna yansıyan bazı konuların rayına oturtulması'' için yapıldı. 
     Bu amacın gerçekleştirildiğini vurgulayan kaynaklar, ''Türkiye-ABD ilişkileri stratejiktir. Stratejik olması nedeniyle Irak'ta bir sıkıntıya düşülmemiştir. Çünkü genel uzun vadeli çıkarlarımız var'' ifadesini kullandılar. 
     Bu konuda ABD Savunma Bakan Yardımcısı Paul Wolfowitz ve ABD Dışişleri Bakan Yardımcısı Marc Grossman'ın açıklamalarına dikkat çeken kaynaklar, önemli olanın görüş ayrılıklarına rağmen samimiyetle ve devamlı bir çalışma içinde müşterek hedefleri elde etmek olduğunu söylediler. 
     Diplomatik kaynaklar, ''ABD'ye kısa zaman içinde Dışişleri Bakanı ve Başbakan Yardımcısı Abdullah Gül'ün ziyaretinin olacağını, bunu diğer üst düzey ziyaretlerin takip edeceğini'' ifade ettiler. 
     
     ZİYARETİN EKONOMİK BOYUTU 

     Bu arada Ziyal'in ABD ziyaretinde ''Türkiye-ABD ilişkilerinin ekonomik boyutu da'' ele alındı. 
     İki ülke yetkilileriyle yapılan çalışmalarda, yatırım, ticaret konularında ilişkileri gerekli seviyeye getirmek için ''elden gelenin yapılmasına'' karar verildi. 
     ABD'nin, Türkiye'ye yapacağı yardımdaki IMF programına bağlılık koşulunun, ''ABD'nin, Türk ekonomisinin düzlüğe çıkması için verdiği önemin ifadesi'' olduğunu belirten diplomatik kaynaklar, görüşmelerde, ''Türkiye'ye doğrudan yatırımın gelmesinin önemi üzerinde durulduğunu'' belirtti. 
     
     KUZEY IRAK VE İRAN 

     Diplomatik kaynaklar, Irak'ın kuzeyi konusunda, ''büyük harekatla'' birlikte artık ''Irak''ın bulunduğuna dikkat çekerek, önemli olanın Irak bağlamında bütün bölgelerde eşit ve düzgün, aynı uygulamanın yapılması olduğunu belirttiler. 
     Amerikalıların çok kısa zamanda düzeni yerine koyacaklarını belirten kaynaklar, ''Habur Gümrük Kapısı'nda daha büyük bir ABD varlığı olacak. Oradaki uygulamalar da diğer hudut kapılarıyla aynı düzeye getirilecek. Yoksa bu ayrım olduğu takdirde, ülke birliğine verilen önemin gücü azalır'' ifadesini kullandılar. 
     ABD-İran arasındaki gerginlik konusunda Türkiye'nin, uluslararası camia ile birlikte ''İran'ın nükleer kapasitesinin, Atom Enerjisi Kuruluşu tarafından denetlenmesini'' desteklediğini belirttiler. 
     ''Türkiye'nin bölgesinde kitle imha silahları istemediğini'' vurgulayan kaynaklar, ''Türkiye'nin, kitle imha silahlarının yayılmasına karşı anlaşmaların hepsine üye olmasına'' dikkat çektiler. 
     
</TEXT>
</DOC>
