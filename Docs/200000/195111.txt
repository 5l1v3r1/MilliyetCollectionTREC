<DOC>
<DOCNO> 195111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sontur22.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hülya Avşar En çok çocuğuma açıklama yaparken zorlandım 
</HEADLINE>
<TEXT>

     Ünlü sanatçı Hülya Avşar, eşi Kaya Çilingiroğlu'nun uğradığı silahlı saldırı nedeniyle bir kadın olarak çok üzüldüğünü belirterek, ''En çok çocuğuma açıklama yaparken zorlandım'' dedi. 
     Avşar, Metropolitan Florence Nightingale Hastanesi'nde düzenlediği basın toplantısında, saldırının nedenini kendilerinin de bilmediğini söyledi. 
     Saldırıya ilişkin iddiaların hiçbirinin doğru olmadığını ve ''nedeni ne olursa olsun böyle bir saldırı meydana gelmemesi gerektiğini'' ifade eden Avşar, ''Bir kadın olarak çok üzülüyorum'' dedi. 
     En çok kızı Zehra'ya babasının durumuyla ilgili açıklama yaparken zorlandığını vurgulayan Avşar, şunları kaydetti 
     ''Çünkü en iyi şekilde okutmaya, eğitmeye, milliyetçilik ruhunu aşılamaya çalıştığımız çocuğuma, 'baban vuruldu' diyemedim. 'Herkesin elinde silah var, her an her yerde vurulabilirsin. Aman kızım üretme, aman kızım memleketine faydalı bir şeyler yapma. Bunun karşılığı kurşunlanma' diyemedim. 'Düştü, dizini kırdı, ameliyat oldu' dedim.'' Bunun daha önce başka sanatçı arkadaşlarının da başına geldiğini ve unutulduğunu hatırlatan Hülya Avşar, ''Ama biz bunu 15 gün sonra tekrar yaşayabiliriz. İşte en acısı bu. Kaya'nın ayağındaki yaralar iyileşecek, ama biz yine korku içinde yaşayacağız'' dedi. 
     ''Kaya hala bunlara bir anlam veremiyor'' diyen Avşar, mafya ile ilgili iddiaların da doğru olmadığını söyledi. 
     Avşar, ''spora aşık, düzeyli ilişkileri bulunan mazbut bir aile olduklarını'' dile getirerek, ''Biz mafyanın 'm'sini bilmeyiz. Mafyanın açılımını bile bilmem. Eli silahlı kendini bilmez insanlar ortalıklarda dolaşıyor. Aslı budur...'' diye konuştu. 
     
     ''ŞÖHRETİN BEDELİNİ YAŞIYORUZ'' 

     ''Şöhretin bedelini yaşadıklarını'' kaydeden Avşar, ''eşinin saldırganla bir süre boğuştuğunu, ancak saldırganın yüzünü görüp görmediğini bilmediğini'' belirtti. 
     Hülya Avşar, sözlerini şöyle tamamladı 
     ''Tanısa ne fark edecek ki... Yakalansa 3 gün sonra salınacak... 
     Böyle zamanlarda dostları görmek insanı rahatlatıyor. Karalar bağlamayacağız. Keyfimiz yerinde, makyajımı da yaptım. Bir daha böyle şeyler yaşamayacağız inşallah. Ancak evimi koruyabilirim, ama dışarıda koruyamam. Çoluğum, çocuğum, eşim, sevdiklerim hepimiz Allah'a emanet olalım. Keşke bir gün kendi memleketimde elimi kolumu sallayarak gezebilsem...'' 
     
</TEXT>
</DOC>
