<DOC>
<DOCNO> 158619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/spor/spo02.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Teknik Direktör işi arapsaçına döndü 
</HEADLINE>
<TEXT>
Yönetimden Daum freni 
Fenerbahçe'de bütün derneklerin Alman hocaya karşı olumsuz tavır alması Sarı - Lacivertli yöneticileri zorda bıraktı 
     YUSUF KOBAL 

     Kilitlendiler 
     BAŞKAN Aziz Yıldırım'ın en büyük destekçisi olan Birleşik Fenerbahçeliler Başkanı Aziz Yılmaz dahil, hemen hemen bütün derneklerin Christoph Daum ismine sıcak bakmaması Fenerbahçe yönetimini kilitledi. Camiadan gelen bu sert tavır nedeniyle Yıldırım'ın Alman teknik adam için son noktayı koymakta tereddüt ettiği öğrenildi. Yönetimin ay sonuna kadar hoca konusunda net bir açıklama yapmayacağı belirtildi. 
     
     Lig bitsin 
     YÖNETİCİ Hakan Bilal Kutlualp, Belçika dönüşü yaptığı açıklamada, "Ne Daum, ne de Fernandez ile görüştük. Biz bu iki hocayla daha önce görüşmemizi yapmıştık. İkisiyle de anlaşmaya vardık. Daum ve Fernandez'in şartlarını Yönetim Kurulu'nda tartışıp, oya sunacağız. Gizli gizli sözleşme imzaladığımız şeklinde bir durum söz konusu değil. Lig bittikten sonra toplanıp kararımızı vereceğiz" ifadesini kullandı. 
     
     Transfer harekatı 
     DAUM'UN Austria Wien ile 2 Haziran'da yollarını ayırmasını da bekleyen yönetimin, başka isimler üzerinde de durduğu ve gizlice nabız yokladığı belirtildi. Bu nedenle hoca olayını ağırdan alan ve bir türlü toplantı yapmayan Sarı - Lacivertli yönetimin, bir yandan da transfer çalışmalarına hız verdiği ve ay sonunda anlaşmaya varılan isimlerle tek tek sözleşme imzalanacağı kaydedildi. 
     
Duygu seli      TURKCELL'İN, Galatasaraylı futbolcu Arif Erdem ile yaşadığı diyalog nedeniyle "Ayın Futbol Değeri" seçtiği, bedensel engelli Fenerbahçe taraftarı Halis Dönmezer, Sarı-Lacivertli futbolcuları ziyaret etti. Sarı-Lacivertli oyuncuların sevgi gösterilerinde bulunduğu genç taraftar, takımın gelecek sezon şampiyon olacağına yürekten inandığını belirterek, "Başkanımızın bir suçu yok, bütün bunlar şanssızlıktan oldu" dedi. Rüştü genç taraftara formasını hediye etti. 
     
Kemal düzeldi      FENERBAHÇE, Diyarbakırspor maçının hazırlıklarını tek antrenmanla sürdürdü. Sakatlığı nedeniyle bir süredir idmanlara katılamayan Kemal'in, Diyarbakırspor maçı öncesi takımla birlikte çalışmalara başlaması da teknik heyeti sevindirdi. Tamer Güney, sağ ve sol kanatta görev vermeyi düşündüğü Cem, Erhan, Fatih ile Rebrov'a özel bir program uyguladı. 
     
Hasan'a takip      TRANSFER Komitesi Çanakkale Dardanel'in golcü oyuncusu Hasan Kabze'yi transfer etmek için atağa geçti. Bu sezon 13 gole imza atan 21 yaşındaki genç santrfor ile masaya oturan yöneticilerin prensipte anlaştığı, Hasan'ın büyük bir olasılıkla sezon sonu Sarı-Lacivertli renklere bağlanacağı belirtildi. 
     
Tacibay'dan ziyaret      KAZAKİSTAN Turizm ve Spor Bakanı 1. Yardımcısı Bahıtbek Tacibay, Kulüp Başkanı Aziz Yıldırım'ın özel davetlisi olarak İstanbul'a geldi. 26 Mayıs Pazartesi gününe kadar İstanbul'da Sarı - Lacivertli kulübün konuğu olacak Tacibay, bütün tesislerinin yanı sıra Fenerbahçe Koleji ve Fenerium mağazalarını gezecek. 
     

</TEXT>
</DOC>
