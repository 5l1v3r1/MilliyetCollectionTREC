<DOC>
<DOCNO> 195618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/ekonomi/aeko.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'IMF krediyi verir, ülkenin geleceğine de hükmeder' 
</HEADLINE>
<TEXT>

   'Devlet öder' diye 56 milyar dolar zarar oluştuğunu sonra da IMF'den para istendiğini söyleyen Erdoğan, 'IMF, ülkenin geleceğine hükmeder' dedi 
      ELÇİN ERGÜN Rize 
   
   Başbakan Tayyip Erdoğan, Türkiye'nin güçlü kaynakları olduğunu, buna rağmen IMF'den borç alındığını vurgulayarak, "IMF krediyi verirse ülkenin geleceğine de hükmedecek" dedi. 
   Erdoğan, Rize Ticaret Odası açılışında yaptığı konuşmada kamudaki kuruluşların "nasıl olsa devlet zararı öder" mantığında olduğunu belirterek şöyle dedi 
   "Böyle düşünüldüğü için 56 milyar dolar zarar oluşuyor. Bunun 22 milyar doları batık bankalara, geri kalanı ise görev zararı olarak ödeniyor. Sonra, 1 milyar dolar için sıraya giriyoruz. IMF'ye 'ne olur bana 1 milyar dolar ver' deniliyor. IMF, sadece kredi vermeyecek. Ülkenin geleceğine de hükmedecek. Ben IMF ile münasebetler koparılsın demiyorum. Ama bu milletin güçlü kaynakları varken, neden 1 - 2 milyar dolara muhtaç hale gelinsin." 
   
   'Güvence kalkmalı' 
   Bankalara Hazine güvencesinin 2004 Temmuz'unda kalkacağını kaydeden Erdoğan, "Başkasının parasını alıp satana Hazine güvence veriyor. Üretimde bulunana hiçbir güvence yok. Bu yanlışı düzeltmeliyiz. Bir bankanın yaptıkları nedeniyle bu millet 9 katrilyon ödeyecek. 'Mali sisteme dokunmayalım, darbe alır' diyorlar, zaten hergün darbe almış. Bunun düzelmesi gerekir" dedi. 
   
   'Yevmel brifing, harfiyen itaat, mafiş icraat'    Karadeniz Ekonomi Zirvesi'nde konuşan TOBB Başkanı Rifat Hisarcıklıoğlu da kamudaki bürokrasi yoğunluğunu, Arapça kelimelerin Türkçe karşılıklarıyla şöyle anlattı "Kamudaki işler böyle yürüyor Yevmel brifing hergün toplantı , mebzulan tahzirat boş yazışma , harfiyen itaat tam itaat , mafiş icraat boş icraat . Kamu Reformu Yasa tasarısıyla gereksiz mevzuatlar arındırılacak." 
   Rifat Hisarcıklıoğlu, Dünya Bankası eski temsilcisi Ajay Chhibber ile aralarında geçen bir diyaloğu da şöyle aktardı "Chhibber bana, Hindistan'ın güzellik yarışmaları ve bilgisayar yazılımı alanında başarılı olduğunu söyledi. Nedenini sorduğumda, 'İkisinin de bakanlığı yok' yanıtını verdi. Bazen bakanlık olmaması avantaj olabiliyor." 
   
   
</TEXT>
</DOC>
