<DOC>
<DOCNO> 188279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sondun07.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalan mektuplarla ''Irak'ta başarı'' propagandası... 
</HEADLINE>
<TEXT>

     ABD'de yerel gazetelere, Amerikan askerlerinden gönderilmiş gibi, Irak'ta sağlanan başarıları anlatan, aynı içerikte propaganda mektupları geldiği ortaya çıktı. 
     ABD'de 11 yerel gazetede hafta sonunda yayınlanan mektupları yazanların da, mektuplarda imzaları bulunan Amerikan askerleri olmaması kafaları karıştırdı. 
     Gannett News Service adlı medya kuruluşunun ortaya çıkardığı mektupların, Kuzey Irak'ta konuşlu 503. Hava İndirme Piyade Alayı 2. Taburu'ndan gönderildiği, hatta bir gazeteye iki ayrı askerin imzasıyla aynı mektubun yollandığı belirlendi. 
     5 paragraftan oluşan mektuplarda, Kerkük'te konuşlanmış Amerikan taburunun, polis ve itfaiye teşkilatlarının yeniden kurulması, su ve kanalizasyon borularının inşası gibi konulardaki çabalarından söz ediliyor. 
     Hepsinin içeriği tamamıyla aynı olan ve yerel Amerikan gazetelerinde yayınlanan mektuplarda, ayrıca bölge halkının yaşam kalitesi ve güvenliğinin geniş çapta sağlandığı, bunda Amerikan askerlerinin büyük katkısının olduğu belirtilerek, halkın askerler lehine tezahürat yaptıkları, çocukların askerlerin ellerini sıktıkları, teşekkür ettikleri kaydediliyor. 
     Ancak, işin ilginç yanı medya kuruluşunun doğrudan ya da aileleri aracılığıyla temasa geçtiği 6 asker, mektupların varlığını doğrularken, bunları kendilerinin yazmadığını belirttiler. Hatta içlerinden birisi mektubu imzalamadığını bile söyledi. 
     Bunların dışında bir başka askerin babası da, oğlunu gazetede yayınlanan mektubu dolayısıyla tebrik etmek istediğinde, Irak'ta görevli oğlunun mektuptan haberi olmadığını söylediğini anladı. Batı Virginia'da yaşayan Timothy Deaconson, zaten mektuptaki yazı dilinin oğlu Nick'e ait olmadığını anladığını belirtti. 
     Kuzey Irak'taki Amerikan birliğinin basınla ilişkiler bölümü de, böyle bir mektup kampanyasının bulunmadığını bildirdi. 
     
     1 ABD ASKERİ DAHA ÖLDÜ 

     Bu arada, Irak'ın kuzeyindeki Baycı kenti yakınlarında, Amerikan ordusuna ait bir aracın mayına çarptığı ve 1 Amerikan askerinin öldüğü bildirildi. 
     Amerikalı Binbaşı Gordon Tate, Tikrit'te yaptığı açıklamada, ''Bradley'' tipi askeri aracın mayına çarptığını, 1 askerin öldüğünü, 1 askerin de yaralandığını söyledi. 
     Tate, mayının, olaydan bir veya birkaç saat önce yerleştirilmiş olduğunun tahmin edildiğini belirtti. 
     ABD Başkanı George Bush'un, ana mücadelenin bittiğini açıkladığı 1 Mayıs tarihinden bu yana Irak'ta çıkan çatışmalarda Amerikalı 95 asker öldürüldü. 
     
</TEXT>
</DOC>
