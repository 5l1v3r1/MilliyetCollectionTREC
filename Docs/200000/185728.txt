<DOC>
<DOCNO> 185728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/yazar/tamer.html </URL>
<DATE> 2003/10/01/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
TÜSİAD, AB'den 90 bin euroyu aldı, ama... 
</HEADLINE>
<TEXT>

   TÜSİAD AB'den bugüne kadar sadece minik AB bayrakları, tükenmez kalem ve 2 plastik çanta alabilmiş 
      Türk Sanayicileri ve İşadamları Derneği TÜSİAD'ın Tepebaşı'ndaki merkezinde önceki akşam TÜSİAD'ın Avrupa Birliği'nden ilk kez almaya hak kazandığı proje finansmanını kutladık. Ancak Başkan Tuncay Özilhan'la sohbetin odak noktası doğal olarak Yargıtay'ın DEHAP kararıydı. Borsanın düşüp kurun yükselmesi, herkesin canını sıkmıştı. Özilhan yine de espriyi elden bırakmadı "Ankara'daki kur zirvesi için ekonomi yönetimine Yargıtay'dan ummadıkları bir destek geldi " 
   Özilhan, gerek ekonomik, gerekse siyasi istikrar açısından yargıda reformun ne denli ivedi olduğunun bu olayla bir kez daha su yüzüne çıktığını hatırlattı. Gerçekten de 1 yıl gecikmeyle verilen bir kararın hiçbir kıymeti kalmıyor. Sadece işleri karıştırmaktan başka bir işe yaramıyor. 
   
   Avrupa Postası 
   TÜSİAD'daki mütevazı kutlamaya dönecek olursak... TÜSİAD Avrupa Ufukları Programı çerçevesinde AB Komisyonu'ndan sağladığı 90 bin euroluk fonla, Avrupa Postası adlı bir radyo programı başlatıyor. NTV Radyo'da her cumartesi öğle üzeri 12.05 - 12.35 yayınlanacak olan programı, AB konusuna en v kıf meslektaşlarımızın başında gelen Zeynep Göğüş ile NTV program yapımcısı Murat Gener hazırlayıp sunuyorlar. Programda KOBİ'lere, gençlere ve girişimcilere AB ülkelerinde iş yapmanın, AB'nin sağladığı fonlardan pay almanın yöntemleri, somut örneklerle anlatılacak. 
   
   5 yılda 1 milyar euro 
   Toplantı için Ankara'dan gelen Avrupa Birliği Ankara Temsilciliği yetkilisi Aygen Aytaç'tan aldığım bilgiye göre Türk şirketlerinin Avrupa Birliği'nden 5 yılda toplam 1 milyar 50 milyon euro proje finansmanı sağlamaları mümkün. Bu paranın 200 milyon euroluk dilimi geçen yıl tümüyle kullanılmış. 2003 için sağlanacak finansman da 200 milyon dolar ve yıl sona erdiğinde tümü kullanılmış olacak. Rakam, gelecek yıldan itibaren artıyor 
   2004'te 250 milyon euro2005'te 300 milyon euro2006'da 500 milyon euro 
   Korkunç bürokratik 
   Son dönemde özellikle bazı sivil toplum kuruluşlarının AB'den sağladıkları fonlarla Doğu'daki kadının eğitimi için değişik projeler yürüttüklerini sıkça duyduğumdan "Yeter ki doğru projeleri hazırlayabilelim. Avrupa Birliği'nden fon bulmak zor değil galiba..." diyecek oldum. Koro halinde itiraz sesleri yükseldi. Özellikle de TÜSİAD'çılardan 
   TÜSİAD'ın Meslek Örgütleri Direktörü Arzu Turhan, "Ben 15 yıldır TÜSİAD'da çalışıyorum. Böyle zorlu bir işle uğraştığımızı hatırlamıyorum. Deveye hendek atlatmaktan beter Neredeyse tüm kadro 10 aydır bu proje için çalışıyoruz. Yazılar gidiyor, yazılar geliyor, olmadı bir daha gidiyor... Korkunç bürokratik Biz TÜSİAD olarak bu denli zorlandıysak, Anadolu'daki girişimci bunu nasıl başarabilir, bilemiyorum" diyor. Anlaşılan proje doğru ise sonunda finansman sağlanıyor, ama parayı alana da illallah dedirtiliyor. Firmasını o fonla başka bir noktaya taşıyacak olan şirket sahibi, farklı düşünebilir 
   
   Minik AB bayrakları 
   AB Ankara Temsilciliği yetkilisi Aytaç Aygen de sürecin çok zahmetli olduğunu teyid etti. Geçmiş yıllarda bu fonlar dağıtılırken Brüksel'de büyük yolsuzlukların ortaya çıktığını hatırlatarak, işlerin bu nedenle çok sıkı tutulduğunu kaydetti. "Evrakları göndereceğiniz zarflar için bile ihale açmak ve en ucuz fiyatı almak zorundasınız" dedi. Ama ardından da yürek ferahlatmayı ihmal etmedi "Evet pek çok evrak dolduruluyor. Ama "Boşlukları doldurunuz" tarzı formlarda olduğu gibi baştan başlayıp, formda ne söyleniyorsa harfiyen uygulanırsa, aslında projenin geri dönmesi için hiçbir neden yok." 
   TÜSAD Genel Sekreteri Haluk Tükel'den öğrendiğime göre AB'den TÜSİAD'a bugüne kadar sadece masaların üzerine dikilen minicik AB bayrakları, tükenmez kalem ve 2 plastik çanta gönderilmiş 2 yıldır düzenledikleri 9 Mayıs AB Günü için . 
   TÜSİAD'çılar AB Komisyonu'ndan sağladıkları bu 90 bin euroluk fonla ne kadar iftihar etseler azdır. 
   
      
   
</TEXT>
</DOC>
