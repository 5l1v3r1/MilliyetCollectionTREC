<DOC>
<DOCNO> 155009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/yasam/yas05.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
BM'ye çalışanlar BM'yi yağmaladı 
</HEADLINE>
<TEXT>

New York'taki Genel Merkez'de kafeterya çalışanları greve gidince, BM çalışanları ve diplomatlar ne yemek bıraktı ne çatal ne sandalye 
     SEMA EMİROĞLU New York 

     Irak'ta savaş sonrası yaşanan dev yağmanın ardından, New York'ta yaşanan bir olay, 'yağmanın' milliyetinin ve maddiyatının olmadığını açıkça gösterdi. 
     Her gün yaklaşık 5 bin kişiye hizmet veren New York'taki Birleşmiş Milletler BM Genel Merkezi'nin kafeteryalarında çalışanlar beklenmedik biçimde bir günlüğüne greve gidip işbaşı yapmayınca, boş kalan lokanta ve barlara hücum eden yüzlerce BM çalışanı ile diplomatlar, sadece yemekleri değil, yemek takımları ve bazı mobilyaları da alıp götürdü. Ödenmeden yenip içilenlerin 7 ila 9 bin dolar değerinde olduğu bildirildi. 
     
     Annan Kaygı duydum 
     'Yağma' sırasında BM Güvenlik Konseyi üyeleriyle aylık öğle yemeğini yiyen Genel Sekreter Kofi Annan da, durumu 'Kaygı verici' olarak niteledi. 
     'Yağmanın' bir tanığı da, yaşananlar için, Irak'taki yağmayı andırır biçimde, "İnanılacak gibi değildi. İnsanlar görünürdeki her şeyi alıp götürdü meydanı çırılçıplak bıraktılar. Tabak - çanaklar bile gitti" ifadesini kullandı. 
     BM'deki grev, kurumun lokanta, kafeterya ve barlarını işleten şirketin, tatil izin paralarını ihale kaybı nedeniyle bazı çalışanlarına ödemeyeceğini açıklaması üzerine yapıldı. 
     

</TEXT>
</DOC>
