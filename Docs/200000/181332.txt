<DOC>
<DOCNO> 181332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sontur09.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Her hakim ve savcıya dizüstü bilgisayar... 
</HEADLINE>
<TEXT>

     Adalet Bakanlığı tarafından başlatılan Ulusal Yargı Ağı Projesi UYAP kapsamında, ülke genelinde tüm hakim ve savcılara dizüstü bilgisayar verileceği bildirildi. 
     Adana Cumhuriyet Başsavcısı Cemal Sahir Gürçay, yargının önündeki en önemli sorunlardan birinin de gelişen teknolojiye uyum sağlayamamak olduğunu ifade etti. 
     Yargının hızlandırılması için çağın gereklerine hızla ayak uydurulması gerektiğini belirten Gürçay, bu kapsamda Adalet Bakanlığı'nın yoğun çalışma içinde olduğunu söyledi. 
     Gürçay, bakanlık tarafından bir süre önce başlatılan Ulusal Yargı Ağı Projesi'nin UYAP , 2004 yılı sonuna kadar en uç ilçeyi kapsayacak şekilde tamamlanacağını belirterek, şöyle devam etti 
     ''Bu proje kapsamında tüm hakim ve savcılara dizüstü bilgisayar verilecek. Böylelikle, iddianamelerin hazırlanması ve davaların takibi çok daha kolay olacak. Bilgisayarlar, en önemli sorun olan yargının ağır işlediği yönündeki şikayetlerin giderilmesinde önemli araç olacak. Proje ülke genelini kapsıyor. Adliyeler, kısa süre içinde bilgisayarlarla donatılacak. Pilot bölge seçilen Adana'ya da uygulama gereği ilk etapta 100 adet bilgisayar gönderildi. Sayı, 300'ü bulacak.'' Gürçay, sistemin iyi çalışabilmesi için personele bilgisayar eğitimi verilmesi yolunda çalışmalar yaptıklarını, bilgisayarların ilk etapta ağır ceza, sulh ceza ve asliye ceza mahkemelerine yerleştirildiğini kaydetti. 
     
</TEXT>
</DOC>
