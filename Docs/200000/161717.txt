<DOC>
<DOCNO> 161717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sontur09.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sünnetin püf noktaları 
</HEADLINE>
<TEXT>

     Uzmanlar, sünnetin, yenidoğan döneminden 1.5 yaşa kadar, 6 yaşından 10 yaşa kadar olan dönemlerde, çocuk cerrahisi veya çocuk ürolojisi uzmanı tarafından, ameliyathanede ve ameliyat şartlarında yapılması uyarısında bulunuyor. 
     Acıbadem Hastanesi Bakırköy Çocuk Cerrahisi Uzmanı Prof. Dr. Yunus Söylet, okulların tatile girmesinin ardından sünnet döneminin başlaması nedeniyle ailelere uyarılarda bulundu. 
     Sünnetin, yaş doğru seçilmek kaydıyla sağlık açısından faydalı bir işlem olduğunu belirten Prof. Dr. Söylet, sünnet için ideal dönemlerin yeni doğan çağından 1.5 yaşa kadar ve 6 yaşından 10 yaşa kadar olan dönemler olduğunu vurguladı. 
     Söylet, ''1.5 - 6 yaş arası psikolojik açıdan bazı sakıncaların olduğu dönemdir ve bu dönemde tıbbi zorunluluk yoksa sünnetten kaçınılmalıdır'' diye konuştu. 
     Yeni doğan dönemindeki sünnetin, kolay olması, genel anestezi gerekmemesi gibi nedenlerle tercih edildiğini belirten Prof. Dr. Söylet, ''Ancak sünnetin sosyal boyutunu çocukların yaşayamaması gibi bir sakıncası vardır. Ayrıca operasyon sonrasında bölgenin bakımında titizlik gerektiği de unutulmamalı'' dedi. 
     Bazı özel şartlarda yaşa bakılmaksızın sünnet yapılması gerektiğini belirten Prof. Dr. Söylet, bu durumları şöyle açıkladı 
     ''Doğuştan böbrek ve idrar yolları anormallikleri olan tüm çocuklarda, sünnet derisinin uç kısmı normal idrar akımına izin vermeyecek kadar dar olan çocuklarda sünnet yapılmalıdır. 
     Sık sık sünnet derisinde ve penisin baş kısmında iltihaplanmalar olan çocuklarda ve 5 yaşına geldikten sonra sünnet derisinin geriye itilemediği durumlarda da sünnet gereklidir.'' 
     
     PEYGAMBER SÜNNETİNE DİKKAT 
     Prof. Dr. Söylet, halk arasında ''yarım sünnet veya peygamber sünneti'' olarak bilinen tıp dilindeki adı ''hipospadyas'' olan doğuştan anormallik varsa kesinlikle sünnet yapılmaması gerektiğini kaydetti. 
     Sünnetin çocuklarla ilgili cerrahi eğitim almış hekimlerce yapılması gerektiğini vurgulayan Prof. Dr. Söylet, şunları söyledi 
     ''İdeal olanı, sünneti yapacak hekimin, çocuk cerrahisi uzmanı veya çocuk ürolojisi uzmanı olmasıdır. Sünnet bir ameliyattır. Dolayısıyla çocuklarda yapılan her ameliyat gibi sünnet de ameliyathanede ve ameliyat şartlarında yapılmalıdır. Doğru olanı, genel anestezi ile hiç bir ağrı ve korku duyurmadan yapılan sünnettir. 
     Çocuk ameliyathaneye alınmadan önce sakinleştirici bir şurup verilir. Rahat bir şekilde ameliyathaneye alındıktan sonra, anestezinin hemen başlangıcında penise bölgesel lokal anestezi uygulanarak hem anestezinin çok hafif olabilmesi sağlanır, hem de operasyon sonrasında birkaç saat hiç ağrısız bir dönem geçirilir.'' 
     
     RİSKLERİ 
     Söylet, sünnetin cerrahi bir işlem olması nedeniyle bazı riskleri bulunduğunu, ancak çocuklar güvenli ellere emanet edildiği zaman korkacak bir durum olmadığını vurguladı. 
     Uygun olmayan ortam ve şartlarda yapılan sünnetlerde, enfeksiyon riski bulunduğunu kaydeden Prof. Dr. Söylet, sünnetin en büyük risklerinden birinin, çocuğun psikolojik olarak aşırı hırpalanması olduğunu belirtti. 
     Bu durumun genellikle, ''lokal anestezi ile adeta bir şiddet gösterisi şeklinde cereyan eden sünnetlerden sonra'' görüldüğünü anlatan Prof. Dr. Söylet, ''Bu korku uzun yıllar devam edebilir. Bir de seçilen cerrahi teknikle de bağlantılı olarak görülen problemler olabilir. Bunların başında kanama ve estetik yönden çirkin sünnetler gelir'' dedi. 
     
</TEXT>
</DOC>
