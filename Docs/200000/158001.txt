<DOC>
<DOCNO> 158001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sondun24.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sertab Erener, Eurovision şarkısının Türkçesini söyledi 
</HEADLINE>
<TEXT>

     Türkiye'yi 48. Eurovision Şarkı Yarışması'nda temsil edecek olan Sertab Erener, yarışmanın düzenleneceği Letonya'nın başkenti Riga'da, yoğun ilgi altında basın toplantısı düzenledi. 
     Erener, çok sayıda Türkün de katıldığı basın toplantısında, ''Şarkıyı niye İngilizce söylüyorsunuz '' sorusuna, ''Tepki gördük, ama bunlar geçmişte kaldı. Şu anda Cumartesi günkü yarışmaya konsantreyiz'' şeklinde cevap verdi. 
     '' Everything That I Can isimli şarkı size uygun mu '' sorusu üzerine de, ''Evet bu bana uygun. Hepimiz için uygundur. Güzel şarkı. Çok kişiyi mutlu edeceğiz'' diyen Sertab Erener, gazetecilerin isteği üzerine, yarışmada söyleyeceği şarkının Türkçe'sini de söyleyince ayakta alkış aldı. 
     Erener, daha sonra, yeniden yorumladığı ve ünlü şarkıcı Bob Dylan'ın Hollywood'da oynayacağı filmin müziği olarak seçtiği ''One More Cup Of Coffee'' adlı şarkıyı söyledi. Sertab Erener, Dylan'ın beğenerek filmine aldığı şarkıyı 3 yıl önce yorumlamıştı. 
     Sertab Erener, yarın Riga'da bir tanıtım filmi çevirecek, Cuma günü de, yarışmada giyeceği elbiseyle son provasını yapacak. 
     
</TEXT>
</DOC>
