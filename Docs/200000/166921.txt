<DOC>
<DOCNO> 166921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur26.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tehlikeli gerçek Gençler uyuşturucuyu "takmıyor" 
</HEADLINE>
<TEXT>

     Çoğu gencin, uyuşturucu madde ve kullanımına yönelik yanlış ve bilimsel verilere aykırı düşüncelere sahip olduğu belirlendi. 
     Bağımlılık Dergisi'nde yer alan ve GATA Haydarpaşa Eğitim Hastanesi Psikiyatri Servisi öncülüğünde yapılan araştırmaya, Türkiye'nin her bölgesi ve ilinden vatani görevine yeni başlamış 1 aylık acemi 1945 asker katıldı. 
     Araştırmada, gençlerin yüzde 84.8'i ''uyuşturucu kullanmadığını'', yüzde 5.8'i ''bir kere denediğini'', yüzde 9.4'ü de ''iki kez ya da daha sık madde kullandığını'' bildirdi. 
     Uyuşturucu madde kullanmayanların yüzde 21'i, kullananların yüzde 37'si, deneyenlerin de yüzde 39'u ''bir kez uyuşturucu kullanmaktan bir şey çıkmayacağını'' öne sürdü. 
     Gençlerden uyuşturucu kullanmayanların yüzde 28.9'u, kullananların yüzde 51'i, deneyenlerin de yüzde 44'ü, ''iradem kuvvetlidir. Uyuşturucu maddeleri denesem de bağımlı olmam'' görüşünü savundu. 
     Bu zararlı maddeleri kullanmayanların yüzde 24'ü ''esrarın bağımlılık yapmadığı'', yüzde 27.8'i de ''uyuşturucu maddelerin insanı sorunlarından uzaklaştırdığı'' düşüncesinde olduğunu bildirdi. 
     Yine uyuşturucu madde kullanmayanların yüzde 60.6'sı ''kişinin uyuşturucu, uyarıcı madde kullanımını denetleyebileceğini'' ileri sürerken, yüzde 33'ü de ''esrarın alkol ve sigaradan daha tehlikeli olmadığını'' iddia etti. 
     Araştırmaya katılan ve madde kullanmayanların yüzde 24'ü de, ''uyuşturucu maddelerin etkilerinin nasıl olduğunu merak ettiğini'' belirtti. 
     
     RİSKİ YÜKSEK GÜVEN HİSSİ 
     Ayrıca, uyuşturucu madde kullananların yüzde 55.5'i ''esrarın bağımlılık yapmadığını'', yüzde 55.6'sı ''esrarın alkol ve sigaradan daha tehlikeli olmadığını'', yüzde 56.5'i ise ''uyuşturucu maddelerin insanı sorunlarından uzaklaştırdığını'' savundu. 
     Gençlerden madde kullananların yüzde 72'si, deneyenlerin de yüzde yüzde 69.7'si ''kişinin uyuşturucu, uyarıcı madde kullanımını denetleyebileceği'' görüşünü öne sürdü. 
     Araştırmacılar ise, tüm grupların yarısından fazlasının madde ve kullanımına yönelik bilgilerinin eksik, yanlış ve bilimsel verilere aykırı olduğunu vurgularken, uyuşturucu madde deneyen ve kullanan bireylerde kullanıma yönelik ''riski yüksek güven hissi'' tespit ettiklerini kaydettiler. 
     
</TEXT>
</DOC>
