<DOC>
<DOCNO> 194911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/guncel/agun.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çilingiroğlu'na mafya usulü gözdağı... 
</HEADLINE>
<TEXT>

   Ofisinin önünde silahlı saldırıya uğrayan Kaya Çilingiroğlu, iki diz kapağından ve sağ ayağından yaralandı. Bundan böyle bacağında bir kurşunla yaşayacak olan Çilingiroğlu, üç ay yere basamayacak 
      
   Hülya Avşar'ın eşi Kaya Çilingiroğlu, dün İstanbul Etiler'deki ofisinin önünde uğradığı silahlı saldırı sonucu bacak ve ayağından üç kurşunla vuruldu. Çilingiroğlu dün saat 10.30 sıralarında, 34 UB 7884 plakalı cipiyle Otlukbeli Sokak üzerinde faaliyet gösteren Penta Reklam Pazarlama ve Limited Şirketi'nin önüne geldi. Çilingiroğlu, araçtan indiği sırada ortaya çıkan bir kişi tabancayla ateş etmeye başladı. Sıkılan dört kurşundan üçü Çilingiroğlu'nun sol diz kapağının altına, sağ diz kapağına ve sağ ayak bileğine isabet etti. Saldırgan kendisini yol üzerinde bekleyen ve içinde bir kişinin bulunduğu açık renkli bir otomobille kaçtı. 
   
   Ameliyata alındı 
   Cep telefonundan sekreterini arayarak yardım isteyen Çilingiroğlu, ambulansla Metropolitan Hastanesi'ne kaldırıldı. Olay yerini muhafaza altına alarak inceleme başlatan polis, dört adet boş kovan buldu ve görgü tanıklarının ifadeleri doğrultusunda araştırmalara başladı. Olay sırasında dergisinin kapak çekimini yapan Hülya Avşar da eşinin vurulduğunu haber alır almaz hastaneye koştu. Çilingiroğlu, Prof. Dr. Nejat Güney, Prof. Dr. Işık Akgün ve Eyüp Batman tarafından ameliyata alındı. 
   
   'Saldırganla boğuştum' 
   Asayiş Şubesi Cinayet Büro Amirliği ekipleri hastanede tedavisi süren Kaya Çilingiroğlu'nun ifadesine başvurdu. Çilingiroğlu'nun ifadesinde, "Jipimden inerken, yol kenarında bekleyen, açık ve gri renkli bir otomobil dikkatimi çekti. 'Neden bekliyorlar' diye şüphelendim. Ancak daha sonra jipten inip kapıyı kilitledim. Tam bu sırada, arkadan yaklaşan biri bacağıma bir el ateş etti. İlk ateşin ardından uzanıp silahını almak istedim. Ancak peşpeşe üç kez ateş etti. Yere yığıldığımda, 30 yaşlarında iri gövdeli bu kişi kendisini bekleyen otomobile binerek yanındaki kişiyle kaçtı. Yaralı olduğum için otomobilin plakasını göremedim. Önce doktorumu aradım. Durumumu bildirdim. Daha sonra da muhasebecim Kemal Cebeci'yi aradım. Beni hastaneye kaldırdılar. Hiçkimse tarafından tehdit edilmedim. Hiç kimseden de şüphelenmiyorum. Kimseyle problemim yok. Galatasaray'la ilgili bir yazı yazmıştım, tepkiler gelmişti. Ondan olabilir. Vuran kişiyi görsem tanırım. Ama kim olduğunu bilmiyorum" diye konuştuğu öğrenildi. Trabzonspor başkanlık seçimi ile soru üzerine Çilingiroğlu'nun, "Ahmet Ağaoğlu benim golf arkadaşımdır. Onunla başka bir ilişkimiz yok. Böyle bir olay dolayısıyla vurulacağımı düşünemiyorum" diye konuştuğu belirtildi. 
   
   'Bize yanlış yaptın' 
   Öte yandan polis yetkililerinden alınan bilgiye göre, Çilingiroğlu'nun vuran kişinin, 'Bize yanlış yaptın. Seni bu yüzden cezalandırıyoruz' dediği öne sürüldü. 
   Cerrahpaşa Tıp Fakültesi Öğretim Üyesi Prof. Işık Akgün, 1 saat 45 dakika süren ameliyatın başarılı geçtiğini ve sakatlık riski bulunmadığını söyledi. Çilingiroğlu'nun üç ay sonra yere basabileceğini kaydeden Akgün, şu bilgileri verdi "Sağ dizden giren kurşun bacağın içinde duracak. Çıkarılması mümkün değil. Bir zararı da yok ama ufak tefek problemler olacak. Üç ay içinde normal yaşantısına devam edecek." 
   
   'Oturduğu evi kurşunlayan h l hapiste'    Çilingiroğlu'nun avukatı Osman Hacıbekiroğlu, hastanede yaptığı açıklamada, "Kaya Bey saldırganı tanımıyor, ama eşk lini biliyor. Saldırganla göz göze gelmiş. Kaya Bey'in vereceği detaylar, olayın aydınlanmasını sağlayacaktır" diye konuştu. Hacıbekiroğlu, Çilingiroğlu'nun savcılığa, tehdit aldığına dair başvuruda bulunmadığını, her zaman tek başına rahatça hareket ettiğini vurguladı. Çilingiroğlu'nun kimseye bir borcu olmadığını da söyleyen Hacıbekiroğlu, "Her şeyi araştırıyoruz. Bu olayın evini kurşunlayan kişilerle alakası olduğunu düşünmüyoruz. Çünkü o insanlar şu an tutuklu" dedi. 
   
      'Vurulunca beni aradı'    Eşinin saldırının hemen ardından kendisini aradığını söyleyen Hülya Avşar, yaptığı kısa açıklamada, "Şu anda size söyleyecek bir şeyim yok. Daha Kaya'yı görmedim. Biz de neye uğradığımızı şaşırdık" dedi. Çilingiroğlu aradığında telefonu yanıtlayan Avşar'ın asistanı ise, "Kaya Bey 'Vuruldum, vuruldum' diye inliyordu. Telefonu hemen Hülya Hanım'a verdim" diye konuştu. Bu arada polis yetkilileri de hastaneye giderek Avşar'dan bilgi istedi. Polis, Avşar'a, Trabzonspor'un başkanlık seçiminde kulis çalışmaları yaptığı için eşinin tehdit alıp almadığını sordu. 
   
   Ergen, sarılarak teselli etti    Çilingiroğlu'nun vurulduğunu duyan yakınları ve arkadaşları da hastaneye akın etti. Beşiktaş Spor Kulübü Başkanı Başkanı Serdar Bilgili, Yönetim Kurulu Üyeleri Yıldırım Demirören ve Kıvanç Oktay, menajer Sinan Engin, Alaattin Çakıcı'nın kardeşi Gencay Çakıcı, Nail Keçili, Adnan Şenses, Şefik Öztek, Ali Şen, Adnan Şen, Emre Ergani, Gülben Ergen solda İbrahim Kutluay ve Demet Şener hastaneye giderek Hülya Avşar'a geçmiş olsun dileklerini iletip Çilingiroğlu'nun durumu hakkında bilgi aldı. "Kaset olayı"ndan sonra aralarındaki buzları eriten Ergen'le Avşar, yıllar sonra ilk kez hastanede kucaklaştı. 
   
   
   'Terim, en sevilmeyen futbol kişiliği..'    Kaya Çilingiroğlu, 4 Kasım 2003 tarihinde Vatan gazetesinde yazdığı Galatasaray'la ilgili yazı yüzünden vurulmuş olabileceğini belirtti. Çilingiroğlu özetle şunları yazmıştı 
   ... Derbinin kalitesini bozup maçı bu hale getiren ikili Bülent- Ayhan. Terim, hal ve hareketleri, beyanatları ile Türkiye'nin G.Saraylılar dahil en 'sevilmeyen' futbol kişiliği. 
   ... Bülent efendi senin ne işin var Beşiktaş soyunma odasında "Ben kabadayı değil, adamım" diyorsun. Adamlık senin nerenden geçmiş Seni Türkiye tanıyor. Bu ne ilk ne son hareketin. 
   
   
</TEXT>
</DOC>
