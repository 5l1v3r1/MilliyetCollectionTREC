<DOC>
<DOCNO> 188617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sontur03.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Çürük raporu verilen okulda eğitim yapıyorlar... 
</HEADLINE>
<TEXT>

     Yozgat'ın Yenifakılı İlçesi Cumhuriyet İlköğretim Okulu öğrencilerinin, yeni bina yapılmasına rağmen ''Çürük'' raporu verilen binada eğitim-öğretim gördüğü bildirildi. 
     A.A muhabirinin edindiği bilgiye göre, 1937 yılında yapılan Yenifakılı İlçesi Cumhuriyet İlköğretim Okulu binası için, 2 yıl önce Yozgat Bayındırlık ve İskan Müdürlüğü teknik elemanlarının yaptığı inceleme sonucu ''çürük'' olduğu tespit edilerek yıkımına karar verildi. Okul yakınına 12 derslikli yeni bir bina yapılmasına rağmen, yeni öğretim yılı ''çürük'' raporu bulunan ve duvarları çatlayan binada başladı. 
     Yozgat İl Milli Eğitim Müdürü Cesim Ateş, yaptığı açıklamada, yeni okul binasının çevre düzenlemesinin yapılmaması nedeniyle taşıma işleminin gerçekleşmediğini söyledi. 
     Çevre düzenlemesinin bir an önce bitirilmesi ve öğrencilerin yeni binaya nakledilebilmesi için gerekli hazırlıkların yapılacağını belirten Ateş, ''Yaklaşık bir ay önce okulun çevre düzenlemesinin de yapılması için 30 milyar lira gönderdik. Önümüzdeki günlerde çevre düzenlemesi yapılacak, 260 öğrenci yeni binaya nakledilip, eski bina yıkılacak'' dedi. 
     
</TEXT>
</DOC>
