<DOC>
<DOCNO> 190048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/spor/spo02.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Krizin adı Tuncay 
</HEADLINE>
<TEXT>

   Fenerbahçeli genç yıldızın, Bursaspor maçının devre arasında Hooijdonk ve Fatih Akyel ile tartıştığı ardından soyunma odasının camlarını kırdığı öğrenildi. Daum'un, Tuncay'ı yedeğe çekeceği belirtildi 
      YALÇIN TÜRK 

   
   'Pas vermelisin' 
   FENERBAHÇE'DE performansı her hafta biraz daha düşen ve eleştirilerin odak noktasını oluşturan Tuncay Şanlı, Bursaspor maçının devre arasında soyunma odasını birbirine kattı. Sarı - Lacivertli takımın Hollandalı yıldızı Van Hooijdonk genç oyuncudan müsait durumdaki arkadaşlarına pas vermesini isterken, gereksiz çalım ve şutlarla pozisyonları boş yere harcadığını söyledi, daha dikkatli olması konusunda uyardı. 
   
   'İşine bak, konuşma' 
   GOLCÜ oyuncunun çıkışına sinirlenen ve oturduğu yerden Hooijdonk'a karşılık veren Tuncay'ın, bu kez Fatih Akyel'in tepkisiyle karşılaştığı belirtildi. Fatih'in, genç yıldıza, "35 yaşındaki adama cevap vermeye utanmıyor musun İşine bak, denileni yap" dediği ve ardından iki futbolcunun itiştiği öğrenildi. Yaşanan olaya sinirlenen Tuncay'ın soyunma odasındaki camları kırdığı kaydedildi. 
   
   'Bu halin ne ' 
   TEKNİK Direktör Daum'un ise duruma hiç müdahale etmediği ve sadece kavgayı izlediği bildirildi. Alman hocanın karşılaşma sonrası ise Tuncay ile özel bir görüşme yaparak, "Ayakta duramıyorsun. Bu halin ne Bir an önce kendini toparlamalısın" ifadelerini kullandığı öğrenildi. Daum'un cuma günü oynanacak Adanaspor maçında formsuzluğu nedeniyle Tuncay'a ilk onbirde görev vermeyi düşünmediği de kaydedildi. 
   
   Bir gün gelecek    Murat Özaydınlı, her kurumun üzerine korkusuzca giden siyasi iradenin federasyona da el atacağını iddia etti 
   
   Öfke dinmiyor 
   ASBAŞKAN Murat Özaydınlı, tüm kurumların üzerine cesur adımlarla giden siyasi iradenin Futbol Federasyonu'nu da sıraya alacağına inandıklarını söyledi. Özaydınlı, "Şu anda Türkiye'de kararlı bir siyasi irade var. Geçmişte federasyon gibi kurumlar kollanırdı. Oysa şimdi siyasi irade her kurumun üzerine korkusuzca gidiyor. Sıra federasyona da gelecek" diye konuştu. 
   
   'Hagi ile konuştu' 
   İSMET Arzuman'ın altı değişikliğe rağmen iki dakika uzatma verdiğini, bunun 1 dakika 7 saniyesini Hagi ve futbolcularla konuşarak geçirdiğini söyleyen Fenerbahçe yöneticisi Murat Özaydınlı, "Rakiplerimize bakıyoruz, aleyhlerine penaltı çalınmıyor. Türkiye, şeffaf ve temiz toplum olma yönünde hızla ilerliyor. Futbol da bundan nasibini mutlaka alacaktır" ifadesini kullandı. 
   
   Ümit'ten savunma 
   BURSASPOR maçında oyundan çıkarken kaptanlık bandını yere bıraktığı için tepki toplayan Ümit Özat kendini savundu. Tecrübeli oyuncu, "Her futbolcu oyundan çıkarken üzülür. Bandı kolumdan çıkardığımda Tomas yanıma geliyordu. Ona uzatmak istedim. Aniden arkasını dönünce bant yere düştü" diye konuştu. 
   
   'Adalet istiyoruz' 
   YÖNETİCİ İlhan Ekşioğlu ise hakem hatalarında sorunlar olduğunu, verilen kararlarda standartın tutmadığını belirtti. Ekşioğlu, "Herkes ayağını denk alsın, şapkasını önüne koysun. Rakiplerimiz federasyon üzerinde baskı kurarak istedikleri hakemlerle oynuyorlar. Biz yaygara koparıp hakemlerden medet uman bir kulüp değiliz. Ama pısırık da değiliz, adelet istiyoruz" dedi. 
   
   Fenerbahçe Günlüğü    
   Konvoy terörü 
   BURSA dönüşü Fenerbahçe kafilesi hız sınırlarını alt üst etti. Basın mensuplarının araçları takımla birlikte feribota binebilmek için adeta ralli yaptı. Sarı - Lacivertli oyuncuların otobüsü ile taraftarları taşıyan araçların Topçular iskelesinde sıraya girmeden gemiye alınması ise vatandaşların tepkisini topladı. 
   
   Saracoğlu'na file 
   SARI - Lacivertli kulübün cumartesi günü yapılan Yüksek Divan Kurulu toplantısında önemli maddeler tartışılacak. Yönetim Şükrü Saracoğlu Stadı'nda kalelerin arkasındaki tribünlere file çekilmesini gündeme getirecek. Toplantıda sportif ve sosyal çalışmalarından ötürü Dünya Fair Play Ödülü'ne layık görünen Olimpiyat Şampiyonu Gazanfer Bilge'ye onur plaketi verilecek. 
   
   Recep Hata yapmadım 
   BURSASPOR maçında kalesinde iki gol gören genç Recep, görevini en iyi şekilde yaptığını söyledi. Sarı - Lacivertli takımın file bekçisi gollerde hatası bulunmadığını kaydetti, "İyi bir maç çıkardığımı düşünüyorum" dedi. Fenerbahçe, Adanaspor maçının hazırlıklarına bugün çift antrenmanla start verecek. Yarınki çalışma Saracoğlu Stadı'nda yapılacak. 
   
   
   
   
</TEXT>
</DOC>
