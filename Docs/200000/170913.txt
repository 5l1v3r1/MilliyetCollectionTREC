<DOC>
<DOCNO> 170913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sondun26.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Koreli yapışık bebeklerin ameliyatı sona erdi... Durumları iyi... 
</HEADLINE>
<TEXT>

     Singapur'daki Ruffles Hastanesi doktorlarının, omurgalarının alt tarafından yapışık 4 aylık Koreli kız kardeşlere yaptığı ameliyat sona erdi. 
     Hastane sözcüsü Doktor Prem Kumar, düzenlediği basın toplantısında, Sa Rang ve Ji Hye adlı kız kardeşlerin başarılı bir şekilde ayrıldığını, ameliyatın yaklaşık 5 saat sürdüğünü bildirdi. 
     Kızların durumlarının iyi olduğunu, 48 ila 72 saat yoğun bakımda kalacaklarını ifade eden sözcü, ''Aileleri ikizlerle birlikte ve çok mutlular'' dedi. 
     Sözcü, omurgalarının alt tarafından yapışık ikizlerin, ilerleyen yaşlarda ayakta durma ve oturmalarının mümkün olmayacağını, kafatası ve belkemiğiyle ilgili deformasyonların oluşmaması açısından ameliyatın bu safhada yapılması gerektiğini söyledi. 
     Yaklaşık 28 bin 500 dolara mal olan ameliyat, Ruffles Hastanesi Başhekim Yardımcısı olan, İranlı yapışık ikizlerin ameliyatını da yapan uzman Doktor Keith Goh'un denetiminde yapıldı. 
     Doktor Keith Goh başkanlığındaki ameliyat ekibi, 2001 Kasım'da 18 aylık Nepalli başlarından yapışık ikizleri ayırmayı başarmıştı. 
     Hastane doktorlarının, iki hafta önce başlarından yapışık İranlı kız kardeşleri ayırma ameliyatı başarısızlıkla sonuçlanmıştı. 29 yaşındaki Ladan ve Lale Bijani kardeşler, ameliyata girdikten 90 dakika sonra kan kaybından hayatlarını kaybetmişti. 
     Singapurlu doktorlar, bebeklerin babasına, kızlarının hayatta kalma şanslarının yüzde 85 olduğunu bildirmişti. 
     
</TEXT>
</DOC>
