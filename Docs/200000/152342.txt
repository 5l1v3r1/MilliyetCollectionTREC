<DOC>
<DOCNO> 152342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/soneko11.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni otomobil sahipleri ek vergiden muaf... 
</HEADLINE>
<TEXT>

     Ek motorlu taşıtlar vergisi ile ilgili yapılacak uygulamalar belirlendi. 
     Maliye Bakanlığı'nın bugünkü Resmi Gazete'de yayınlanan tebliğine göre, Motorlu Taşıtlar Vergisi kanununun ilgili maddelerindeki tarifelere göre vergiye tabi olan ve Kanunun yayınlandığı 11 Nisan 2003 tarihinde sicilde kayıtlı bulunan taşıtlar bir defaya mahsus olmak üzere, 2003 yılı için tahakkuk ettirilen motorlu taşıtlar vergisi turarı kadar, ek motorlu taşıtlar vergisine tabi olacak. 
     Verginin yürürlüğe girdiği tarihten sonra sicile kayıt edilecek taşıtlar ise ek motorlu taşıtlar vergisine tabi olmayacak. Ayrıca, motorlu taşıtlar vergisi kanunun ilgili maddelerinde yer alan muafiyet ve istisna hükümleri kapsamına giren taşıtlar, ek motorlu taşıtlar vergisine tabi tutulmayacak. 
     Kanunun yürürlüğü girdiği tarihe kadar ilgili sicillerde kayıt ve tescil edilmiş bulunan taşıtlarından dolayı motorlu taşıtlar vergisi mükellefi olanlar, ek motorlu taşıtlar vergisinin de mükellefi olacak. 
     Ek motorlu taşıtlar vergisinin mükellefi, 2003 yılı için adlarına tahakkuk ettirilen kotorlu taşıtlar vergisi tutarı kadar ek motorlu taşıtlar vergisini, bir defaya mahsus ve iki eşit taksitte olmak üzere, birinci taksiti Mayıs ayında, ikinci taksiti ise Ekim ayında yatıracaklar. 
     
     EK VERGİDEN SORUMLU MÜKELLEFLER 
     İlgili sicillerde adlarına taşıt kayıt ve tescilli olan ve mükellefiyetleri devam edenler, 2003 yılı başı ile kanunun yürürlüğe girdiği tarihe kadar adına ilk defa ilgili sicillerde taşıt kayıt ve tescil edilmiş olan kişiler ve kanunun yürürlüğe girdiği tarihe kadar noter senedi ile satın alınan taşıttan dolayı, 2003 yılı Ocak ayı başında adına motorlu taşıtlar vergisi tahakkuk ettirilmiş olan mükellefler de belirlenen tarihlerde ek motorlu taşıt vergisini ödeyecekler. 
     Noter satış senedi ile 2003 yılının birinci altı aylık dönemi içinde yapılan satışlarda satıcının mükellefiyeti, noter satış senedinin düzenlendiği tarihi takip eden son 6 aylık dönemin başında sona erecek, alıcının mükellefiyeti ise bu dönemin başında başlayacak. Bu nedenle, 2003 yılı birinci altı aylık dönemde noter senedi ile alınmış olan taşıtlarda, ek motorlu taşıtlar vergisinin Mayıs ayına ait birinci taksiti satıcı tarafından ödenecek. Alıcının mükellefiyeti ise 2003'ün ikinci altı aylık döneminin başında başlayacak ve alıcının mükellefiyeti 11 Nisan itibarıyla başlamadığından, alıcı motorlu taşıtlar vergisinin Ekim ayındaki ikinci taksidini yatıracaklar. 
     Noter satış senedi 2003 yılının ikinci 6 aylık dönemi içinde yapılan satışlarda satıcının mükellefiyeti, noter satış senedinin düzenlendiği tarihi takip eden takvim yılının başında sona erecek. Bu nedenle, bu dönemde satıcının mükellefiyeti 2004 yılı başında sona ereceği için, 2003 yılı Ekim ayına ait ikinci ek motorlu taşıtlar vergisi taksiti de satıcı tarafından ödenecek. 
     Kanunun yürürlüğe girdiği tarihten sonra 11 Nisan dahil ilk defa ilgili sicillere kayıt ve tescil edilmiş olan taşıtlar için ek motorlu taşıtlar vergisi tahakkuku yapılmayacak. 
     





</TEXT>
</DOC>
