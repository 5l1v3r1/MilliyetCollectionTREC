<DOC>
<DOCNO> 199297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sonspo12.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor yıldızlarını uyaracak .. 
</HEADLINE>
<TEXT>

     Takımın son haftalarda aldığı sonuçlardan memnun olmayan Konyaspor yönetimi, Denizlispor maçı öncesi vasat oynayan as futbolcularını uyaracak. 
     Konyaspor Kulübü Başkanı Mehmet Köseoğlu, son 8 haftadır galibiyet yüzü görmeyen takımın, kendisine denk ya da daha alt seviyedeki takımlarla hep berabere kaldığını, bunun da takımda strese neden olduğunu söyledi. 
     Konyaspor'un her şeye rağmen kötü bir takım olmadığını ifade eden Köseoğlu, ''Yaşadığımız stres, kesinlikle ligden düşme stresi değil. Daha iyi sonuçlar alamadığımız için stres yaşıyoruz. Ligden düşmek aklımızın ucundan bile geçmiyor'' dedi. 
     ''Konyaspor bu kadroyla şu anki bulunduğu yerde olmamalıydı'' diyen Köseoğlu, şunları kaydetti 
     ''Ligin başında kurduğumuz kadro düşünüldüğünde bugün Konyaspor'un ilk 10 takım içinde olması gerekirdi. Ligin başında yüksek ücretler ödeyerek flaş transferler yaptık. Ancak bu oyuncularımız, beklenen futbolu ortaya koyamadı. Vasat oynayan bu yıldız futbolcuları, Denizlispor maçı öncesi uyaracağız. Yeni transferlere ihtiyaç olup olmadığını ise teknik heyetin vereceği rapor gösterecek.'' Denizlispor'un geçen hafta Gençlerbirliği'ni kendi sahasında net bir skorla yendiğini, ancak kendi evinde kötü oynadığını vurgulayan Köseoğlu, bu avantajı kullanarak hafta sonu deplasmandan puan ya da puanlarla dönüp beklenen çıkışı başlatacaklarını sözlerine ekledi. 
     
</TEXT>
</DOC>
