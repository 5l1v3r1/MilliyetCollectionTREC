<DOC>
<DOCNO> 183638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/sontur21.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Nuruosmaniye'de turistin çantasını alan kapkaççı linçten kurtuldu 
</HEADLINE>
<TEXT>

     Eminönü'nde ABD'li bir kadın turistin çantasını kapkaç yapmak isteyen bir kişi, çevredeki esnaf tarafından yakalanarak polise teslim edildi. 
     Nuruosmaniye Caddesi üzerinde meydana gelen olayda, Mesut S. adındaki bir kişi, alışveriş yapan ABD'li turist Suzan Dilon'un çantasını alarak kaçtı. 
     Bunun üzerine, çevrede bulunan esnaf bu kişiyi kovalamaya başladı. Çantayı atarak kaçmaya devam eden bu kişi, kısa süren kovalamacanın ardından yakalandı. 
     Bu tür kapkaç olayının turistleri olumsuz etkilediğini belirten bazı işyeri sahipleri ve çalışanları, kapkaççıya tekme-tokat vurmaya başladı. 
     Bu kişi daha sonra, diğer esnafın da araya girmesiyle polise teslim edildi. Elleri kelepçelenen ve üzerinden bir asker kimliği çıkan zanlı, daha sonra turist Dilon ile yüzleştirildi. 
     Bu sırada suçunu kabul eden zanlının, ''İlk defa kapkaç yapıyorum, özür dilerim, beni affedin'' dediği duyuldu. 
     Tur rehberi, bu sözleri Dilon'a aktardı. Şikayet için gerekli prosedürü de öğrenen Dilon, şikayetçi olmaktan vazgeçti. 
     Bunun üzerine esnaf tekrar devreye girerek, turistten kapkaççı hakkında şikayetçi olmasını istediler. 
     Dilon, daha sonra tur rehberi ve olayın tanıklarından birkaç kişiyle birlikte, şikayetçi olmak üzere, Sirkeci Polis Merkezi'ne gitti. 
     
</TEXT>
</DOC>
