<DOC>
<DOCNO> 171697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/ekonomi/eko01.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem içkili, hem içkisiz kebap konağına Erdoğan'lı açılış... 
</HEADLINE>
<TEXT>

   Kebapçı İskender'in kurucusu İskender Efendi'nin konağının benzeri içkili ve içkisiz lokantalarıyla hizmete giriyor. Konağın açılışını Başbakan Erdoğan yapacak 
      
   Bursa'da 136 yıllık iskender döner kebabı geleneğini üçüncü kuşak olarak sürdüren Yavuz İskenderoğlu, 5 trilyon lira harcayarak, dedesinin 1800'lü yıllarda kullandığı İskender Efendi Konağı'nın aynısını yaptırdı. 
   Bursa Soğanlı Botanik Parkı'nda 2 bin metrekare alan üzerinde bahçe ve iki katlı ahşap binadan oluşan tesisi bugün Başbakan Tayyip Erdoğan açacak. Kebapçı İskender'in kurucusu olan dedesi İskender Efendi'nin Setbaşı'nda oturduğu evi yansıtan, küçük bir sarayı andıran konağın girişinde bulunan avlu, avlunun sağında taşlık ya da hayat olarak adlandırılan ve içkili et lokantası olarak hizmet verecek büyük bir salon, sol tarafında ise içkisiz iskender döner kebabının ikram edileceği dükk n bulunuyor. 
   
   Özel misafire 'Namahrem' odası 
   Konağın ikinci katında ise çok amaçlı kullanılacak sofa ve her iki yanında önemli misafirleri ağırlayacak olan 'Namahrem' ve 'Divan' odaları yer alıyor. Duvar, tavan ve döşemelerindeki motif ve renkleri, tamamen Osmanlı döneminin özelliklerini yansıtan tesisin her tarafını, halıdan mumluğa kadar antika eserler süslüyor. 
   Konağın bahçesinde ise antika çeşmelerin yanı sıra Osmanlı döneminde yetiştirilen 100'den fazla bitki çeşidi bulunuyor. 
   
   'Araştırmacı konak yapımcısı'    Yavuz İskenderoğlu, mimari ve restorasyon projelerini kendisinin hazırladığı tesisin 3.5 milyon dolara yaklaşık 5 trilyon lira mal olduğunu bildirdi. 
   Dedesinin yaşadığı evi yeniden yapmak amacıyla yola çıkarak inşa ettirdiği konağın, otantik bir ortamı hayal edenlerin mekanı olacağını anlatan İskenderoğlu, tesisin kendisine, İskender Kebapçısı'nın yanı sıra "araştırmacı konak yapımcısı" kimliğini de kazandırdığını söyledi. İskenderoğlu, "Buraya harcadığım paranın, kebap, köfte satarak kazanılmayacağını çok iyi biliyorum. Zaten para kazanmak için değil ülkeme, İskender adını yaşatacak kalıcı bir eser bırakmak için bu tesisi yaptım" dedi. 
   
   
</TEXT>
</DOC>
