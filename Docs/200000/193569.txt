<DOC>
<DOCNO> 193569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sonspo30.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan futbolculara Sergen'i örnek alın .. 
</HEADLINE>
<TEXT>

     Fenerbahçe, hafta sonunda Çaykur Rizespor ile yapacağı lig maçının hazırlıklarını tek antrenmanla sürdürdü. 
     Teknik direktör Christoph Daum yönetiminde, Samandıra Tesisleri'nde gerçekleştirilen ve yaklaşık 1,5 saat süren antrenmanda, futbolcular kondisyon ve taktik çalışmanın ardından çift kale maç yaptılar. 
     Kondisyon çalışması sırasında takımdan ayrı tesislerde bulunan Daum, taktik idmanın başlamasıyla sahaya çıkarak, idmanı yönetti. 
     Hafif sakatlıkları bulunan Kemal ve kaleci Recep, antrenmanda yer almayarak, salonda çalıştı. 
     
     BEYLER SERGEN DÜN NE YAPTI.. 

     Christoph Daum, hem taktik çalışma, hem de çift kale maçta futbolcularını zaman zaman uyardı. 
     Taktik çalışma sırasında bir pozisyonda oyunu durduran Alman çalıştırıcı, ''Beyler, beyler... Baskı yarattığımızda daha sakin olmalıyız, soğukkanlı olmalıyız. Siz dün Sergen'i gördünüz. Topla buluştuğu o ortamda, gol pozisyonunda ne kadar rahat attı pasını'' dedi. 
     Daum ayrıca oyuncularına, ''Kopmadan, yakın oynayın. Herkes oyunda olsun'' şeklinde uyarılarda bulundu. 
     Bir pozisyonda geriye dönemeyen Fatih'e de seslenen Alman teknik adam, ''Fatih, pozisyonuna geç. Sürekli önde olma, arada bir çık'' dedi. 
     Christoph Daum, çift kale maçta ise Semih'in kale direğinin dibinden boş kale yerine topu auta göndermesi üzerine oyunu durdurarak, ''Bu tür golleri yapamadığınız zaman bırakın hiçbir şey yapmayalım. Bunun özürü olmaz'' diye uyarı yaptı. 
     Bu arada pozisyonun ardından Semih bir gol atınca Daum, ''Bravo işte böyle'' diye futbolcusuna destek verdi. 
     Zaman zaman sert geçen antrenmanda İsmail ve Alper hafif sakatlık geçirdi. 
     
     DAUM'UN İLK 11 ARAYIŞI 

     Akçaabat Sebatspor maçı sonrasında Çaykur Rizespor karşılaşmasında farklı bir ilk 11'i sahaya sürmesi beklenen Daum, antrenmanda çift kale maçta Semih'i as takımda görevlendirdi. 
     Dünkü idmanda as takımda oynattığı Mahmut Hanefi'ye bugün yedekler arasında yer veren Alman çalıştırıcı, Semih'i forvette Hooijdonk'un yanında oynatırken, Tuncay'ı sol kanada çekti. 
     Yusuf ve Ümit ise dünkü idmanda olduğu gibi yine as kadroda oynadı. 
     Antrenman maçında as takım, Hooijdonk, Tuncay ve Semih'in 2 golleriyle yedek takımı 4-2 yendi. Yedek takımın iki golü de Ukraynalı futbolcu Rebrov'dan geldi. 
     İdman sonunda Semih, Tuncay ve Serhat, bir süre özel olarak gol çalışması yaptı. 
     Fenerbahçe, yarın basına kapalı yapacağı antrenmanla Çaykur Rizespor maçının hazırlıklarını sürdürecek. 
     
     UEFA HEYETİNDEN STATTA İNCELEME 

     İstanbul'daki bazı statları incelemek üzere Türkiye'ye gelen UEFA Stat ve Güvenlik Komitesi Başkanı Ernie Walker ve UEFA Stat Güvenlik Departmanı Müdürü Marc Timmer, Atatürk Olimpiyat Stadı'nın ardından, Fenerbahçe Şükrü Saracoğlu'nu da gezdi. 
     Stadı inceleyen heyete Türkiye Futbol Federasyonu Genel Sekreter Vekili ve UEFA Stat Komitesi Üyesi Metin Kazancıoğlu eşlik etti. 
     
</TEXT>
</DOC>
