<DOC>
<DOCNO> 182568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/siyaset/siy06.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'İkili eğitim kalkacak' 
</HEADLINE>
<TEXT>

   Sıdıka Kınacı İlköğretim Okulu'ndaki törene Milli Eğitim Bakanı Çelik'le katılan Başbakan Erdoğan, "İkili eğitim kalkacak, sınıf mevcutları düşürülecek, bilişim teknolojisi yakalanacak" dedi 
   ANKARA Milliyet 

   
   2003 - 2004 eğitim - öğretim yılının ilk gününde Altındağ'daki Sıdıka Kınacı İlköğretim Okulu'nda düzenlenen törene Milli Eğitim Bakanı Hüseyin Çelik'le katılan Başbakan Recep Tayyip Erdoğan, ikili eğitimi kaldıracakları müjdesini verdi. Zemin artı üç katlı okullar yerine, zemin artı iki ya da tek katlı okul uygulamasına geçileceğini kaydeden Erdoğan, bilişim teknolojisinin yakalanacağı okullarda üç öğrencinin yan yana oturduğu dönemlerin geride kalacağını da vurguladı. 
   
   'ÖĞRETMENLER BAŞ TACI' 
   Öğrenci ve öğretmenler kadar heyecanlı olduğunu belirten Erdoğan "Ezberlemeyi değil anlamayı, tekrarı değil üretmeyi ve kendi başına düşünmeyi öğreten bir eğitim modelinin gerekleri üzerinde duruyoruz ve bunu gerçekleştirmeye mecburuz. Eğitimi, sağlığı çözeceğiz, adaleti çözeceğiz ki ayağa kalkalım yoksa ayağa kalkmamız mümkün değil" diye konuştu. Öğretmenlerin de her zaman baş tacı olduğunu ifade eden Erdoğan, "Öğretmen açığının kapatılması için gayret sarf ediyoruz" dedi. 
   
   
</TEXT>
</DOC>
