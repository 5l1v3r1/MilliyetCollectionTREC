<DOC>
<DOCNO> 180047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sonspo05.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
3 büyükler gelecekten "Ümitli"... 
</HEADLINE>
<TEXT>

     Birinci Süper Futbol Ligi'nde bu sezon şampiyonluk için büyük bir mücadele veren Beşiktaş, Fenerbahçe ve Galatasaray, bir yandan da gelecek yıllarda da hedeflerine ulaşmak için yatırım yapıyorlar. 
     Ligin ''3 büyük'' takımı olarak görülen Fenerbahçe, Galatasaray ve Beşiktaş, son 2 sezonda transfer çalışmalarını Ümit Milli Takım'da forma giyen oyunculara yönelik yaparak geleceklerini güvence altına almaya çaba gösteriyorlar. 
     UEFA kriterlerine uymak için çalışmalar yapan ''3 büyükler'', yabancı oyuncu transferlerinde zaman zaman sıkıntılar yaşarken, transfer döneminde tanıdıkları ve umut vaadeden futbolcuları kadrolarına katmak için birbirleriyle kıyasıya mücadeleye girdiler. 
     
     FENERBAHÇE DAHA HIZLI 
     Son yıllarda ligde istediğini elde edemeyen Fenerbahçe, bu sezon için teknik direktör Christoph Daum ile şampiyonluğa ulaşmaya çalışırken, gelecekte de başarı elde etmek için birçok Ümit Milli Takım oyuncusunu kadrosuna dahil etti. 
     Ümit Milli Takım Teknik Direktörü Raşit Çetiner'in, 14. Avrupa Ümitler Şampiyonası elemelerinde Portekiz ile yapılacak maç için belirlediği kadroda 7 Fenerbahçeli futbolcu bulunurken, sarı-lacivertli takım bu özelliğiyle Beşiktaş ve Galatasaray'a göre geleceğe en fazla yatırım yapan takım olarak dikkat çekiyor. 
     Rüştü'nün FC Barcelona'ya transferinin ardından kaleyi Ümit Milli Takım'da forma giyen Recep Biler'e teslim eden Fenerbahçe, bu oyuncunun yedeği olarak da bir başka Ümit Milli Takım kalecisi Volkan Demirel'i kadroda tutuyor. Recep ve Volkan ikilisi, bir yandan Fenerbahçe'nin başarısı için ter dökerken, diğer yandan Ümit Milli Takımı'nın Avrupa Ümitler Şampiyonası'na katılması için mücadele ediyorlar. 
     Son 2 sezonda transfer çalışmalarını genç oyunculara yönelik yapan Fenerbahçe, geçen sezon ortasında Gaziantepspor'dan Kemal Aslan'ı transfer ederken, bu sezon da İstanbulsporlu Selçuk Şahin ve Sakaryasporlu Mahmut Hanefi Erdoğdu'yu kadrosuna dahil etti. 
     
     SON TRANSFER SERVET ÇETİN 
     Sarı-lacivertli takım, son olarak Denizlispor'un ümit milli takım oyuncusu Servet Çetin'i de transfer ederek, geleceğe dönük çalışmalarını sürdürdü. 
     Fenerbahçe, Galatasaray'ın da istediği Servet'i kadroya dahil ederek, gelecek için savunmasını güvenceye almaya çalıştı. 
     Bu arada sakatlığı nedeniyle 14. Avrupa Ümitler Şampiyonası Eleme Grubu'nda Portekiz ile yapılacak maçın kadrosundan çıkarılan Serhat da Ümit Milli Takım'da forma giyen bir başka Fenerbahçeli futbolcu. 
     Fenerbahçe, bu 7 oyuncunun dışında geçen yıllarda Ümit Milli Takım'da forma giyen, ancak FIFA Konfedarasyon Kupası maçlarıyla birlikte A Milli Takım'da oynamaya başlayan Tuncay Şanlı'yı da kadrosunda bulunduruyor. 
     Sarı-lacivertli takım, ayrıca yine geçen yıllarda Ümit Milli Takım'da forma giyen İsmail Güldüren'i de Gençlerbirliği'nden transfer etmişti. Bunun yanında Fenerbahçe altyapısında yetişen Semih Şentürk de Genç Milli Takım'da forma giyen bir başka sarı-lacivertli oyuncu olarak göze çarpıyor. 
     
     GALATASARAY'DA 3 ÜMİT MİLLİ FUTBOLCU 
     Son 10 yılda Türkiye'de ve Avrupa'da elde ettiği başarılarla bu döneme damgasını vuran Galatasaray ise 3 ümit milli futbolcuyu kadrosunda bulunduruyor. 
     Galatasaray, geçen sezon yurtdışında forma giyen Suat Usta ve kaleci Aykut Erçetin'in transferinin yanısıra altyapıda yetişen ve bu sezon oynadığı futbolla A takımda yerini sağlamlaştıran Sabri'yi de Ümit Milli Takım'a vermenin mutluluğunu yaşıyor. 
     Galatasaray'ın kadrosunda ayrıca geçen sezonlarda Ümit Milli Takım'da forma giyen genç oyuncular Orhan Ak, Berkant Göktan, Cihan Haspolatlı yer alıyor. 
     
     BEŞİKTAŞ DA YATIRIMLARINA HIZ VERDİ 
     Geçen sezon şampiyonluğa ulaşarak 100. yılında bu başarıyı yakalayan Beşiktaş, bu sezon transfer politikasını da geleceğe dönük belirledi. 
     Siyah-beyazlı kulüp, özellikle Mircea Lucescu'nun isteği doğrultusunda Ümit Milli Takım'da forma giyen oyunculara yöneldi. Beşiktaş, Raşit Çetiner'in Portekiz maçı için belirlediği Ümit Milli Takım kadrosunda bulunan Okan Koç ile Sinan Kaloğlu'nu sezon başında transfer etti. 
     Beşiktaş, sezon başında Galatasaray'a transferi gündemde olan Okan Koç'u son anda transfer ederken, geçen sezon attığı gollerle adından söz ettiren Sinan'ı da Altay'dan aldı. 
     ''Kara kartallar'', Sinan ve Okan'ın dışında zaman zaman Ümit Milli Takım'a çağrılan kaleci Ramazan Kurşunlu'yu Altay'dan, savunma oyuncusu Gökhan Zan'ı da Çanakkale Dardanelspor'dan alarak, geleceğe dönük çalışmalarını hızlandırdı. 
     Bu arada Beşiktaş, geçen yıllarda Ümit Milli Takım'da forma giyen Adanasporlu Ümit Aydın'ı da sezon başında transfer ederek, geleceğe dönük kadrosunu güçlendirmeye çalıştı. 
     
</TEXT>
</DOC>
