<DOC>
<DOCNO> 189181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/siyaset/siy03.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik Kılavuz ertelenmeli 
</HEADLINE>
<TEXT>

      BAHAR ATAKAN Ankara 

   
   Milli Eğitim Bakanı Hüseyin Çelik, ÖSS kılavuzlarının basılmaması için ÖSYM Başkanı Prof. Dr. Savaş Küçükyavuz'la görüşeceğini söyledi. ÖSYM yetkilileri ise asıl muhatabın YÖK Başkanı Prof. Dr. Kemal Gürüz olduğunu ancak kendilerinin hedef gösterildiği görüşünde. Yükseköğretime girişi yeniden düzenleyen tasarının TBMM Milli Eğitim Komisyonu'ndaki görüşmelerinde konuşan Çelik, "Yasa çıktıktan sonra kılavuz basılırsa ciddi kaynak heba olur. Kılavuz basımının ertelenmesini ÖSYM'den rica edeceğim. Makul algılanacağını düşünüyorum" dedi. 
   Kılavuz basımı hazırlıklarını hızlandıran ÖSYM, çalışmalarını ay sonunda toplanacak YÖK Genel Kurulu'na sunacak. Kurulun kılavuza onay vermesiyle başvuru tarihlerinin de açıklanacağını söyleyen Küçükyavuz, "Hazırlıklarımızı sürdürüyoruz. Sayın Bakan ararsa cevabımı veririm" diye konuştu. 
   ÖSYM, 1 milyon 650 bin adayın başvuracağı sınav ve kılavuz basım maliyetini yaklaşık 30 trilyon lira olarak hesapladı. Hükümetin 2004 - ÖSS'de değişiklik yapabilmesi için YÖK Yasa Tasarısı'nın ÖSYM'nin ilan edeceği başvuru tarihinden önce yasalaşarak yürürlüğe girmesi gerekiyor. 
   
   
   
   
</TEXT>
</DOC>
