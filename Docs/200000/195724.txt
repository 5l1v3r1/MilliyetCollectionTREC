<DOC>
<DOCNO> 195724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sondun27.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Paris'te küreselleşme karşıtı 100 bin kişi "savaşa hayır" dedi 
</HEADLINE>
<TEXT>

     Avrupalı küreselleşme karşıtı yaklaşık 100 bin kişi, bugün düzenlenen gösteride ''savaşa hayır'' dedi. 
     ''Savaşsız bir dünyada, haklarla dolu bir Avrupa'' sloganıyla yapılan yürüyüş, 4 gündür Paris ve 3 banliyösünde devam eden ''Avrupa Sosyal Forum'' toplantılarının bir anlamda ''kapanış töreni'' olma özelliği taşıyor. 
     La Republique Meydanı'nda başlayan yürüyüş, akşam geç saatlerde La Nation Meydanı'nda sona erecek. 
     Avrupa'daki 60 ülkeden 1800'ü aşkın sivil toplum örgütü, sendika ve parti temsilcisinin katıldığı gösteri yürüyüşü, festival havasında geçiyor. 
     Fransız güvenlik güçlerinin yoğun güvenlik önlemi aldığı gösteri yürüyüşüne, Fransa'daki sivil toplum örgütleri, siyasi parti üyeleri ve vatandaşlar da geniş bir katılımla destek veriyor. 
     Gösteri yürüyüşüne, Avrupa Sosyal Forum toplantılarına Türkiye'den katılan yaklaşık 15 sivil toplum örgütünün temsilcisi ve Fransa'daki Türk vatandaşları da yoğun ilgi gösteriyor. 
     Paris'te işsizlik, çevre korunması, savaş karşıtlığı ve sosyal konuların ele alındığı sosyal forumda, Avrupa Birliği'nin geleceği ve Avrupa anayasası da ayrıntılı biçimde tartışıldı. 
     Sosyal Forum toplantılarında 250 seminer ve 55 konferans düzenlenirken, 150'nin üzerinde konser ve film gösterileri gibi sosyal etkinlikler de yapıldı. 
     Avrupa Sosyal Forumu'nun ilki, geçen yıl İtalya'nın Floransa kentinde yapılmıştı. 
     
</TEXT>
</DOC>
