<DOC>
<DOCNO> 158528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sonspo21.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli'den Vestel Manisaspor'a 2 yıllık imza... 
</HEADLINE>
<TEXT>

     İkinci Futbol Ligi A Kategorisi'nde yer alan Vestel Manisaspor, teknik direktör Mustafa Denizli ile 2 yıllık sözleşme imzaladı. 
     Manisa Ves Kafe'de düzenlenen törende Mustafa Denizli, kendisini 2 yıllığına siyah-beyazlı renklere bağlayan imzayı attı. 
     Vestel Şirketler Grubu Yönetim Kurulu Başkanı Ahmet Nazif Zorlu, 3 yıl önce başlayan Vestel-Manisaspor işbirliğinde önemli bir aşamaya geldiklerini söyledi. 
     Taraftarların, ''Büyük başkan bizi bırakma'', tezahüratına, ''Sizi hiçbir zaman bırakmayacağım'' biçiminde karşılık veren Zorlu, şöyle konuştu 
     ''Mustafa Denizli, Vestel'i dünyaya açacak. Birlik ve beraberlik içinde olacağız. Taraftarlarımız da buna destek verecek. Biz yola çıkarken sayın hocamıza güvendik. Hepinize güvendik. Uzun ince bir yolda hep beraber başarıya ulaşacağız.'' Zorlu, kulüp bütçesinin 3 milyon dolar olduğunu belirterek, ''Fazla para harcamakla ve savurganlıkla bir yere varamazsınız. Piyasada bir sürü söz var bütçe hususunda. Afaki rakamlar yoktur. Afaki rakamlarla şov yapmak amacıyla yola çıkmadık. Biz gönlümüzü koyarak yola çıktık'' dedi. 
     DENİZLİ'NİN SÖZLERİ Ailesinin bir kısmının Manisa'da doğduğunu kaydeden Mustafa Denizli ise ''Manisa, benim kentim sayılır'' dedi. 
     Zor bir çalışmanın başında olduklarını anlatan Denizli, şöyle konuştu 
     ''Hiçbir çalışma kolay değildir. Önemli olan zoru kolaya çevirmek ve başarıya dönüştürmektir. Ekip çalışması yapılmazsa başarıya ulaşılması zordur. Biz büyük bir ekip oluşturmak amacındayız. Fazla söz söylemeyeceğiz, çalışacağız. Bugünden itibaren değişikliklere başlayacağız.'' Vestel Manisaspor'un, haddinden fazla para harcayacak bir takım olarak görülmemesini isteyen Denizli, ''Bir takımın harcayacak 30 milyon doları var ise bana ihtiyacı yok. Söylenen rakamlar bizim çalışma sistemimizi bozuyor. Türkiye'de hiçbir kuruluş şehri ile bu kadar birleşmedi. Manisa'nın Vestel ile birlikteliği benim tercihimde etken oldu'' diye konuştu. 
     Denizli, ''Antrenmanlarda eşofman giyecek misiniz'' sorusuna karşılık, ''Transfer çalışmalarında fiilen işin içinde olmayacağım. Ancak daha sonraki çalışmaların hepsine katılacağım'' diye konuştu. 
     Denizli, Türkiye'de şimdiye dek yaptığı sözleşmelerin altında bir ücretle Vestel Manisaspor'a geldiğini de kaydetti. 

     
</TEXT>
</DOC>
