<DOC>
<DOCNO> 185784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/soneko21.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirdöküm, 50 yaşında 
</HEADLINE>
<TEXT>

     Koç Holding Yönetim Kurulu Başkanı Mustafa Koç, sektöründe 50. yılını kutlayan Demirdöküm'ün, artık bir küresel oyuncu olmasının zamanının geldiğini söyledi. 
     Koç Topluluğu'nun kurucusu Vehbi Koç'un girişimiyle 1954 yılında kurulan Demirdöküm'ün 50. yılı dolayısıyla bir basın toplantısı düzenlendi. 
     Mustafa Koç, toplantıda yaptığı konuşmada, Demirdöküm ile gururlandıklarını ifade ederek, ''Topluluğumuzun her işte lider olma prensibini Demirdöküm, ısıtma-soğutma sektöründe gerçekleştirmiş bir kuruluşumuzdur. Demirdöküm, bugün yarım asra ulaşan varlığı ile başlı başına Koç Holding marka ve teknoloji gücünün en önemli simgelerinden biridir'' dedi. 
     ''Artık Demirdöküm'ün bir küresel oyuncu olmasının zamanı gelmiştir'' diyen Mustafa Koç, geçen yıl Çin'de stratejik ortaklıkla kurulan Demirdöküm-Chung Mei şirketinin bunun bir örneği olduğunu söyledi. 
     Koç, Demirdöküm'ün ürünlerinin günümüzde Avrupa ağırlıklı olmak üzere aralarında Çin'in de bulunduğu 38 ülkeye ihraç edildiğini belirterek, şirketin bu konudaki başarısının geçen yıl yüzde 50 oranında artan ihracat rakamları ile de tescillendiğini anlattı. 
     Koç, ayrıca, Türkiye'de mevcut 16 milyon ailenin tümünde en az bir Koç ürününün bulunmasında Demirdöküm'ün de önemli payının olduğunu vurguladı. 
     
     İNŞAAT SEKTÖRÜ YAY ETKİSİ İLE YÜKSELİŞE GEÇECEK 
     Koç Holding Turizm ve İnşaat Grubu Başkanı Bülent Bulgurlu da, Demirdöküm'ün bu yıl 211 milyon Euro olarak gerçekleşmesi beklenen kombine cirosunu, 2008 yılında 550 milyon Euro seviyelerine çıkarmayı hedeflediklerini bildirdi. 
     Bulgurlu, şirketin ihracatını da 5 yıl içinde yüzde 122 artırmayı hedeflediklerini kaydetti. 
     İnşaat sektöründe, belirsizliğin ortadan kalkmasına bağlı olarak yeni canlılık ve büyüme gerçekleşmekte olduğunu anlatan Bulgurlu, 2004 yılından itibaren doğalgazın yurt çapında yaygınlaşmasının sektöre büyük bir hareket getireceğini söyledi. 
     Bulgurlu, birikmiş olan ihtiyaçların artık bir mecburiyet haline dönüşmesinden dolayı, piyasada canlılığın kendisini göstermeye başladığını kaydederek, ''Son yıllarda devamlı küçülen inşaat sektörü, eldeki stokların azalmasına bağlı olarak 2004 yılından itibaren yay etkisi ile yükselişe geçecektir'' dedi. 
     
     ÇİN'DEKİ TESİSİN RESMİ AÇILIŞI ARALIK'TA... 
     Demirdöküm Genel Müdürü Melih Batılı, Çin'in Dongguan bölgesinde kurulan ve deneme üretimi yapılan yağlı radyatör fabrikasının resmi açılışını Aralık ayının başında yapacaklarını bildirdi. 
     Şirketin 50 yıllık faaliyetinden örnekler veren Batılı, Demirdöküm'ün Türk tüketicisini, ilk döküm radyatör, ilk şofben, ilk panel radyatör, ilk döküm kat kaloriferi, ilk monoblok elektrikli termosifon, ilk kombi, ilk döküm kazan, ilk atmosferik brülörlü döküm kazan, ilk yoğuşmalı kombi ile tanıştırdığını anlattı. 
     
     DEMİRDÖKÜM'ÜN 50. YILI 
     İlk olarak Alman DIN tipi Hilden döküm radyatörü üreten şirketin ürünlerini daha sonra döküm soba ve kalorifer kazanları takip etti. 1960-1970 döneminde çeşitli Avrupa firmaları ile lisans anlaşmaları imzalanırken ürün ve tesislerin sayısı arttı. 
     1973'de Alibeyköy-Çobançeşme Fabrikası, 1979'da Bozüyük tesisleri devreye girdi. 1985'de ise fırın ve ocak üretimi için Arçelik ile ortak Ardem kuruldu. 1988'de İnegöl Organize Sanayi Bölgesi'nde döküm radyatör, kat kaloriferi ve kazan üretmek üzere bir tesis daha oluşturuldu. 2001'de Bozüyük Fabrikası Panel Radyatör A.Ş. adı altında ayrı bir şirkete dönüştürülürken, DD Heating ile stratejik bir işbirliğine gidildi. 
     2002'de klima sektöründe Amerikan York firması ile stratejik işbirliği anlaşması imzalanırken, yine aynı yıl Demirdöküm-Chung Mei stratejik ortaklığı oluşturuldu. 
     Şirket, ürünlerini yurtiçinde Demirdöküm ve Termostar, yurtdışında ise Heat-Line ve DEMRAD markalarıyla pazarlıyor. 
     
</TEXT>
</DOC>
