<DOC>
<DOCNO> 193121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sontur20.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Irak'ta tehdit olursa müdahaleden çekinmeyiz .. 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, TBMM'nin hükümete verdiği asker gönderme yetkisi konusunda hiçbir baskı altında hareket etmediklerini ve etmeyeceklerini kaydetti. Gül, 8.5 milyar dolarlık ABD kredisi konusunda bildikleri biçimde hareket edeceklerini ve Türkiye'ye karşı bir tehdit olursa, müdahale etmekten çekinmeyeceklerini söyledi. 
     Dışişleri Bakanı Abdullah Gül, TBMM Plan ve Bütçe Komisyonu'nda Bakanlığının Bütçe Tasarısı görüşülürken komisyon üyelerinin sorularını yanıtladı. Gül, Türkiye'nin Irak'a asker göndermesi konusunda, hükümetin hiçbir baskı altında hareket etmediğini ve etmeyeceğini kaydetti. 
     Yetkinin mutlaka kullanılması gibi bir durumun söz konusu olmadığını ifade eden Gül, Bu konunun sürekli gündemde tutulmasına da taraftar olmadıklarını belirtti Abdullah Gül Türkiye'nin Irak'ın kuzeyinde askerinin bulunduğunun ABD tarafından bilindiğini belirterek, zaman zaman koordine halinde hareket edildiğini bildirdis. Gül, 8.5 milyar dolarlık ABD kredisinin, Irak'a asker gönderme koşuluyla ilişkilendirilmesine ilişkin sorular üzerine de, bu kredinin, ABD'nin tek taraflı olarak kabul ettiği bir düzenleme olduğunu kaydetti. 
     
     BM YETKİSİ VAR, MÜDAHALE EDERİZ 

     Türkiye ve ABD arasındaki kredi anlaşmasının koşullarının gizli değil, gayet açık olduğunu ifade eden Gül şöyle konuştu 
     "Biz eğer bu krediyi kullanma kararı alacak olursak, kendi bildiğimiz doğrultuda hareket edeceğiz. Eğer bu süre içerisinde Türkiye'ye karşı bir Kuzey Irak'tan veya Irak'tan bir tehdit oluşursa, zaten BM anlaşmaları bu yetkiyi bize vermiştir. Biz gerektiğinde her türlü müdahalemizi yapmaktan da çekinmeyiz bize karşı tehdit olursa. Ama bize karşı tehdit yoksa, bizim zaten toprak bütünlüğünü korumak istediğimiz bir ülkeye niçin asker gönderelim ki Biz niçin o ülkenin bir parçasını işgal etme arzusu içinde olalım ki " 

     
</TEXT>
</DOC>
