<DOC>
<DOCNO> 196149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sonspo12.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Letonya daha güçsüz, sabırlı olmalıyız 
</HEADLINE>
<TEXT>

     Beşiktaş Teknik Direktörü Mircea Lucescu, Türkiye'nin Letonya'dan daha güçlü bir ekip olduğunu, ancak ilk karşılaşmada yediği gol nedeniyle rövanş maçının kolay olmayacağını söyledi. 
     Lucescu, BJK Nevzat Demir Tesisleri'nde gerçekleştirilen idmanın ardından basın mensuplarına yaptığı açıklamada, Türkiye'nin tecrübe ve oyun organizasyonu açısından rakibinden daha güçlü olduğunu vurgulayarak, ''Ancak bu aşamada atılmış bir gol çok önemli. Rövanşta çok sabırlı olmalıyız. Seyircilerin, hemen gol bulunması için futbolcular üzerinde baskı kurmamaları gerekir. Önemli olan golü bulmak. Bu son dakikalarda da gelebilir. Ama ben her şeye rağmen Türkiye'ye güveniyorum ve Portekiz'e gideceğimize inanıyorum'' diye konuştu. 
     Letonya'nın ilk maç öncesi basında ve kamuoyunda zayıf bir rakip olarak gösterildiğini hatırlatan Rumen teknik adam, şöyle devam etti 
     ''Bunun böyle olmadığını ilk maçta gördük. Fizik olarak güçlüler, kontratak ve duran toplarda da tehlikeler yaratıyorlar. Kendilerini Avrupa'da göstermek isteyen genç oyunculardan kurulu, hırslı ve motive olmuş bir ekip. Bizim futbolcularımızın da ikinci maçta daha dikkatli olup, aynı hırsı ve motivasyonu yakalaması gerekiyor. Portekiz'e gitmek Türk futbolu açısından çok önemli. Ben de Türk futbolunun içinde olan birisi olarak Türkiye'nin Portekiz'e gitmesini yürekten istiyorum.'' 
     
     MİLLİ MAÇIN HAKEMİ 

     Lucescu, basın mensuplarının Letonya'daki ilk maçı yöneten Fransız hakemi Gilles Veissiere ile ilgili sorularına şöyle yanıt verdi 
     ''Maçın dışındakileri göremedim. Televizyondan da yorum yapmak zor. Ancak şunu söyleyebilirim ki hakem üzerine gitmek oyuncular için tehlikelidir. Emre Aşık'ın yaptığı büyük hataydı. Ancak hakem faul düdüğünü daha önce çalmalıydı. İtalya'da da benim başıma geldi. Hakemin bir saniye geç düdük çalması istenmeyen hataları da yanında getiriyor. Sonuçta hakemlerin verdikleri kararlardan dönüş yoktur. Sadece Fenerbahçe'nin, Çaykur Rizespor maçındaki hakem haklı değildi. Yarışmanın bir değeri vardır. Herkes için eşit şans ve kurallara riayet edilmeli. Artık bunlar geçmişte kaldı.'' 
     
     TRANSFER KONUSU 

     Gazetecilerin ara transferde takıma oyuncu alınıp, alınmayacağı sorusuna ise Lucescu, ''Uzun süredir buradasınız, ama benim felsefemi henüz anlamamışsınız. Ben oyuncularımı yaratmak istiyorum. Şimdilik böyle birşey yok ve ekibim iyi futbol oynuyor'' diye cevap verdi. 
     Her şeyini futbolcularına verdiğini, oyuncularının da her zaman hazır olduklarını vurgulayan Rumen çalıştırıcı, şunları söyledi 
     ''Dengeli bir ekibimiz var. Transfer yapmamız zor bir ihtimal. Ancak Ocak ayına kadar zamanımız var. Ayrıca 4 ay sonra kim iyi oyuncusunu bırakır. Dünyada iyi oyuncusunu bırakan başkan ve teknik adam görmedim. Şu anda 6 yabancı oyuncumuz var. Bir tane daha alırsak, tribüne bir kişi yollayacağım. Bence bu durumda bana ilk problemi çıkaracak da basın olacaktır. Neden bunu tribüne yolladın, neden oynatmadın diye eleştiriler yapılacaktır. Yinelemek istiyorum eğer hemen bizim takıma adapte olacak, maliyeti ucuz oyuncu bulursak ve ihtiyacımız da varsa belki transfer olabilir. Ancak bunun dışında şimdilik transfer düşünmüyorum.'' 
     
     KONYASPOR MAÇI 

     Mircea Lucescu, Konyaspor maçının nerede oynanacağı konusunda kararı beklediklerini, kendi tercihinin İzmir veya Antalya olabileceğini söyledi. 
     Yöneticilerin bu maçın İzmit'te oynanması için ısrar ettiklerini de anlatan Rumen teknik adam, ''Ancak bunun kurallara aykırı olduğunu söyledim. Cezalı olduğumuz maçı en az 200 kilometre uzakta oynamalıyız. Artık İzmir veya Antalya, neresi olursa olsun bu maçı oynayacağız. Kuralların dışına da çıkmak istemiyorum'' şeklinde konuştu. 
     Takıma denenmek için getirilen Brezilyalı oyuncular Beto ve Igo'ya da değinen Lucescu, 2 oyuncu için basında olumsuz yazılar çıktığını belirterek, ''İkisi de iyi oyuncular. PAF takımına 4 gol attılar. Antrenmanlarda da takıma uyumlu çalışıyorlar. Basının kötü olduklarına nasıl kanaat getirdiklerini anlayamadım'' dedi. 
     Rumen çalıştırıcı, son olarak şu an Katar'da oynayan eski oyuncuları Pascal Nouma'nın telefonla kendisini arayıp, aramadığıyla ilgili bir soruya, gülerek ''Evet Pascal beni aradı ve attığı golleri anlattı. Seneye beni düşünür müsünüz dedi. Aramızda böyle bir konuşma geçtiği doğru'' şeklinde cevap verdi. 

     
</TEXT>
</DOC>
