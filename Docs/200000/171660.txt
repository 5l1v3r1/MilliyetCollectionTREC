<DOC>
<DOCNO> 171660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sontur04.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokak ortasında öldürülen kadının katili, kız arkadaşı çıktı 
</HEADLINE>
<TEXT>

     Ahmet ÇERİ CEYHAN Adana , DHA 
     

ADANA'nın Ceyhan İlçesi'nde, geçen salı günü sokak ortasında pompalı tüfekle öldürülen 3 çocuk annesi 24 yaşındaki Özlem Aykan'ın katili zanlısı, kız arkadaşı 23 yaşındaki Pınar Çoban çıktı. Gözaltına alınan Çoban, "Özlem'i, sevgilime benim başka erkeklerle ilişkim olduğunu söylediği için öldürdüm'' dedi. 
     Türlübaş Mahallesi'nde, Özlem Aykan, pompalı tüfekle vurularak öldürüldü. Kayıplara karışan katil zanlısını bulmak için soruşturma başlatan polis, görgü tanıklarının ifadesini aldı. Katil zanlısının bir kadın olduğunu öğrenen polis, Özlem Aykan'ın olay günü ziyaretine gittiği ve kayıp kız arkadaşı Pınar Çoban'ı gözaltına aldı. Çoban sorgusunda suçu itiraf etti. 11 Mart 2002 tarihinde Ceyhan'da sevgilisi Murat Toğaçar tarafından başına tek kurşun sıkılarak öldürülen ve anneannesinin nüfusuna kayıtlı olduğu için soyadı farklı olan Ümit Özdemir'i ablası olan Çoban, Özlem Aykan'ın çok samimi arkadaşı olduğunu belirterek şöyle dedi 
     "Özlem, kendinin de arkadaşı olan sevgilim İhsan Akboz'a başka erkeklerle birlikte olduğumu söylemiş. Bunun üzerine Akboz, beni dövdü. Bu nedenle Özlem'den intikam almak istiyordum. Akşam evimize davet ettim. Babasıyla birlikte geldi. Babalarımız sohbet ederken konuşmak üzere Özlem'i dışarı çıkarttım. Daha önce Özlem'i öldürmeleri için tüfek verdiğim komşu çocukları 17 yaşındaki Zeyda Ç. ile 16 yaşındaki Salih Y. de dışarı çıktı. Ateş etmelerini söyledim. Ancak, tüfeği kullanamadıkları için ateş edemediler. Ben ellerinden alarak Özlem'e ateş edip öldürdüm. Daha sonra da olay yerinden kaçtık.'' Pınar Çoban ile birlikte gözaltına alınan Zeyda Ç. ile Salih Y.'nin sorgusu devam ediyor. 
     
</TEXT>
</DOC>
