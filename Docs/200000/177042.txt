<DOC>
<DOCNO> 177042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sontur19.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Basın Konseyi'nden Rumsfeld'e protesto mektubu 
</HEADLINE>
<TEXT>

     Dünya Basın-Medya Konseyleri Birliği WAPC Başkanı Oktay Ekşi, ABD Savunma Bakanı Donald Rumsfeld'e bir mektup yazarak, Reuters Haber Ajansı kameramanı Mazen Dana'nın, Irak'ta ABD askerleri tarafından öldürülmesini protesto etti. 
     WAPC'den yapılan yazılı açıklamaya göre, Birlik Başkanı Oktay Ekşi, Dana'nın ölümüne ilişkin Rumsfeld'e bir mektup yazdı. 
     Ekşi, mektubunda şunları kaydetti 
     ''Size, Dünya Basın Konseyleri Birliği Başkanı sıfatıyla, Reuters Kameramanı Mr. Mazen Dana'nın Bağdat'taki Abu Gharib Cezaevi civarında Amerikan askerleri tarafından öldürülmesini şiddetle protesto ettiğimi bildirmek için yazıyorum. 
     Tüm bilgilerden anlaşıldığı gibi Mr. Dana orada Amerikan askerlerinin bilgisi dahilinde kamerasıyla görev yapmaktaydı. Onu öldüren tank mürettebatını bu konuda tereddüte düşürecek hiçbir sebep yoktu. 
     Biz Uluslararası Basın Enstitüsü ve onun gibi pek çok meslek kuruluşunun bu vahim olayla ilgili soruşturma açılmasına ilişkin çağrılarına katılıyoruz. 
     Bu olay, 11 Nisan 2003 tarihinde İsrail televizyon kanallarından birinin muhabirleri Dan Scemmama ve Boaz Bismuth ile Portekizli gazeteciler Luis Castro ve Victor Silva'nın Amerikan askerleri tarafından gözaltına alınmaları sırasında birlik komutanının onlara ''Askerlerimi kızdırmayın. Onları kızdırmayın, çünkü onlar saldırgan köpekler gibi eğitilmişlerdir ve sizi öldürürler'' deyişini anımsatıyor. 
     Yukarıdaki söz gibi, Mr. Mazen Dana'nın öldürülmesi de sivillere karşı ne derin bir saygısızlığın varlığını göstermektedir. Biz bu olayla ilgili geniş bir soruşturma yapılmasını ve suçluların gerektiği gibi cezalandırılmasını talep ediyoruz.'' 
     
</TEXT>
</DOC>
