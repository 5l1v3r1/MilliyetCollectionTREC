<DOC>
<DOCNO> 161722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sontur14.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarap hastalıklara 'Yadigar' 
</HEADLINE>
<TEXT>

     Osmanlı dönemi tabiplerinden İbn-i Şerif'in, yaklaşık 578 yıl önce kaleme aldığı ve Türkçe yazılan en eski bir kaç tıp kitabından biri olduğu belirtilen ''Yadigar''da, şarabın ölçülü kullanılması halinde vücuda bazı faydalar sağladığı anlatılıyor. 
     İstanbul Üniversitesi İÜ Cerrahpaşa Tıp Fakültesi Tıp Tarihi ve Deontoloji Anabilim Dalı öğretim Üyesi Prof. Dr. Ayten Altınbaş danışmanlığında sadeleştirilip, Merkez Efendi ve Halk Hekimliği Derneği'nce bastırılan ''Yadigar'' adlı kitaptan derlenen bilgiye göre, ölçülü kullanılması halinde şarabın sağlık açısından bir çok faydası bulunuyor. 
     Kitabın içkilerle ilgili bölümünde, ''Şarap sarhoşluk veren bir maddedir. Az veya çok içilmesi dinen haramdır. Buna karşılık tabipler konuya tıbbi açıdan bakarak, şarapların insan sağlığına fayda ve zararlarını ortaya koymuşlardır. Tabiplere göre şaraplardan bir miktar, cismani ve nefsani yararlar sağlamaktadır'' deniliyor. 
     ''Bedene faydası, vücut üzerinde yaptığı birtakım sıhhi tesirler ile vermiş olduğu kuvvet ve enerjiden, nefse faydası da verdiği sürur sevinç ve neşedendir'' denilen kitapta, şarabın her insan üzerindeki etkisinin de farklı olduğu ve ancak ölçülü şekilde kullanıldığında yararlı olabileceği ifade ediliyor. 
     
     ŞARABIN FAYDA VE ZARARLARI 
     Kitapta, şarabın faydaları şöyle sıralanıyor 
     ''İnsan teninin diriliği, canlılığının temeli olan ve 'hararet-i garaziyye' denilen, bu anlamda hayat enerjisi diye adlandırabileceğimiz enerjiyi artırır ve alevlendirir. Yenen yiyeceklerin hazmedilmesine yardım eder. Vücuttaki 'hıltları' idrar, ishal, ter ve kusma ile vücattan atar. 
     Benzi kızıl edip, ruhun ve organların kuvvetine yardım ederek, damarları zararlı 'hılt'lardan safra temizler. Doyumsuz açlık hastalığını giderir, kulunç ve süddeleri açar. Damarları genişletip gıdanın organlara ulaşmasına yardım eder, uyku getirir, akrep sokmasına, şarabı ısıtıp içirmek iyi gelir.'' Fazla içilmesi durumunda, duyu organlarının işlevini azaltması, uyku düzenini bozması, titreme, felç ve unutkanlık gibi olumsuz sonuçlar doğurabilen şarabın en kötü özelliğinin ise diğer gıdalar gibi doyma hissi vermemesi olduğu ve bunun da az içilmesini imkansız kıldığı belirtiliyor. 
     
     MİZACA GÖRE ŞARAP 
     Şarabın, kişinin yapısına ve içme şekline göre etki bıraktığı anlatılan kitapta, şu ifadelere yer veriliyor 
     ''Sıcak mizaçlı kişilerin mizacına beyaz şarap düşmektedir. Sarı renkli şarap kuvvetlidir, yaşlılara, soğuk ve nemli kişilerin mizaçlarına yarar. Kara şarabın gıdası fazladır, lakin harareti enerjisi sarı şaraba göre eksikçedir. Şarab-ı reyhani adı verilen hoş kokulu bir şarap türü, yürek oynaması ve sık sık baygınlık geçirme hastalığı olan kişilere uygundur.'' 
     
</TEXT>
</DOC>
