<DOC>
<DOCNO> 154230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/soneko09.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Aygün Batan sigorta şirketlerinin poliçeleri vatandaşı vurdu... 
</HEADLINE>
<TEXT>

     Ankara Ticaret Odası ATO Başkanı Sinan Aygün, batan sigorta şirketlerinin poliçelerinin vatandaşı vurduğunu söyledi. 
     Aygün, yaptığı yazılı açıklamada, mali yükümlülüklerini yerini getiremeyen ya da iflas eden sigorta şirketlerinin kesmiş olduğu poliçelerin faturasının yine vatandaşa çıktığını belirtti. 
     Sinan Aygün, müflis şirketlerden sigorta poliçeleri bulunan tüketicinin, milyarları bulan sigorta primi ödemesine karşın, olası bir hasar durumunda bir de hasarın tamamını cebinden ödemek zorunda kaldığını belirterek, yetkililerden önlem alınmasını istedi. 
     Zorunlu Trafik Sigortası yaptıran tüketicilerin ikili kazaya karışmaları ve kusurlu olmaları halinde, sebep oldukları hasar bedelinin sigorta şirketi tarafından karşı tarafa ödenmesi gerektiğini ve sistemin bu şekilde işlediğini hatırlatan Aygün, ''ancak taraflardan birinin sigorta şirketi iflas etmişse veya yükümlülüklerini yerine getiremiyorsa, karşı tarafın sigorta şirketi direkt olarak tüketiciden hasarı ödemesini istiyor. Çaresiz kalan tüketici ise ödediği prim yanında bir de hasarı ödeyerek iki kez mağdur duruma düşüyor'' dedi. 
     Aygün, şunları söyledi 
     ''Bugün çok sayıda tüketici, yaptırdığı sigortaya güvenerek teminat altında olduğunu sanıyor. Oysa sigorta yaptırdığı şirket iflas ettiği için aslında hiçbir şekilde teminat altında olmadığını kaza yaptıktan sonra anlıyor. Şu anda Türkiye'de batan ya da yükümlülüklerini yerine getiremeyen 10 sigorta şirketinin 100 binlerce zorunlu trafik poliçesi var. Bu poliçeyi taşıyan vatandaşların artık sigorta şirketi yaşamıyor. Bu nedenle bir kaza halinde karşı tarafın sigortası tüketicinin sigorta şirketinden para tahsil edemediği için hasarı vatandaştan alıyor. 
     Vatandaş tarafından bilinmemekle beraber, Zorunlu Trafik Sigortası'na ilişkin hasarlar, Trafik Kanunu'na göre 'Trafik Garanti Fonu'ndan ödenebiliyor. Ancak, sigorta şirketleri hasar miktarını fondan alacağına, parayı daha hızlı tahsil etmek için vatandaşın evine, işyerine icra takibi yaptırıyor. Diğer yandan işyerini, evini, hayatını, sağlığını sigorta ettiren vatandaşlarımız için tehlike daha da büyük. Bu sigortalarda böyle bir garanti de sözkonusu değil. Sanayicinin fabrikası yansa, sigortadan para alamayacak. Evine hırsız giren, evi yanan vatandaş yangın-hırsızlık sigortasından hasarını tahsil edemeyecek, Hayat Sigortası yaptıran tüketici, sigortasından emeklilik ikramiyesi alamayacak.'' 
     
     ''GARANTİ FONU OLUŞTURULMALI'' 
     Vatandaşın mağduriyetinin önlenmesi için, batık sigorta şirketleri tarafından yapılan zorunlu trafik sigortalarının ''Trafik Garanti Fonu''ndan ödeneceğine ilişkin hükümetin vatandaşı bilgilendirmesini isteyen Aygün, batık sigorta şirketlerinden parasını alamayan sigorta şirketlerinin de vatandaşa haciz silahıyla gitmemelerini istedi. 
     Trafik Garanti Fonu'nun hasar ödemeleriyle ilgili geç devreye girmesini de eleştiren Aygün, ''Fon, şirketin iflas veya tasfiye kararından sonra devreye girmektedir. İflas ve tasfiye kararının alınması da yıllar almaktadır. Mali bünyesi zayıflayan, poliçe düzenleme yetkisi kaldırılan şirketler için garanti fonu derhal devreye girmelidir'' şeklinde konuştu. 
     Yangın, hayat, sağlık sigortalarında da ''Garanti Fonu'' oluşturulması gerektiğinin altını çizen Aygün, sigorta sektörünü düzenleyen bir yasanın acilen çıkmaması halinde, kredi kartı temerrüt faizlerinde olduğu gibi bir tüketici kıyımı yaşanacağı uyarısında bulundu. Tüketicilerin sigorta yaptırırken sadece ucuz olmasına aldanarak seçim yapmamaları gerektiğine de vurgu yapan Aygün, sektörde iflas eden 10 şirketin adlarını da açıkladı. 
     
     10 ŞİRKET İFLAS ETTİ 
     Aygün tarafından açıklanan listede yer alan sigorta şirketleri şunlar 
     ''İnter Sigorta 2.3.2001 tarihinde yeni sigorta ve reasünans sözleşmesi yapma yetkisi kaldırıldı. 
     Emek Hayat Sigorta 24.6.2002 tarihinde yeni sigorta ve reasünans sözleşmesi yapma yetkisi kaldırıldı. 
     Merkez Sigorta A.Ş 3.4.2003 tarihinde yeni sigorta ve reasünans sözleşmesi yapma yetkisi kaldırıldı. 
     Üniversal Hayat Sigorta A.Ş 25.9.2001 tarihinde iflasına karar verildi. 
     Emek Sigorta A.Ş 18.7 2002 tarihinde iflasına karar verildi. 
     Akdeniz Sigorta A.Ş 7.2.2003 tarihinde iflasına karar verildi. 
     Üniversal Sigorta A.Ş 4.3.2003 tarihinde iflasına karar verildi. 
     Şeker Hayat Sigorta 14.12.2001 tarihinde ruhsatı iptal edildi. 
     Bayındır Sigorta A.Ş 18.7.2002 tarihinde tasfiyesine izin verildi. 
     İstanbul Reasürans A.Ş 13.7.2001 tarihinde tasfiyesine karar verildi. '' İflas eden şirketlerle ilgili olarak Zorunlu Trafik Sigortası'na ilişkin talepler için, Karayolu Zorunlu Trafik Sigortası Garanti Hesabı'ndan bu kapsamın dışında kalan sigorta alacakları için ise, teminatlardan belirli usuller içinde ödeme yapılacağını, her ikisi için de Türkiye Sigorta ve Reasünans Şirketleri Birliği'ne müraacat edilmesi gerektiğini kaydeden Aygün, tüketicilerin haklarını sonuna kadar aramaları konusunda dikkat çekti. 
     
     DENETİM VAR ÖNLEM YOK 
     Sigorta şirketlerin her türlü denetiminin yapılmasına rağmen denetim raporlarının gereğinin yerine getirilmediğini kaydeden Aygün, ''Tıpkı bankalarda olduğu gibi mali bünyesi zayıflayan sigorta şirketlerine zamanında müdahale edilmemektedir. Bu geç kalmışlığın faturası yine Türkiye ekonomisine ve vatandaşa çıkmaktadır. İşin gereğini yapmayan bürokratlar da elini kolunu sallaya sallaya dolaşmaktadır'' dedi. 
     




</TEXT>
</DOC>
