<DOC>
<DOCNO> 178647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/yazar/toruner.html </URL>
<DATE> 2003/08/28/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Bu ülkede 20 banka battı hiçbiri denetlenmedi mi 
</HEADLINE>
<TEXT>

   
   Bir kaç gün önceki Milliyet'in manşeti buydu. Bu sözlerin sahibi Adalet Bakanı Cemil Çiçek. Bu sözler, gelecek günlerin gündemini oluşturacak gibi. Çünkü, son bir kaç yılda yapılan ciddi hatalar, daha önce yapılan hata ve vurdum duymazlıklarla birleşince, ülkemiz, bankaların batması, batırılması veya soyulması yüzünden milyarlarca dolar zararla karşılaştı. 
   Bu sorunun üzerine gidilmesi, AKP'nin bir kez daha seçim kazanmasına neden olabilir. Çünkü, insanlar kendilerini fakirleştiren, çaresizleştiren, Cumhuriyet tarihimizin en büyük krizinin içine atan bu sorunun nedenini bulmak istiyorlar. Bu sorunun cevabını bulmak, suçluların cezalandırılmasından daha önemli. Çünkü, muhtemelen suç paylaşılmıştır. Muhtemelen, verilen yanlış kararlar iyi niyetle alınmıştır. Muhtemelen, bankaların batmasında tek başına suçlu yoktur, sistem suçludur. Ama, bu konu mutlaka tartışılmalı nedenleri araştırılmalı ve yapılan hatalar belgelerle ortaya konulmalıdır. Hiç olmazsa bu şekilde, ülkesi için çalışanlarla çıkarı için çalışanların neler yaptıkları belli olur. 
   AKP'li siyaset adamları geçmiş 10- 15 yıl içinde bankalarla ilgili hiç bir sorumluluk altında değillerdir. Bu konunun araştırılması da boyunlarının borcudur. Aslında, araştırılacak olan Cumhuriyet tarihimizin en büyük yolsuzluk olayıdır. Araştırma sadece bugünü kapsamamalı, yeterince geriye gidilebilmelidir. çünkü, sorunun kökleri vardır. Belki, bazı kişiler ve olaylar için zaman aşımı bile söz konusudur. Ama, tarihten ders almak, yapılan hataları tekrarlamamak için bile bu sorunun üzerine gitmek şarttır. Öte yandan, batan bankalar nedeniyle haksız yere suçlanan bir çok kişi de bu suretle kendilerini aklayabileceklerdir. 
   Ülkemizde bir biri arkasına bankaların batmasının nedenleri nelerdi 
   BDDK görevini aksatmış mıdır 
   BDDK bazı bankalara torpil geçmiş bazılarına ise haksız el koymuş mudur 
   BDDK'dan önce bankaların denetiminden sorumlu olan Hazine ne yapmıştır 
   Bankaların bazı bilgilerine anında ulaşabilen Merkez Bankası uyumuş mudur 
   Merkez Bankası Hazine'yi ve BDDK'yı zamanında uyarmış mıdır 
   Suç, bu kurumların denetim elemanlarında mıdır 
   Yoksa suç, bu kurumların üst düzey bürokratlarında mı 
   Yoksa, bürokratlar istemişler de, onları siyasiler mi engellemiştir 
   Hangi siyasiler, hangi siyasi beklentiler içinde emirle banka izni vermiştir 
   Hangi siyasiler, medyayı yanlarına çekmek için, bazı medya patronlarının bankalarının kötü durumuna göz yummuştur 
   Bunlar arasında, banka patronlarından mali çıkar sağlayan veya çıkar sağlama olasılığı olanlar var mıdır 
   Geçmişte hangi bankalar nasıl kurtarılmışlardır Hangi bankalara Hazine'den ne kadar para aktarılmıştır 
   Bazı banka üst yöneticilerinin, kendi patronlarından zengin hale gelebilmesi ve hatta banka sahibi olabilmeleri nasıl gerçekleşmiştir 
   İş adamları kredi sistemi çalıştırılmadığı için, kendilerine kredi sağlamak amacı ile mi banka kurmuşlardır 
   İş adamları arasında "bir otel, bir medya, bir banka" modası neden yayılmıştır 
   
   Bütün bunları önlemeye çalışan kimse olmamış mıdır 
   İşte ben, bütün bunların cevabını bilmek istiyorum. Kimseyi suçlu göstermek için bile değil. Öğrenmek için. 
   Millet bunların cevabını bekliyor. 
   
      
   
</TEXT>
</DOC>
