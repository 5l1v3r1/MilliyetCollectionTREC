<DOC>
<DOCNO> 173363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/sontur12.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli Tüccar siyasetçi kafasıyla muz cumhuriyeti yönetilebilir 
</HEADLINE>
<TEXT>

     MHP Genel Başkanı Devlet Bahçeli, Türk ordusunun bir lejyoner birliği olmadığını belirterek, ''Ona paralı asker muamelesi yapmak, ancak tüccar siyasetçilere yakışır'' dedi. 
     Bahçeli, Erciyes Dağı'nın Tekir Yaylası'nda düzenlenen 14. Erciyes Zafer Kurultayı'nda yaptığı konuşmada, seçimlerde paylarına düşen dersi çıkarttıklarını, ancak Türk milletinin de ''sahte kurtarıcıları'' iyi tanıması gerektiğine inandıklarını belirtti. 
     Milliyetçi Hareket'in bu süreçte haklılığının görüleceğini ifade eden Bahçeli, sözlerini şöyle sürdürdü 
     ''Birilerinin çok arzuladığı gibi Milliyetçi Hareket tarihe gömülmemiş, kaybolmamıştır. Milliyetçi Hareket dimdik ayaktadır ve Allah'ın izniyle her geçen gün daha da güçlenmektedir. Seçimlerden tek başına iktidar olarak çıkan AKP'nin yaptıkları ise Türkiye üzerinde oynanan oyunları teyit etmektedir. Partimizin içinde bulunduğu hükümete yaptırılamayan düzenlemelerin, AKP hükümetine jet hızıyla yaptırılması, Milliyetçi Hareket'e yönelik saldırıların en açık göstergesidir.'' 
     
     ''SİYASİ VE HUKUKİ CİNAYETLER...'' 

     ''Kıbrıs milli davamızda akıl almaz ihmal ve tavizler, bölücü teröristlerin affedilmesi, azınlık vakıflarına tanınan hakların genişletilmesi, milli ve üniter devlete hançer gibi saplanan ikiz sözleşmeler, bu hükümetin işlediği büyük günahlardır. Siyasi ve hukuki cinayetlerdir'' diyen Bahçeli, şu görüşleri dile getirdi 
     ''AKP Hükümeti, er geç bu büyük günahların hesabını millete ve tarihe karşı verecektir. Çok iyi bilinmelidir ki bu tarihi yanlışları birileri unutsa bile biz asla unutmayacağız. Bölücü teröristleri ve hainleri affedenleri tarih unutsa bile biz asla unutmayacağız ve affetmeyeceğiz. Günü geldiğinde, bunların hesabını millet adına bir bir soracağız. 8 aydan fazla bir süredir tek başına iktidar olan AKP'nin günahları ve beceriksizlikleri bunlarla sınırlı değildir. Onursuz ve teslimiyetçi siyasetin iliklerine kadar işlemiş iktidar, bölücüleri cesaretlendirmekte, Türkiye düşmanlarını sevindirmektedir.'' MHP Lideri Bahçeli, Kuzey Irak'ta Türk İrtibat Timi'nden 11 personelin ABD askerlerince gözaltına alınması olayına da değinerek, şöyle devam etti 
     ''AKP iktidarının milli tehdide dönüşen zaafları, Türkiye'nin hiç hak etmediği çok çirkin muamelelere maruz kalmasına yol açmaktadır. İş o noktaya varmıştır ki Kuzey Irak'ta bulunan Türk İrtibat Timi'ne mensup 11 subayımız, Amerikan askerleri tarafından son derece kalleşçe ve küstahça gözaltına alınabilmiştir. Türk milletinin onurunu derinden yaralayan bu olayın üzerinden daha bir ay geçmeden, bu sefer Amerika'nın Türkiye'den asker istediği söylemleri başlamıştır. 
     Türk Ordusu bir lejyoner birliği değildir ve ona paralı asker muamelesi yapmak, ancak tüccar siyasetçilere yakışır. Kuzey Irak'ta talancı peşmerge unsurların 'kukla devlet' çalışmalarına hız verdiği bir süreçte, Türk askerlerinin kukla devletin hamisi olan Amerikan kuvvetlerine koruma yapmasını düşünmek bile tüyler ürperticidir. Şurası çok iyi bilinmelidir ki ciddiyetsiz ve kimliksiz tüccar siyasetçi kafasıyla bir muz cumhuriyetini yönetmek belki mümkün olabilir, ama bölgesinde ağırlığı ile ön plana çıkan Türkiye Cumhuriyeti'nin bu tür gayri ciddi yaklaşımlarla yönetilmesi mümkün değildir.'' 
     
     "HALKIN GÜVENİ BOŞA ÇIKTI" 

     MHP Lideri Bahçeli, konuşmasında, AK Parti iktidarının halkın güvenini boşa çıkardığını, seçim öncesinde verdiği vaatleri yerine getirmediğini öne sürdü. 
     ''Ne var ki hükümet, teslimiyetçiliğe iman eden, kendi çıkardığı sahte fatura affından yararlanan, çocuğuna gemi ayarlayan, kaçak orman arazilerini kılıfına uydurmak isteyen, birinin dediği diğerininkini tutmayan bakanlardan oluşmaktadır'' diyen Bahçeli, şöyle devam etti 
     ''Bir süreliğine 57. Hükümet'in aldığı tedbirlerin meyvesini yiyen hükümet, yaptığı hesapsız uygulamalarla düzelme eğilimine girmiş ekonomiyi de yeniden duraklatmıştır. Bazı medya kuruluşlarının ağız birliği etmişçesine pembe tablolar çizmesi, bu gerçeği değiştirmemektedir.'' Ekonomiyi düzeltmek için yolsuzlukları engellemekten bahseden hükümetin yolsuzluk çamuruna saplandığını, Meclis'te yolsuzlukla mücadele için kurulan komisyonların şov amaçlı kullanıldığını savunan Bahçeli, şöyle devam etti 
     ''Hodri meydan. Kimin hakkında en ufak bir şüpheniz varsa, üzerine gidin. Meclis Yolsuzlukları Araştırma Komisyonu'nun elde ettiği bulguları değerlendirin ve soruşturma komisyonlarını kurun. Kim yolsuzluk yaptıysa, onun gözünün yaşına bakmayın. Ama kendinizi de bu işten muaf tutmayın. 
     Millete meydanlarda verdiğiniz sözü tutun ve dokunulmazlıkların arkasına saklanmaktan vazgeçin. Çünkü, yolsuzlukların damarlarına girdik diyenlerin, öncelikle kendi damarlarındaki yolsuzluk mikroplarından temizlenmesi gerekir. Yoksa hortumları kesip, başka yerlere mi akıtmaya başladılar. Hortumları kestik diye şov yapanlar, Türkiye'yi hortumlamasınlar yeter. Pisliğe kim bulaştıysa hesabını mutlaka vermelidir.'' Bahçeli, bu kurultayın, Türk milliyetçilerinin yeniden şahlanışının, Türkiye'nin kaderine el koyuşunun başlangıcı olacağını ifade ederek, ''Günahlarla, sevaplarla 12 Ekim'de Ankara'dayım. Milliyetçi Hareket'in geleceğini karartmak, engellemek isteyenlerle hesaplaşmak için, yeni bir Türkiye için büyük buluşmayı gerçekleştirmek için, teslimiyetçi AK Parti iktidarını milletin sinesine tekrar göndermek için 12 Ekim'de Ankara'dayım'' diye konuştu. 
     
     KURULTAYDAN NOTLAR 

     -Kurultayın yapıldığı Tekir Yaylası'na yaklaşık 6 bin çadır kuruldu. 
     -Kurultay alanında güvenliğin sağlanması için 500 asker ile 25 bayan polis memuru görev aldı, Tekir Yaylası'nın giriş ve çıkışlarında arama noktaları oluşturuldu. Yapılan aramalarda yaklaşık 100 ruhsatlı silaha tutanakla el konulurken, ruhsatsız silah sahipleri hakkında yasal işlem başlatıldı. 
     -Kurultay için çeşitli illerden çok sayıda resmi plakalı belediye aracının gelmesi dikkati çekti. 
     -Kurultay etkinlikleri çerçevesinde yaklaşık 5 bin havai fişek atıldı. Aralarında Ferdi Tayfur'un da bulunduğu 20 sanatçı konser verdi, Kayseri Büyükşehir Belediyesi mehter takımı gösteri yaptı. 
     
</TEXT>
</DOC>
