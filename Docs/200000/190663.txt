<DOC>
<DOCNO> 190663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sondun19.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Uşağı Paul Diana Charles'tan ayrılmak istemedi 
</HEADLINE>
<TEXT>

     Galler Prensesi Diana'nın uşağı Paul Burrel, Diana'nın Prens Charles'tan boşandığı gün el yazısıyla kendisine bir not teslim ettiğini ve bu notta, ''Charles'tan boşanmayı asla istemediğini'' yazdığını öne sürdü. 
     ABD'de Pazartesi günü piyasaya çıkacak kitabının önemli bölümlerinin yayın hakkını İngiliz Daily Mirror gazetesine veren Burrel, Prenses tarafından boşanma günü kendisine teslim edilen notta, ''Bir tarafımla her zaman Charles'ı sevdim'' ifadesinin de yer aldığını savundu. 
     Burrel'e göre, Prenses Diana, 28 Ağustos 1996 tarihinde yazdığı notta, ''Kocamdan boşanmayı hiç düşünmedim bile, her zaman Charles'ın sevgi dolu desteğiyle ömür boyu sürecek bir evliliği hayal ettim'' ifadelerini kullandı. 
     Kocası tarafından korunup kollanan ve yaptığı her işten gurur duyulan bir kadın olmayı hayal ettiğini belirten Diana'nın, ''Kocamın en iyi arkadaşı olabilmeyi, onu herkesten iyi tanımayı isterdim. Ama 15 yıl boyunca Prens'in arkadaşları ve ailesinden sürekli kıskançlık, nefret ve soğukluk gördüm. Beni hep yanlış anladılar. Bu da bana büyük bir acı verdi'' diye yazdı. 
     Bu arada, Kraliyet ailesi avukatlarının büyük olasılıkla eski uşağa karşı bir yasal süreç başlatmayacakları belirtiliyor. 
     
</TEXT>
</DOC>
