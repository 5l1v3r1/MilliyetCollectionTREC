<DOC>
<DOCNO> 174048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sontur16.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençler, cinsel eğitim istiyor... 
</HEADLINE>
<TEXT>

     Hacettepe Üniversitesi H.Ü. Tıp Fakültesi'nde yapılan bir araştırmaya göre, gençler cinsel sağlık ve üreme sağlığı ile ilgili daha fazla bilgi istiyor. Gençlerin büyük çoğunluğu bu bilgileri sağlık personelinin vermesi gerektiğini düşünüyor. 
     H.Ü. Tıp Fakültesi Çocuk Sağlığı ve Hastalıkları Anabilim Dalı Adolesan Ünitesi'nde yapılan bir çalışmada, üniteye başvuran gençlerin üreme sağlığı, cinsel sağlık, büyüme ve gelişme gibi konulardaki bilgileri ölçüldü. 
     Büyük çoğunluğu lise öğrencisi olan 14-17 yaşları arasındaki 126 kız, 109 erkek arasında yapılan ankete göre, ergenlerin yüzde 51'i, fiziksel büyüme, cinsel gelişme, üreme sağlığı ve cinsel sağlık konularında bilgi ihtiyacı hissettiklerini dile getirdiler. Bunların yüzde 58'ini kızlar, yüzde 45'ini erkekler oluşturdu. 
     
     BİLGİLER ANNE VE OKULDAN 
     Ankete katılanlara, bu konularla ilgili bilgileri nereden aldıkları soruldu. Birden fazla şıkka cevap veren gençlerin yüzde 42'si okuldan, yüzde 42'si annelerinden, yüzde 29'u arkadaşından, yüzde 17'si babasından, yüzde 31'i kitap dergi ve broşürlerden, yüzde 17'si sağlık personelinden, yine yüzde 17'si radyo ve televizyonlardan bu bilgileri aldığını söyledi. 
     Gençler, aldıkları bu bilgilerin yeterli olmadığını düşünürken, gençlerin büyük çoğunluğu, cinsel sağlık, üreme sağlığı ve büyümeye ilişkin bilgileri sağlık personelinden almak istediğini ifade etti. 
     Kızlar en çok sırasıyla beslenme, fiziksel büyüme ve aile planlaması konularında bilgilenme ihtiyacı duyarken, erkekler sırasıyla fiziksel büyüme, beslenme, aile planlaması, evlilik ve üreme sağlığı konularında bilgi sahibi olmak istediğini belirtti. 
     
     VÜCUTTA DEĞİŞİM 
     Ankette, ''gençlerin vücutlarında ergenlikle ilgili değişikliklerin farkındalar mı, bu değişikliklerden hoşnutlar mı, okulda bu konuyla ilgili ders aldılar mı '' soruları da yer aldı. 
     Gençlerin yüzde 13'ü, vücutlarındaki değişimin farkında olmadıklarını söyledi. Yüzde 44'ü, ''fiziksel bir değişim'' fark ettiğini belirtirken, yüzde 9'u, ''cinsel değişim'', yüzde 37'si ise ''hem fiziksel hem cinsel değişim'' yaşadığını ifade etti. 
     Değişimin farkında olan gençlerin yüzde 8'i bu değişikliklerden hoşnut olmadığını, yüzde 20'si biraz, yüzde 42'si orta, yüzde 24'ü oldukça çok, yüzde 5'i çok hoşnut olduğunu belirtti. 
     
     ''AİLE PLANLAMASI ZORUNLU OLMALI'' 
     Gençlerin yüzde 72'si, aile planlamasının ne olduğunu tarif ederken, yalnızca yüzde 6'sı aile planlamasını yöntemleriyle beraber açıkladı. 
     Ankete katılanların yüzde 45'i, aile planlaması ve üreme sağlığı konularında bilgi ihtiyacı olmadığını belirtirken, bunların yüzde 62'si aile planlamasını tanımlayamadı. 
     Tüm ergenlerin yüzde 86'sı, ''aile planlaması zorunlu olmalıdır'' derken, yüzde 77'si, yani kızların yüzde 83'ü, erkeklerin ise yüzde 74'ü, ''aile planlaması yöntemlerini uygulamanın yalnızca kadının görevi olmadığı'' görüşünü dile getirdi. 
     Gençlerin yüzde 85'i, bir kez cinsel ilişki ile cinsel yolla bulaşan hastalıkların geçebileceğini bildi. 
     
</TEXT>
</DOC>
