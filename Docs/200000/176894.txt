<DOC>
<DOCNO> 176894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/yasam/ayas.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Derin suların cesur yüreği 
</HEADLINE>
<TEXT>

   Bacakları tutmuyor ama kocaman bir yüreği var Berna'nın. On parmağında on marifeti olan bu cesur kız, Yasemin Dalkılıç'la yapacağı dalışa hazırlanıyor 
      MURAT AĞCA İstanbul 
   
   Berna Belgin bir bedensel engelli... 17 yıl önce geçirdiği trafik kazasından bu yana bacakları tutmuyor. Ama o hayata küsmek yerine, "en büyük başarısızlık denememektir" diyerek yola devam etmiş. Artık 10 parmağı, marifetlerini sıralamaya yetmiyor. Belgin'in "son marifeti" de parmak ısırtacak cinsten Yasemin Dalkılıç ile mavi derinliklere dalmak... 
   Bodrum'da 24 Ağustos'ta Quantum'un sporsorluğunda gerçekleştirecek dalışın hikayesi yıllar öncesine dayanıyor. "Kendimi engelli hissetmeden yapabildiğim tek şey" dediği dalışta, Türkiye'nin ilk engelli dalgıcı o. 1996'da ilk tüplü dalışını yaptığı günden bu yana da sualtına aşık. 1998'de tek yıldız dalgıç brövesini alan Belgin, pazar günü birlikte dalış yapacağı Yasemin'i 1999'da TV'den tanıdığı an onunla dalmaya karar vermiş ve başlamış yazışmaya "Yasemin'e mavi kağıtlara yazılı mektuplar yolladım. O da beni cevapsız bırakmadı. 2000'de Bodrum'da serbest dalış rekorunu onun davetlisi olarak sualtında izledim. Ve hayranlığım bir kat daha arttı." 
   Belgin, "Bana gönderdiği çalışma programına göre antrenman yapıyorum. Kaç metreye dalacağımız, birlikte yapacağımız denemelerden sonra belli olacak." diyor. 
   
   Şiir ve denemeleri var 
   Ankara Üniversitesi Dil ve Tarih- Coğrafya Fakültesi'nde okurken yaşadığı talihsiz kaza sonrası yarım bıraktığı yüksek öğrenimini Anadolu Üniversitesi Açıköğretim Fakültesi İktisat bölümünde tamamlamış. 5 yıl Istanbul'da bir otelde çalışan, bir televizyonda da engellileri konu alan "Cesur Yürek" adlı programı sunan Belgin, aynı zamanda yazar. Çeşitli dergilerdeki dalışla ilgili yazıların yanı sıra şiir ve denemeleri var. 
   Meziyetleri bununla da bitmiyor Belgin'in. 2001'de dalış ekibiyle birlikte engelli dalışını konu alan ve Kızıldeniz de çekilen, "Dalmak özgürlüktür" belgeselinde de yer alan Belgin, 2000 - 2002 yılları arasında da "Farklı Bedenlerle Dans Topluluğu" ile 5 kez de sahneye çıkmış. 
   Pazar gününü iple çeken Belgin, "Bir engellinin imk n tanındığında neler yapabileceğini bir kez daha kanıtlayacağım" diye konuşuyor ve ekliyor "Engellerinizi aşın"... 
   
   
</TEXT>
</DOC>
