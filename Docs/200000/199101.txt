<DOC>
<DOCNO> 199101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sontur21.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir dönem kapanıyor... Ecevit Genel Başkanlıktan çekiliyor... 
</HEADLINE>
<TEXT>

     DSP Genel Başkanı Bülent Ecevit, ayrılıp ayrılmayacağına ilişkin tartışmalara son noktayı koyarak yerel seçimlerden sonra toplanacak kurultayda DSP Genel Başkanlığını bırakacağını açıkladı. 
     Bülent Ecevit yaptığı açıklamada, "Sevgili Yurttaşlarım, Sevgili Demokratik solcular" sözleriyle başlayan yazılı açıklamasında, "Temellerini en zor koşullar altında eşim ve yardımcım Rahşan Ecevit'le birlikte attığımız DSP'deki Genel Başkanlık görevimden önümüzdeki Kurultay'da ayrılacağım" dedi. 
     Ayrılma kararını DSP'nin bilinçli ve dürüst üyelerine ve yandaşlarına beslediği güvenle aldığını belirten Ecevit'in açıklaması şöyle 
     
     DSP AĞIR BİR YENİLGİ ALDI 

     "DSP ilkelerinden en küçük ödün vermeksizin, hiçbir yolsuzluğa göz yummaksızın ve Atatürk'ün yolundan sapmaksızın, gücünü seçimden seçime artırarak iktidara gelmiştir. Ancak son seçimlerde DSP öteki koalisyon ortaklarımızla birlikte ağır bir yenilgiye uğramıştır. 
     
     DSP İKTİDARI İÇİN KATKI YAPACAĞIM 

     Bu yenilginin iç ve dış kaynakları bellidir ve DSP bu kaynakları kurutma uğraşını başarı ile gerçekleştirebilecek ve iktidara gelebilecek güçtedir. Ben de bu uğraşa elimden gelen katkıyı yapmayı görev bileceğim. Genel Başkanlık görevimden ayrılmadan önce DSP'nin güncelleşen programına katkıda bulunabildiğim için çok mutluyum. Türkiye'yi çağdaş uygarlığın ötesine taşıyabilecek bu programı tüm ulusumuza duyurabilmek için örgütümüzün seferber olması gerekmektedir. 
     Atatürk'ün emanetinin değerini bilen gençliğin de bu seferberliğe katılmasını dilerim. DSP'nin yeniden ülke yönetimine gelebilecek duruma erişmesi, Türkiye'nin esenliği için, laikliğe yönelen tehlikeyi önlemek için ve uluslararası alanda sürüklendiğimiz ağır tehlikelerden kurtulması için gereklidir. Genel Başkanlıktan ayrıldıktan sonra da DSP'ye elimden gelen katkıları yapmayı, particiliğin de üstünde bir vatandaşlık görevi sayacağım. 
     
     YEREL SEÇİMLERDEN SONRA 

     Önümüzdeki yerel yönetim seçimleriyle kurultayımızın birbirine yakın tarihlere denk gelmiş olması partililerimizin görevini ağırlaştırmaktadır. Bir yandan yerel yönetim seçimlerine hızla hazırlanırken, bir yandan da Kurultay hazırlıklarını sürdürmek zorundayız. O nedenle, DSP kurultayı yerel yönetim seçimlerinden sonra yapılacaktır. 
     Tüm demokratik solculara bu yoğun çalışma döneminde başarılar dilerim" 
     
</TEXT>
</DOC>
