<DOC>
<DOCNO> 176008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur33.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan Marmara Adası'nda nikah şahitliği yaptı 
</HEADLINE>
<TEXT>

     Başbakan Recep Tayyip Erdoğan, Ekinlik Adası'ndan tekneyle geldiği Balıkesir'in Marmaraadası İlçesi'nde, nikah şahitliği yaptı. 
     Ekinlik Adası'ndan, işadamı Remzi Gür'e ait ''Safran'' adlı yatla Marmaraadası'na geçen ve vatandaşların yoğun ilgisiyle karşılanan Başbakan Erdoğan, Merkez Camii'nde cuma namazı kıldı. 
     Erdoğan, namazın ardından, Rize'nin Çayeli İlçesi'nden AK Parti'ye üye olan Behçet Musdal ve Nurdoğan İşcen çiftinin belediye binasında düzenlenen nikah törenine katıldı. Marmaraadası Belediye Başkanı Ahmet Enön'ün kıydığı nikahta, Başbakan Erdoğan gelinin şahitliğini yaparken, damadın şahidi ise AK Parti Balıkesir Milletvekili Turhan Çömez oldu. 
     Nikahtan sonra, evlilik cüzdanını gelin Nurdoğan İşcen'e veren Başbakan Erdoğan, çifte ömür boyu mutluluklar diledi. 
     Spor kıyafetleriyle dikkati çeken Erdoğan, daha sonra sahil yolunda yürüyerek kaymakamlık binasına gitti. Yürüyüş sırasında vatandaşlarla selamlaşan ve esnafa ''Hayırlı işler'' diyen Erdoğan, etrafını saran çocuklarla da ilgilendi. 
     Kaymakam Ali Katırcı ile bir süre görüşen Erdoğan, daha sonra Kıyı Emniyeti Genel Müdürlüğü'ne yeni alınan ''Kıyı Emniyeti-5'' adlı kurtama botunun hizmete girmesi nedeniyle düzenlenen törene katıldı. 
     Erdoğan, törenin ardından, kendi kullandığı bu botla mermer üretimiyle ünlü Saraylar Beldesi'ne hareket etti. 
     
</TEXT>
</DOC>
