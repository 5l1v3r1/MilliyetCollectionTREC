<DOC>
<DOCNO> 163756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sontur05.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 2 ayrı kazada 2 kişi öldü... 
</HEADLINE>
<TEXT>

     İstanbul'da meydana gelen 2 ayrı trafik kazasında 2 kişi öldü, 2 kişi de yaralandı. 
     Esenler Namık Kemal Mahallesi Namık Kemal Caddesi 42. Sokak'ta seyir halinde olan Hasan Aksun'un kullandığı 34 VVL 99 plakalı midibüs, yokuştan indiği sırada freninin boşalması nedeniyle kontrolden çıkıp yol kenarındaki korkuluklara çarptı. Daha sonra korkulukları aşarak 1. katı yol seviyesinin altında olan 3 katlı bir binanın 2. katındaki işyerine çarpan midibüsün sürücüsü Aksun, yaralanarak araçta sıkıştı. 
     Önce Bayrampaşa itfaiye ekiplerince araçtan çıkarılmak istenen Aksun'un kurtarılması için, daha kapsamlı kesici aletleri olan Fatih ile Bağcılar itfaiyelerinden yardım istendi. 
     Ön tekerlekleri boşta olduğu için çarptığı yerden çekilemeyen midibüsün sürücüsü Aksun, yaklaşık 2.5 saat süren çalışmalar sonucu sıkıştığı yerin bir bölümü kesilerek araçtan çıkarıldı. 
     Kurtarma çalışmaları sırasında uzun süre yaşadığı belirtilen, ancak araçtan çıkarıldığında hayatını kaybettiği anlaşılan Hasan Aksun'un cesedi, Bakırköy Ruh ve Sinir Hastalıkları Hastanesi morguna kaldırıldı. 
     Aksun'un olay yerine gelen yakınları ise gözyaşlarını tutamadı. 
     Bu arada polis ekipleri, sağlık görevlileri ve vatandaşların da katıldığı kurtarma çalışmalarında, ağırlık yapmaları için kasasına birçok kişi çıkartılan kamyonla midibüs çekilmeye çalışıldı. Ancak Aksun'a zarar verme ihtimali nedeniyle bu işlemden vazgeçildi. 
     
     TAKLA ATTI 
     Büyükçekmece Çarnıtlı Caddesi'nde meydana gelen kazada da, 34 ETB 37 plakalı otomobil kontrolden çıkarak takla attı. 
     Savrularak şarampole yuvarlanan araçtaki Tolga Kaçar 26 , hayatını kaybetti, Gönül Ertekin 34 ile Hakan Uğurlu 27 ise yaralandı. 
     Yaralılar, sağlık görevlilerince kaldırıldıkları Özel Uğur Hastanesi ve Özel Avcılar Hospital'da tedavi altına alındı. 
     
</TEXT>
</DOC>
