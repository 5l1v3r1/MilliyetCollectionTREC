<DOC>
<DOCNO> 172366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sonspo08.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da yeni Ali Sami Yen kredisi tamam... 
</HEADLINE>
<TEXT>

     Galatasaray Kulübü, uzun süredir üstünde çalıştığı yeni Ali Sami Yen Stadı projesinin finansmanı konusunu, bugün imzalanan kredi anlaşmasıyla çözdü. 
     Galatasaray Kulübü ile ABD'nin AG Alliance Funding Services Trading Group şirketi arasındaki 3 yıl geri ödemesiz, 13 yıl vadeli 99 milyon dolarlık kredi anlaşması, Mecidiyeköy'deki Galatasaray Pazarlama A.Ş binasında imzalandı. 
     Galatasaray Kulübü adına başkan Özhan Canaydın, ABD şirketi adına da Sait Song'un imzaladığı kredi protokolünde, sarı-kırmızılı yöneticiler de hazır bulundu. 
     Kulüp başkanı Canaydın, imza töreni sonrası yaptığı açıklamada, çok hayırlı bir iş gerçekleştirdiklerini ifade ederek, ''Türkiye'nin en modern stadını yapacağız. Gelen paranın bir kısmını stada ayırıp, bir kısmını da vadesi kısa, faizi yüksek borçlarımızın revizyonunda kullanacağız'' dedi. 
     Genel kuruldan 23 Ağustos'ta Ali Sami Yen Stadı'nın yıkımı için onay almayı planladıklarını kaydeden Canaydın, en geç 28 Ağustos'ta çalışmalara başlamak zorunda olduklarını söyledi. 
     Ayrıca kredi faizinin libor artı yüzde 1.77 olduğunu anlatan Canaydın, ''Faiz ödemelerimiz 6 ayda bir yapılacak ve Ali Sami Yen Stadı'nın gelirleri kullanılacak. Çok güzel bir faiz oranıyla kredi aldık. Büyük bankaların sendikasyon adı altında elde ettikleri krediler dahi bu orana ulaşamaz'' diye konuştu. 
     Başkan Canaydın, imza töreni sonrası kulüp yönetim kurulu üyeleriyle birlikte basın mensuplarına poz verdi. 
     
</TEXT>
</DOC>
