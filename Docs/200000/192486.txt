<DOC>
<DOCNO> 192486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/soneko31.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Türk fındığına damping vergisi tehdidi 
</HEADLINE>
<TEXT>

     ABD'li fındık üreticileri, Türk fındığına damping soruşturması açılması için Uluslararası Ticaret Komisyonu'na ITC başvurdu. 
     Oregon'lu üreticilerin başvurusu, komisyonun 28 Ekim'deki resmi gazetesinde yayımlandı. Komisyon, 12 Kasım'da yapacağı toplantıda tarafları dinleyerek, soruşturma açılıp açılmayacağına karar verecek. 12 Kasım'da yapılacak toplantıya, Türkiye'nin ticaret müşaviri de katılarak bilgi verecek. 
     Oregon'lu fındık üreticileri, geçen yıla göre fındık ihracatındaki artışa dikkati çekerek, Türkiye menşeli işlenmiş ve iç fındık ithalatında damping vergisi konulmasını istiyor. 
     Edinilen bilgiye göre, 1999'da 6 bin ton olan ABD'ye fındık ihracatı, 2000 yılında 4.8 bin tona, 2001 yılında 6.75 bin tona, 2002'de 6.22 bin tona yükseldi. Geçen yılın Ocak-Ağustos döneminde 2.85 bin ton olan fındık ihracatı, bu yıl aynı dönemde yaklaşık yüzde 50 artarak 4.27 bin tona çıktı. 
     ABD'li fındık üreticileri, ITC'ye 22 Ekim'de yaptıkları başvuruda, Türkiye'den fındık ithalatı artarken, ithal fiyatlarının 400 dolardan 250 dolara kadar düştüğüne dikkati çekti ve Türk ihracatçıların damping yaptığını ileri sürdüler. 
     Dış Ticaret Müsteşarlığı DTM yetkilileri, Türkiye'nin genel fındık ihracatında da fiyatların, rekolteye bağlı olarak genel olarak gerilediğine dikkati çektiler. Bu yıl yeni sezonda rekoltenin düşük olması nedeniyle ihraç fiyatlarının da yükseldiğine işaret eden yetkililer, damping olması için iç piyasa fiyatlarının ihraç fiyatlarından daha düşük olması gerektiğini hatırlatarak, Türkiye'de, fındığın yurtiçi satış fiyatlarının daha yüksek olduğunu vurguladılar. 
     Edinilen bilgiye göre, ABD'de yılda ortalama 28 bin ton fındık üretiliyor. Ancak Türkiye'de yüzde 50 civarında olan fındık verimi, ABD'de yüzde 30 civarında. Bu yüzden çikolata ve gıda üreticileri yerli fındığı fazla tercih etmiyor. İthal fındığı da ham şekilde alıp işlemek istiyorlar. Bu nedenle, işlenmiş ve iç fındık ithalatı için soruşturma açtırmaya çalışıyorlar. 
     
     BU YIL İHRAÇ FİYATLARI YÜKSEK 

     Türkiye, Eylül ayında başlayan fındık ihracat sezonunun 5. haftasında, 31 bin 931 ton fındık ihraç ederek, karşılığında 106 milyon 771 bin dolar döviz elde etti. Geçen yılın aynı döneminde 150 milyon 299 bin dolar karşılığında 65 bin 741 ton fındık ihracatı yapılmıştı. Fındığın kentali 100 kilogramı bu sezon 370 dolardan işlem görürken, geçen yıl 212 dolardan işlem görüyordu. 
     Yetkililer, Fiskobirlik'in fındık alım fiyatlarını yüksek açıklaması, rekoltenin düşük olması nedeniyle ihraç fiyatlarının arttığını, buna karşın ihracat miktarının geçen yılın 30 bin ton altında gerçekleştiğini belirttiler. 
     
     "DEMEK Kİ TANITIM FAALİYETLERİMİZ ETKİLİ OLMUŞ" 

     İstanbul Fındık ve Mamülleri İhracatçıları Birliği İFMİB Başkanı ve Fındık Tanıtım Grubu Eş Başkanı Ufuk Özongun, ABD'li üreticilerin Türk fındığı aleyhine damping soruşturması açılması için yaptığı girişimi değerlendirirken, soruşturmanın ihracatı etkilemeyeceğini belirterek, ''Demek ki ABD'de yaptığımız tanıtım faaliyetleri başarılı olmuş'' dedi. 
     Özongun, geçen yıl Türk fındığının GSP kapsamına alınarak gümrüksüz ithal edilmesi için ABD'de girişimlerde bulunduklarını belirterek, şu bilgiyi verdi 
     ''Bu girişim sırasında bizim adımıza çalışan avukat, fındık maliyetlerini çok yüksek çıkarmış. Bizim başvurumuz kabul edilmedi. Ama fındık üreticileri şimdi bu maliyet hesaplamalarını kullanarak, yüksek maliyete rağmen düşük fiyat ile fındık ihraç ediyorlar diye soruşturma açılması için Uluslararası Ticaret Komisyonu'na ITC başvurdu. Oysa, fındıkta herhangi bir sübvansiyon ya da damping söz konusu değil. Üstelik ihracat sırasında kesinti de yapılıyor. Zararına ihracat söz konusu değil. Şimdi, gerçek maliyetleri ortaya koymak için veri toplayıp gönderiyoruz. Soruşturma açılsa bile, vergi kararı çıkarılacağını sanmıyorum.'' ITC'nin soruşturma talebini 12 Kasım'da ele alınacağını, bu toplantıya hazırlık için Ankara'da bürokratlar ve ihracatçılarla bir toplantı yaptıklarını anlatan Özongun, ITC'nin toplantısına Türkiye'nin ticaret müşaviri yanında Dış Ticaret Müsteşarlığı'ndan DTM da bir damping uzmanının katılacağını kaydetti. Soruşturmada ABD'li ithalatçılarla birlikte hareket edeceklerini belirten Özongun, ilk aşamada soruşturma kararı çıksa bile bunun ihracatı olumsuz etkilemeyeceğini ifade ederek, şöyle devam etti 
     ''ABD'de 6 bin tonluk bir pazar payına ulaştık. Hedefimiz bunu 40 bin tona ulaştırmak. Fındık üretiminin yapıldığı Oregon'da bile Türk fındığı kullanılıyor ve tesis yatırımları Türk fındığına göre yapılmış. Yani İtalyan fındığı kullanılamaz. Bizim fındığımız çok daha kaliteli. Eğer fındığı iyi tanıtırsak, bu ABD'nin de yararına olur, fındığa talep artar, pazar payları genişler. ABD'de tanıtımlarımıza daha da ağırlık vereceğiz.'' Özongun, tanıtım faaliyetlerinden sonra, Türkiye'nin, ABD'nin de fındık ihraç ettiği Çin ve Honkong'a ihracatını hızla artırdığını hatırlattı. 
     ABD, az gelişmiş ve gelişmekte olan ülkelerin ABD'ye ihracatını artırmak için, özellikle tarım ve el ürünleri ithalatında gümrük vergisinden muafiyeti öngören GSP sistemini uyguluyor. Türkiye'nin, geçen yıl fındığın da bu kapsama alınması için başvurduğu ancak ABD'nin kabul etmediği belirtiliyor. 
     
</TEXT>
</DOC>
