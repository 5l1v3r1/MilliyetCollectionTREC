<DOC>
<DOCNO> 191439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sontur03.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kış geliyor, sobalara dikkat .. 
</HEADLINE>
<TEXT>

     Afyon Kocatepe Üniversitesi AKÜ Teknoloji Araştırma-Geliştirme ve Eğitim Merkezi Öğretim Üyesi Yrd. Doç. Dr. Bahri Ersoy, kömür zehirlenmelerinin önlenmesi için, sobaların TSE'li ve üstten yanmalı olması gerektiğini söyledi. 
     Yrd. Doç. Dr. Ersoy, Sobaların, en az dirsek kullanarak kurulması gerektiğini ifade ederek, şöyle konuştu 
     ''Soba borusu bacaya fazla sokulmamalı ve boru bacayı daraltmamalıdır. Soba, dirsek ve boru bağlantı yerleri duman sızdırmamalıdır. Soba en fazla üçte iki oranında kömürle doldurulmalı ve daima üstten yakılmalı. Soba tutuşuncaya kadar sobanın alt ve üst delikleri açık tutulmalı. Soba tutuştuktan sonra sobanın delikleri kademeli olarak kapatılmalı. Sobaların temizliğine de dikkat edilmelidir.'' Bacaların müstakil olması ve rüzgar yönüne göre yön değiştiren kapak taktırılması gerektiğini belirten Yrd. Doç. Dr. Bahri Ersoy, ayda bir kez temizlenmesi gerektiğine işaret etti. 
     Gece geç saatlerde sobalara kömür konulmaması gerektiğini anlatan Ersoy, lodoslu havalarda daha dikkatli olunmasını istedi. 
     
</TEXT>
</DOC>
