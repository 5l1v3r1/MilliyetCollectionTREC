<DOC>
<DOCNO> 160623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sontur18.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fuhuş şebekesine baskınları önceden haber veren polisler... 
</HEADLINE>
<TEXT>

     Erzurum'da gerçekleştirilen ve 9 kişinin tutuklandığı ''Temizlik Operasyonu'' kapsamında, Erzurum DGM Cumhuriyet Başsavcılığı, 1'i Emniyet Müdür Yardımcısı olmak üzere 11 polis hakkında soruşturma başlattı. 
     İfadelerine başvurulan Emniyet personelinin, ''teşekkül oluşturarak kadınlara, tehditle ve zor kullanarak para karşılığında fuhuş yaptırdıkları'' gerekçesiyle tutuklanan sanıklarla işbirliği yaptığı iddia ediliyor. 
     Erzurum DGM Başsavcılığı'ndan alınan bilgiye göre, yaklaşık 6 ay önce, ''Gölbaşı semtinde yapılan Ahlak Operasyonları'nda hiçbir kadın ele geçirilemiyor. Bu, kadınları pazarlayanlar ile Emniyet'in içindeki bazı memurların işbirliği yapmasından kaynaklanıyor'' şeklinde yazılı ihbar üzerine, DGM Başsavcılığı soruşturma başlattı. 
     Soruşturma kapsamında, ''delilden, sanığa ulaşma'' yöntemini uygulayan DGM Başsavcılığı'nın talimatıyla Gölbaşı semtinde kadın pazarladıkları iddia edilen şahısların telefonları dinlemeye alındı. 
     Dinlenen telefonlarda, ''teşekkül oluşturarak kadınlara, tehditle ve zor kullanarak para karşılığında fuhuş yaptıran'' bir şebekenin var olduğu belirlenirken, bu şebekeyle Erzurum Emniyet Müdürlüğü'nde görevli bazı polislerin de telefonda görüştükleri saptandı. 
     
     OPERASYON BAŞLATILDI 

     DGM Başsavcılığı delilleri topladıktan sonra, İstihbarat, Kaçakçılık ve Organize Suçlarla Mücadele ve Terörle Mücadele ekiplerine, 27 Mayıs'ta ''Temizlik Operasyonu'' adı altında, Gölbaşı semtinde bazı ''ev oteller''e baskın düzenletti. 
     Baskında, organize suç faaliyetleri içinde oldukları, kadınlara tehditle ve zor kullanarak fuhuş yaptırdıkları, faizle para verip borçlandırdıkları kişilere karşı şiddet uyguladıkları gerekçesiyle 19 kişi gözaltına alındı. 
     Söz konusu kişilerin ev ve işyerlerinde yapılan aramalarda ise boş senetler, ruhsatsız tabancalar, yabancı kadınlardan alınan pasaportlar, mermiler ve çeşitli sopalar ele geçirildi, yabancı uyruklu 22 kadın yakalandı. 
     Erzurum DGM'ye, ''teşekkül oluşturarak kadınlara, tehditle ve zor kullanarak para karşılığında fuhuş yaptırdıkları'' gerekçesiyle çıkartılan 19 kişiden 9'u tutuklandı, diğerleri ise tutuksuz yargılanmak üzere serbest bırakıldı. 
     
     POLİSLERE SORUŞTURMA 

     Bu arada, ''Temizlik Operasyonu''ndan önce, Gölbaşı semtinde, halk tarafından da tanınan söz konusu gruba karşı yıllarca Ahlak Bürosu tarafından, ''Ahlak Operasyonları'' düzenlendiği, ancak semtte özellikle yabancı kadınlara fuhuş yaptırılmasının önlenemediği ifade edildi. 
     ''Temizlik Operasyonu'' adı altında yapılan baskında ise ilk kez söz konusu kişilere karşı geniş çaplı bir operasyon düzenlenirken, Erzurum DGM Başsavcılığı, bu kişilerle irtibatları oldukları iddiasıyla 1'i İl Emniyet Müdür Yardımcısı olmak üzere 11 Emniyet personeli hakkında soruşturma başlattı. 
     DGM Başsavcılığı yetkilileri, soruşturma kapsamında daha önce Asayiş Şube'den sorumlu olan bir İl Emniyet Müdür Yardımcısı ile Asayiş Şube'de Müdürlüğü'nde görevli 2 büro amiri ve 8 polis memurunun ifadelerinin alınmaya başladığını bildirdiler. 
     Yetkililer, söz konusu kişilerin şu anda ''tanık'' ya da ''sanık'' olmadığını, ancak ifadelerinin ardından ''görevi kötüye kullanmaktan'' bu kişilere dava açılabileceğini belirterek, dinlenen telefonlarda suç unsuru oluşturacak ''ciddi kanıtlar'' bulunduğunu bildirdiler. 
     
     TELEFON DİYALOGLARI 

     DGM Başsavcılığı yetkilileri, soruşturma açılan Emniyet personelinin, telefonları dinlenen sanıklara, yapılacak ''Ahlak Operasyonlarını'' önceden haber verdiklerin ve ''kadın sipariş ettikleri''nin belirlendiğini söylediler. 
     DGM'leri diğer mahkemelerden ayıran en önemli unsurun çalışma yetkilerinin daha kapsamlı olması ve ''delilden sanığa ulaşma'' yöntemini kullanma olduğunu belirten yetkililer, ancak Emniyet personelinden hiçbirinin telefonlarının dinlenilmediğini belirttiler. 
     Yetkililer, operasyon öncesinde dinlenilen telefonlarda bazı polislerin, kadın satıcılarından ''amirleri'' için bir otele kadın istediklerinin, bir başka polisin de ertesi gün yapılacak bir operasyonu kadın satıcılarına söylediğinin ortaya çıktığını bildirdiler. 
     Bir polisin, yapılacak operasyon hakkında kadın satıcılarına ''Kadınların hepsini saklamayın. Birkaç tane kalsın ki müdür şüphelenmesin'' dediğinin, bu konuşmanın ardından ertesi gün yapılan operasyonda ise birkaç yaşlı kadının ele geçirildiğinin belirlendiği ifade edildi. 
     
     EMNİYET'TE GÖREV DEĞİŞİKLİĞİ 

     Bu arada, soruşturmanın başlatılmasının ardından Erzurum Valisi Mustafa Malay'ın da onayıyla olayda adı geçen Emniyet Müdür Yardımcısı ve diğer personel, Emniyet'in çeşitli birimlerinde görevlendirildi. 
     Öte yandan, DGM tarafından başlatılan soruşturmanın ardından Emniyet Genel Müdürlüğü'nce de adı geçen personel hakkında idari soruşturma başlatıldığı öğrenildi. 
     
</TEXT>
</DOC>
