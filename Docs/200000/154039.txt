<DOC>
<DOCNO> 154039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sonspo06.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yimpaş Yozgatspor 3 puana odaklandı... 
</HEADLINE>
<TEXT>

     İkinci Futbol Ligi A Kategorisi takımlarından Yimpaş Yozgatspor, 4 Mayıs Pazar günü deplasmanda yapacağı Sivasspor maçında galibiyete koşullandı. Hazırlıklarını tamamlayan kırmızı-siyahlı ekip, yarın yapacağı hafif idman sonrasında Sivas'a hareket edecek. 
     Teknik direktör Hayrettin Gümüşdağ, Sivasspor'dan çekinmediklerini belirterek, puan almak için savunmaya çekilmeyeceklerini ve açık futbolu tercih edeceklerini söyledi. 
     Gümüşdağ, ''Son haftalarda gol yollarında sıkıntı yaşıyoruz. Bu sıkıntıyı çözebilmek için orta alandan sürpriz isimleri hücumda ileriye çıkmalarını sağlayacağız. Bizim amacımız puan çıkarmak değil, güzel futbol oynayıp, galip gelmektir'' dedi. 
     Sivasspor'un Birinci Süper lig hesapları bulunduğunu, bu hesaplarının tutabilmesi için de evinde yapacağı maçı kazanmak için çalışacağını kaydeden Gümüşdağ, ''Maçın ilk dakikalarından itibaren rakibimiz bir an önce golü bulabilmek için tüm hatlarıyla üzerimize gelip bizi bunaltmaya çalışacak. Onlara bu fırsatı vermeden, kontraataklarla golü bulursak sahadan galibiyetle ayrılan taraf oluruz'' diye konuştu. 
     Kulüp başkanı Tevfik Çankaya ise, Sivasspor deplasmanında, diğer maçlarda olduğu gibi şaibeye mahal vermeyeceklerini söyledi. Çankaya, ''Öyle bir konumdayız ki, yapacağımız maçlar düşme hattını, ya da zirveyi yakından ilgilendiriyor. Bu yüzden ortaya koyacağımız mücadele, şaibeyi ortadan kaldıracak nitelikte olmak zorundadır. Ligde kimin ne yaptığı veya yapacağı bizi ilgilendirmiyor. Çıkıp en iyi mücadelemizi vereceğiz'' diye konuştu. 
     




</TEXT>
</DOC>
