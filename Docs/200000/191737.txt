<DOC>
<DOCNO> 191737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/spor/spo03.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Her şey sizin elinizde 
</HEADLINE>
<TEXT>

   Teknik Direktör Fatih Terim, futbolcularına Beşiktaş karşısında kazanmaktan başka çareleri olmadığını hatırlattı, "Samsun maçındaki futbolu tekrarlarsak üç puanı alırız" diye konuştu 
   ERHAN TELLİ 

   
   'Kritik dönemeç' 
   GALATASARAY Teknik Direktörü Fatih Terim, testi kırılmadan oyuncularını uyardı. Beşiktaş ile oynayacakları derbi maçı öncesinde futbolcularıyla dün bir toplantı yapan tecrübeli teknik adam, "Bizim tabeladaki durumumuz bakımından çok kritik ve önemli bir maç oynayacağız. Kazanırsak aradaki puan farkını kapatırız. Kaybedersek geriye düşeriz. Tek yol kazanmak" diye konuştu. 
   
   'Gücünüzü gösterin' 
   TERİM, oyuncularından Beşiktaş ile oynayacakları derbi maçından başka hiç birşey düşünmemelerini de isteyerek, "Bu maç bizim için çok önemli. İyi konsantre olun. Sizlerden Galatasaray'ın gücünü bir kez daha sahada göstermenizi bekliyorum. Samsunspor maçında oynadığımız gibi oynarsak bu maçta da üç puanı alan taraf oluruz. Her şey kendi elimizde" ifadesini kullandı. 
   
      Hasan Şaş korkusu    SARI - Kırmızılı takım cuma günü Beşiktaş ile oynayacağı derbinin hazırlıklarına dün akşam yaptığı antrenmanla başladı. Sakatlıkları süren Ümit Karan ve Volkan'ın katılmadığı çalışmaya adalesinde spazm hisseden Hasan Şaş da çıkmadı. Yıldız oyuncunun durumunun belirsiz olduğu ve Beşiktaş maçına yetiştirilmesine çalışıldığı öğrenildi. Sabri ise dün ilk kez takımdan ayrı olarak çalışmalara başladı. Genç oyuncunun derbide oynayabileceği belirtildi. Bu arada futbolcuların sadece izin günlerinde oruç tutabilecekleri ifade edildi. 
   
   Ali Dürüst aday olmuyor    MART ayında yapılacak kongre öncesinde başkan adayı olarak ismi geçen ve adaylığını koyması için camiadan baskı gördüğü ileri sürülen İkinci Başkan Ali Dürüst'ün, genel kurula girmeyeceği öğrenildi. Dürüst'ün, kongrede Başkan Özhan Canaydın'a karşı aday olmayı düşünmediği ve Canaydın'la yollarını ayırarak yeni yönetimde de yer almayacağı belirtildi. Dürüst'ten boşalacak ikinci başkanlık koltuğuna en güçlü adayın ise yönetici Refik Arkan olduğu ileri sürüldü. Özer Saraçoğlu'nun da yönetime girmemesi bekleniyor. 
   
   Derbiye üç aday Müftüoğlu, Aydın, Tokat    BEŞİKTAŞ ile Galatasaray arasında cuma günü oynanacak derbi maçı için MHK'nin öncelikle FIFA kokartlı hakem Kuddusi Müftüoğlu'nu düşündüğü, ikinci adayın Ali Aydın, plasenin ise Metin Tokat olduğu öğrenildi. Son haftalardaki hakem hataları nedeniyle büyük sıkıntı yaşayan kurulun, Bülent Uzun'u çok sürprize çektiği bildirildi. MHK, Gaziantep - Beşiktaş maçını yönettiği için Ali Aydın'ı ikinci plana aldığı kaydedildi. 
   
   
</TEXT>
</DOC>
