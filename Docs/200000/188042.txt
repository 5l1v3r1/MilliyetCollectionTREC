<DOC>
<DOCNO> 188042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/dunya/dun03.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
El Sadr'dan gölge kabine 
</HEADLINE>
<TEXT>

   Irak Geçici Yönetim Konseyi'ne meydan okuyan radikal Şii lider Şeyh Muktada El Sadr, altı bakanlıktan oluşan İslami bir kabine kurduğunu açıkladı. 
      DIŞ HABERLER SERVİSİ 

   
   Irak'taki Geçici Yönetim Konseyi'nin GYK ABD'nin gözetiminde kurulduğu gerekçesiyle boykot eden radikal genç Şii lider Muktada El Sadr, önceki gün K fe kentinde kuruluşunu ilan ettiği "gölge" kabine için dün halktan destek istedi. 
   El Sadr, başkent Bağdat'ın 160 km. güneyindeki Necef kentindeki İmam Ali Camii yakınında toplanan yüzlerce kişiye "İslami kabine" diye nitelediği hükümetin, adalet, maliye, enformasyon, içişleri, dışişleri ve "İslam Şeriatı kurallarının uygulanmasıyla ilgili sorumlu" bakanlıklardan oluştuğunu açıkladı. GYK'ye bir nevi meydan okuma olarak nitelenen Sadr'ın bu girişimi, Konsey'in Dönem Başkanı İyad Allavi tarafından geri çevrildi. 
   Aynı zamanda "Mehdi Ordusu" adındaki silahlı Şii milislerin de komutanı olan genç din adamı Muktada El Sadr'ın babası Ayetullah Muhammed Bakır El Sadr ve halası Fatıma El Zahra, Saddam'a başkaldırdığı gerekçesiyle İran - Irak Savaşı sırasında kurşuna dizilmişlerdi. Bu arada çoğunluğunu Şiilerin oluşturduğu Bağdat'ın Sadr kentinde iki ABD askeriyle iki Şii milisin öldürülmesi ardından başkentte alarma geçen Mehdi Ordusu'nun, Sadr kentinde de mevzilendiği bildirildi. Bir Şii din adamı da, Sünni - Şii fitnesini çıkarmada başarısız olan Amerikalıların şimdi de Şiiler arasına ayrılık sokmaya çalıştıklarından dolayı kente girmelerinin yasaklandığını duyurdu. 
   
   
</TEXT>
</DOC>
