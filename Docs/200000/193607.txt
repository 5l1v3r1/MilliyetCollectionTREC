<DOC>
<DOCNO> 193607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sontur31.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme el koydu, Uzanların 2 yatı yeniden zapt edildi... 
</HEADLINE>
<TEXT>

     İmar Bankası soruşturması kapsamında Uzanlar'a ait oldukları gerekçesiyle el konularak Marmaris'te yediemine bırakılan ve daha sonra bu karar kaldırılarak sahibi konumunda görülen yabancı şirketlere verilmek üzere hazırlanan 2 yatın, yeniden zapt edilmesi kararlaştırıldı. 
     Tasarruf Mevduatı Sigorta Fonu TMSF avukatları, Marmaris'te yedieminde bulunan 5 yattan ''Airwaves'' ile ''Frequency''nin, ''yurtdışında faaliyet gösteren 2 şirkete ait oldukları ve Uzanlar'a ait şirketlere kiralandığı'' gerekçesiyle zapt kararını kaldıran Şişli 1. Sulh Ceza Mahkemesi'nin hükmüne, üst mahkeme konumunda bulunan Şişli 6. Asliye Ceza Mahkemesi'nde itiraz etti. 
     İtirazı değerlendiren mahkeme, yatların Uzanlar'a mı, yoksa başka yabancı şirketlere mi ait olduklarının kesin tespitinin yapılamadığını dikkate alarak, ''ileride telafisi mümkün olmayan zararlara yol açılmaması için'' her 2 yatın da yeniden zapt edilmesini kararlaştırdı. 
     Uzanlar'a ait olduğu gerekçesiyle ''Airwaves'' ve ''Frequency''nin de aralarında bulunduğu 5 yata, Şişli 2. Sulh Ceza Mahkemesi'nce 21 Ağustos 2003 tarihinde el konulmuştu. 
     
</TEXT>
</DOC>
