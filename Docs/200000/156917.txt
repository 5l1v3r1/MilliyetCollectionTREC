<DOC>
<DOCNO> 156917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sonspo40.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasemin Dalkılıç Temmuz'da yeni rekor deneyecek... 
</HEADLINE>
<TEXT>

     Dünya desteksiz serbest ağırlıklı dalış şampiyonu Yasemin Dalkılıç, bu daldaki rekorunu Temmuz ayı başında yapacağı dalışla ilerletmek istediğini söyledi. 
     Uludağ Üniversitesi Sualtı Topluluğu'nca USAT organize edilen ''USAT Sualtı Günleri''ne konuk olan Dalkılıç, yaptığı konuşmada, dalma sporuna yine kendisi gibi dalgıç olan annesinin destekleriyle 4-5 yaşlarında başladığını, amacının dalma sporunu tüm dünyada uygulanan şekliyle yaygınlaştırmak olduğunu bildirdi. 
     Türkiye Sualtı Federasyonu ile bazı sorunlar yaşadığını anlatan Dalkılıç, kendisine destek olunması bir yana dalışlarının engellendiğini öne sürdü. Dalkılıç, şöyle konuştu ''Türkiye Sualtı Federasyonu'nun serbest dalış alanında altyapı eksiklikleri var. Benim dalışlarıma kendilerine göre kurallar koymaya çalışıyorlar. Oysa ki benim dalış stilim tüm dünyada uygulanıyor. Türkiye'de engellendiğim için serbest dalış çalışmalarımı ve eğitimimi yurtdışında yürütüyorum.'' Dalmanın riskli bir spor olduğundan, her türlü dalışta ve rekor denemelerinde güvenliğe çok önem verdiğini anlatan Dalkılıç, dalış sırasında oluşabilecek tehlikeleri alınan önlemlerle sıfıra indirmenin mümkün olduğuna dikkati çekti. 
     Çok büyük bir efor gerektiren serbest dalış kategorisinde rekor denemesine başlamadan önce 6 ay boyunca günde 4-5 saatlik antrenman programı uyguladığını ifade eden Dalkılıç, ''Dalma sporu ciğer değil, yürek meselesidir. Sualtı dünyası büyüleyici bir dünya, ancak rekor denemelerinde bu dünyanın tadını çıkarmam mümkün değil. Bir makina gibi tamamen dalışa konsantre oluyorum'' dedi. 
     Dalkılıç, Temmuz ayında Kaş ya da Marmaris'te yeni dünya rekoru kırmak için dalış yapacağını belirterek, desteksiz serbest ağırlıklı dalış kategorisinde halen 40 metre ile kendisine ait olan dünya rekorunu 45 metreye yükseltmeyi hedeflediğini bildirdi. 
     
</TEXT>
</DOC>
