<DOC>
<DOCNO> 181616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/spor/spo15.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Madalyalar uçuyor    FRANSA'DAKİ Dünya Atletizm Şampiyonası'nda 100 ve 200 metrede fırtına estiren, ancak doping yaptığı tespit edilerek durumu tehlikeye giren Kelli White'ın savunması kabul edilmedi. IAAF, Amerika Anti - Doping Ajansı'ndan gelecek rapora göre ABD'li atlet hakkındaki son kararını vereceğini açıkladı. Ajans da olumsuz rapor verirse, White'ın madalyaları geri alınacak. 
   
   Soruşturma açıldı    UEFA, Avrupa Şampiyonası elemelerinde, 6 Eylül'de 1 - 0 konuk ekibin galibiyetiyle kapanan Ermenistan - Yunanistan maçıyla ilgili iddiaları araştırmak üzere bir müfettiş görevlendirdi. Ermenistan Federasyon Başkanı Hayrapetyan, Yunanistan'ın, maçı öncesi kendisine ve bazı oyunculara "şike" teklifinde bulunduğunu iddia etmişti. 
   
   Hedef zirve    TEKVANDO Milli Takımımız, 24 - 28 Eylül tarihlerinde Almanya'da yapılacak Dünya Şampiyonası'na iddialı bir şekilde hazırlanıyor. 3 Eylül'den bu yana Ankara'da kampta bulunan ekibimiz, günde çift idman yapıyor. Antrenör Ercan Aldemir, "En az iki altın bekliyorum. Takım halinde de zirveyi hedefliyoruz" dedi. 
   
   
</TEXT>
</DOC>
