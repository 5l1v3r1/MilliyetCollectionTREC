<DOC>
<DOCNO> 186708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/spor/spo05.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bondlar geliyor 
</HEADLINE>
<TEXT>

   İngiliz polisi, holiganlar için İstanbul'a çıkarma yapacak. Scotland Yard, havalimanında konuşlanırken, gizli servis MI5 elemanları, spor polisi ile stat çevresinde kuş uçurtmayacak 
      HALİL ÖZER 

   
   Türkiye'ye yardım 
   İNGİLTERE, Türkiye ile oynayacağı maç öncesi görülmemiş tedbirlere başvuruyor. Ada emniyeti gizlice ülkeden çıkan ve Türkiye'ye girmek isteyen holiganlar için İstanbul'a kendi polisini gönderme kararı aldı. İngilizler'in ünlü polis teşkilatı Scotland Yard, CIA ile eş değerde bulunan MI5 ve Spor Asayiş Polisi'nden kurulu bir ekibi Türk polisine yardım etmeleri için Türkiye'ye yollayacak. 
   
   Yolcu kontrolü 
   İSTANBUL'A öncelikle Scotland Yard ekipleri gelecek. Bu birimler 7 Ekim'den itibaren Atatürk Havalimanı'nda konuşlanacak. Havalimanında görevli Türk emniyeti ile birlikte görev yapacak olan İngiliz polislerin elinde maçlara girmesi yasaklanan holiganların fotoğrafları olacak, İngiltere'den ve diğer Avrupa ülkelerinden gelecek olan uçaklardan inen yolcular tek tek kontrol edilecek. 
   
   Sıkı arama 
   KARŞILAŞMA günü ise Scotland Yard yetkililerine, MI5'den gelen ekipler ve ilk kez İngiltere'de kurulan Spor Asayiş Polisi destek verecek. Bu birimler stat çevresinde Türk polisine katılacak. Şükrü Saracoğlu Stadı'nda üç güvenlik çemberi oluşturulacak. İngiliz polisinin de görev alacağı bu noktalarda maçlara girmesi yasaklı holiganların da fotoğrafları bulunacak ve sıkı arama yapılacak. 
   
   Buluşma yeri Bodrum    İngiliz polisi, sayıları 300 kadar olan azılı holiganların İstanbul'daki maça gitme yasağını delmeye hazırlandığını duyurdu. Holiganların buluşma yerinin Bodrum olacağı tahmin ediliyor. Bu arada Ada emniyeti yaklaşık 1800 kadar fişli holiganın en azılıları olan 12 kişinin pasaportlarını en geç bugün teslim etmeleri istendi. 
   
   'Soru bile soramadım'    ADA basını yaklaşan milli maç öncesinde İstanbul'daki tansiyonu yerinde öğrenmeye çalışıyor. The Guardian gazetesi muhabiri de Chelsea - Beşiktaş maçını İstanbul'da bir lokantada rakı ve kebapla izlediğini belirterek, "Gerilim o kadar yüksekti ki, soru bile soramadım" diye yazdı. Gazete, Türkiye'de futboldaki şiddet olaylarının genellikle kulüpler düzeyinde gerçekleştiğini vurguladı. 
   SUNDAY Times gazetesi ise Alpay'a iki tam sayfa ayırdı. Tercüman aracılığıyla röportaj yapan milli futbolcu, Beckham'ın sakatlığına üzüldüğünü belirterek, "Çünkü Beckham'ın da oynadığı İngiltere'yi yenmek daha güzel olacak" diye konuştu. Milli takımdaki futbolcuları Atatürk'ün çocukları olarak tanımlayan Alpay, "Türkiye'nin spor kamuoyu ve genç nesli gönülden Atatürkçü" ifadelerini kullandı. 
   
   Eriksson tehdit etti    İNGİLTERE Milli Takım Teknik Direktörü Sven Goran Eriksson, Türkiye'de İngilizler'in olay çıkarması nedeniyle UEFA'nın İngiltere'yi finallere almaması durumunda istifa edebileceğini ima etti. İngilizler'i maça gitmemeleri için bir kez daha uyaran İsveçli teknik adam, "Eğer maçı kazanır da finallere gidemezsek bu çok yıkıcı olur. O zaman oynatamayacağım bir takım kurmanın anlamı yok" diye konuştu. Eriksson, Owen'ın sürpriz sakatlığı nedeniyle Tükiye maçının aday kadrosunu bir gün gecikmeyle bugün açıklayacak. 
   
   
</TEXT>
</DOC>
