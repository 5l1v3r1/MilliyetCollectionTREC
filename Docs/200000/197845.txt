<DOC>
<DOCNO> 197845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sontur20.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Teröristler kukladır, esas kuklacılar var... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ekonomik zenginleşme ve demokratikleşme sürecinden geriye dönüş olmayacağını, ''Türkiye'nin kararlı bir şekilde yoluna devam edeceğini'' söyledi. 
     Gül, Dışişleri Bakanlığı konutunda basın mensuplarıyla bayramlaştı. 
     İstanbul'daki saldırılardan dolayı bayrama biraz buruk girildiğini ve halkın tedirgin olduğunu belirten Gül, bu durumun kısa sürede giderilmesi umudunu dile getirdi. 
     Gül, Türkiye'nin esas gündeminin ekonomik zenginleşme ve demokratikleşme süreci olduğunu ifade ederek, ''Ne olursa olsun bunlardan geriye dönüş olmayacak. Türkiye kararlı bir şekilde yoluna devam edecek. Türkiye istikametinden şaşmayacak. Türkiye'nin önünü aydınlık görüyoruz, bunu karartmaya çalışanların gücü yetmeyecek'' dedi. 
     ''Başka ülkelerin yaptığı yanlışları biz yapmayacağız'' diyen Gül, Türkiye'nin bireysel özgürlükleri kısıtlamayacağını, özgürlükleri genişleterek, AB yolunda kararlı adımlar atmaya devam edeceklerini kaydetti. 
     Saldırıların ardından dünya genelinde bir dayanışmanın gözlendiğini ifade eden Gül, ''Türkiye'ye duyulan bu sempatiyi ters çevirmeyeceğiz, dağıtmayacağız''dedi. 
     Gül, teröristleri kuklaya benzeterek, ''Sadece teröristler değil, onlar kukladır, esas kuklacılar var. Onlarla uğraşılacak. Türkiye'de buna zemin bırakılmayacak'' dedi. 
     Terörle mücadelede uluslararası işbirliği ve dayanışmanın şart olduğunu söyleyen Gül, bu konuda Türkiye'nin eksiklikleri varsa, bunlara yönelik her türlü tedbirin alınacağını kaydetti. 
     
     ''PEK ÇOK SALDIRI ENGELLENDİ 

     Gül, İstanbul'daki saldırıların öncesinde ve sonrasında Türkiye'nin pek çok yerinde İstanbul'daki saldırılardan ''daha sofistike'' olan pek çok saldırının engellendiğini belirtti. 
     Soğukkanlılıkla hareket edildiğini ifade eden Gül, ''Kısa sürede terörle mücadele konusunda yeni bir strateji oluşturulması yönünde bazı gayretler olacak'' diye konuştu. 
     Bakan Gül, İstanbul'daki saldırıların El Kaide ile bağlantısının olup olmadığının sorulması üzerine, ''anlayış ve zihniyet itibariyle aynı anlayış ve zihniyetin ortaya çıktığını'' söyledi. 
     Hizbullah ve İBDA-C gibi terör örgütleri karşısında rehavete düşüldüğü yönündeki eleştiriler konusunda, teröre bulaşmış küçük-büyük tüm grupları ciddiye aldıklarını ifade eden Gül, bu konuda bir zafiyet olduğuna inanmadığını söyledi. 
     Gül, bir başka soru üzerine, köktendinci terör örgütlerine karşı partisinin önlem alamadığı yönündeki eleştirileri ciddiye almadığını belirtti. AK Parti'nin Türkiye'nin modernleşmesi yolunda ısrarlı adımlar attığını söyleyen Gül, ''Terör örgütleri bunu din adına yapıyorlarsa, İstanbul'u değil, İslam'ı vurdular'' diye konuştu. 
     Avrupa ülkelerinin terör örgütlerini terör listelerine alma konusunda uzun süre gevşeklik gösterdiklerini belirten Gül, ''Umut ediyoruz, bu olaylar onlara ders olur. Terörün nerede ve kime karşı olacağı bilinmiyor'' diye konuştu. 
     İstanbul Emniyet Müdürü Celalettin Cerrah'ın açıklamalarının hatırlatılması üzerine de Gül, ''işin tatlıya bağlandığını'' belirterek, böyle kritik dönemlerde herkesin birbirine anlayış göstermesi gerektiğini söyledi. 
     Cerrah'ın kimsenin bilmediği bilgilere sahip olduğunu, yoğun tempoda uykusuz çalıştığını ifade eden Gül, ''Bunların verdiği bir psikolojiyle biraz fazla konuşmuş oldu'' diye konuştu. 
     Emniyet güçlerinin çalışmalarının çok başarılı olduğunu kaydeden Gül, saldırıya katılanların kısa sürede bulunduğunu ve bu kişilerin nasıl bir kafa yapısına sahip olduklarının tespit edildiğini kaydetti. 
     Gül, bundan sonra istihbarat çalışmalarının güçlü bir şekilde yapılması ve işbirliğinin artırılması, ayrıca polis teşkilatı imkanlarının artırılması ve iç-dış koordinasyonunun sağlanması gerektiğini belirtti. 
     ''Yanlış yollara girilirse, terör tuzağına düşülür'' diyen Gül, ''kapalı dünyalara yönelmek'' gibi tuzaklara düşmeyeceklerini söyledi. Gül, güvenliğin en üst düzeyde olduğu ülkelerde bile terör olaylarının meydana gelebildiğine işaret ederek, ''Hiçbir ülke terör olaylarının olmayacağı yönünde yüzde yüz garanti veremez, ancak bunu minimize etmek gerekir. Sıfır hatayla olmuyor'' diye konuştu. 
     Gül, saldırıların ekonomiyi etkilemediğine de işaret ederek, ekonomik yapılanmanın devam edeceğini, yapısal tedbirler nedeniyle ülkede bir çalkantının olmadığını kaydetti. 
     
</TEXT>
</DOC>
