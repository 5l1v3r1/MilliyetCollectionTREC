<DOC>
<DOCNO> 169731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sondun01.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk tüketicisi yüzde 13 oranında Amerikan malından uzaklaştı 
</HEADLINE>
<TEXT>

     Amerika'da yapılan bir araştırma, Türk tüketicisinin yüzde 13 oranında Amerikan malından uzaklaşarak kendi ürünlerine yöneldiğini ortaya koydu. Türklerde kendi kültürüne bağlılık oranının ise yüzde 78 olduğu belirtiliyor. 
     Tüm dünyada tüketici eğilimlerini inceleyen RoperASW adlı kuruluş tarafından yapılan açıklamaya göre, yaşanan son gerginlikler küresel düzeyde tüketicileri Amerikan kültüründen, dolayısıyla Amerikan mallarından uzaklaştırdı. 
     30 ülkede yapılan incelemenin, yaklaşık 1.3 milyar tüketicinin eğilimini ortaya koyduğu bildiriliyor. 
     1999 yılıyla yapılan mukayese dünyada Amerikan kültüründen uzaklaşan ülkelerin başında Japonya ve Tayvan'ın geldiğini ve bu ülkelerde uzaklaşma oranının yüzde 20'yi bulduğunu ortaya koydu. Bu oran Arjantin'de yüzde 17 Türkiye, Endonezya, Venezüella ve Tayland'da yüzde 13 Avustralya ve Hong Kong'da yüzde 12 Fransa ve Polonya'da ise yüzde 10 düzeyinde. 
     
     AMERİKAN MALLARI PAZAR KAYBEDİYOR 

     Araştırma aynı dönemde, önde gelen 10 Amerikan firmasından 9'unun pazar kaybına uğradığı ve sadece birinin verimini arttırabildiğini de ortaya çıkardı. Bu alanda firma başarısı, Amerikan mallarının yabancı ülkelerde tanınması, sevilmesi ve kullanılması gözönüne alınarak ölçülüyor. Araştırmayı yapanlar, Amerika'nın ''reyting'' kaybetmesinde, dev şirketleri sarsan skandalların da önemli rol oynadığını vurguladılar. 
     RoperASW idari direktörü Tom Miller, ''tüketici eğilimlerindeki değişikliğin, Amerika'nın Irak'ı işgal etmesinden önce başladığına'' dikkat çekti, ''skandallar yüzünden Amerikan kültürü ve mallarına karşı bir soğukluk başgösterdi'' diye konuştu. 
     RoperASW tüketici eğilimlerini ölçen bir kamuoyu araştırma kuruluşu. ABD'nin en büyük piyasa araştırması kurumu olan firmanın merkezi New York'ta bulunuyor. 

     
</TEXT>
</DOC>
