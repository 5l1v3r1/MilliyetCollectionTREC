<DOC>
<DOCNO> 198163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sondun25.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkonsolos Roger Short ve görevlinin cenazeleri Londra'da 
</HEADLINE>
<TEXT>

     İstanbul'da İngiltere Başkonsolosluğu'na yönelik bombalı saldırıda yaşamlarını yitiren Başkonsolos Roger Short ve konsolosluk görevlisi Lise Havorthin'in cenazeleri Londra'ya getirildi. 
     İstanbul Atatürk Havalimanı'nda yapılan törenin ardından Türk Hava Kuvvetleri'ne ait C-130 tipi askeri nakliye uçağıyla Londra'ya gönderilen cenazeler, burada Northolt askeri üssünde yapılan sade bir törenle karşılandı. 
     İki İngiliz diplomatın İngiliz bayrağına sarılı tabutlarının bulunduğu uçağı karşılayanlar arasında İngiltere Dışişleri Bakanlığı yetkililerinin yanı sıra Türkiye'nin Londra Büyükelçisi Akın Alptuna ve Kıdemli Askeri Ataşe Albay Gürsel Yüz de bulundu. 
     Havaalanında iki diplomatın ailelerinin de katıldığı törende, taziye dileklerinin sunulmasının ardından cenazeler aileleri tarafından teslim alındı. 
     
</TEXT>
</DOC>
