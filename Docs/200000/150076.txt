<DOC>
<DOCNO> 150076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/guncel/gun01.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İran Tarafsız kalmayız 
</HEADLINE>
<TEXT>

İran Uygunluk Konseyi Sekreteri Muhsin Rızai, "Suriye'ye yönelik bir ABD saldırısında, Irak operasyonundaki gibi tarafsız kalmayacağız" diye konuştu 
     DIŞ HABERLER SERVİSİ 

     Bugünlerde ABD'nin hedefi haline gelen Suriye yönetimine ilk destek İran'dan geldi. Eski Cumhurbaşkanı Haşimi Rafsancani döneminde Devrim Muhafızları Başkomutanı, şu anda ise İran Uygunluk Konseyi Sekreteri olan Muhsin Rızai, Suriye'ye yapılacak bir saldırının İran'a yapılmış sayılacağını bildirdi. 
     Tahran'da düzenlediği basın toplantısında, bir Amerikan saldırısı halinde Irak operasyonunda olduğu gibi tarafsız kalamayacaklarını açık bir dille ifade eden Rızai, sekiz yıllık İran - Irak savaşında ülkesini destekleyen tek Arap ülkesinin Suriye olduğuna vurgu yaptı ve hatta o yıllarda Irak hedeflerinin bombalanması için uçaklarını Suriye'ye gönderme yoluna başvurduklarını kaydetti. 
     Amerikan tehditlerinin, Şam yönetiminin İsrail'e karşı izlediği politikayla Lübnan'da asker bulundurmasından kaynaklandığını söyleyen Muhsin Rızai, Cumhurbaşkanı Muhammed Hatemi'nin ABD'ye yönelik yumuşama politikasının da başarısızlıkla sonuçlandığını iddia etti. 
     
İtalya da asker gönderiyor...      İtalya Dışişleri Bakanı Franco Frattini, Irak'a insani yardım ve kamu güvenliğini sağlamak için 2500 ile 3000 arasında asker göndereceklerini açıkladı. Senato'ya Irak'taki gelişmeler hakkında bilgi veren Frattini, "Irak'ta her tarafa yayılan şiddeti ve yağmayı acilen sona erdirmek gerekir" dedi. Irak'a asker göndermeden yapacakları yardımın amacına ulaşmayacağını kaydeden Frattini, "İçilecek su ve sağlık yardımlarını garanti etmek için askere ihtiyaç vardır" diye konuştu. 
     
     


GÜNCEL 


















</TEXT>
</DOC>
