<DOC>
<DOCNO> 183584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/sondun13.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika Hapishanesi'nde bir Türk intihar etti.. 
</HEADLINE>
<TEXT>

     Belçika'nın Andenne hapishanesinde, bir Türk mahkumun dün gece hücresinde kendini asarak intihar ettiği öğrenildi. 
     Kraliyet Savcılığı kaynaklarından elde edilen bilgilere göre, Mehmet Kuşçu 25 adlı mahkumun cesedi bu sabaha karşı bulundu. 
     Adli tıp yetkilileri, mahkumun kendini dün akşam saat 18.00 sıralarında astığını belirlediler. 
     Andenne hapishanesindeki sorunlar nedeniyle gardiyanlar son günlerde grev yapıyor ve mahkumlarla ilgilenmiyorlar. Mahkumlar, grev nedeniyle ziyaretçi de kabul edemiyorlar. 
     Aynı hapishanede, iki gün önce, bir mahkum hücresinde yanarak ölmüştü. Yapılan açıklamada, grev nedeniyle sıkıntıları artan mahkumların hücrelerindeki yatakları ateşe verdikleri, Belçikalı bir tutuklunun bu nedenle yanarak öldüğü duyurulmuştu. 
     İntihar eden Türk'ün, şiddet kullanarak soygun yapmak suçundan, 2007 yılına kadar hapis cezasına mahkum edildiği öğrenildi. 
     Hapishane yönetimi, grev koşulları nedeniyle cesedin görülmesinin geciktiğini anlattılar ve gardiyanlar çalışmadığı için 400 mahkumu sadece 9 polisin izlediğini söylediler. 
     Grev hareketinin devam ettiği, gelecek Salı akşamından önce gardiyanların işbaşı yapmayacakları bildirildi. 
     Namur Savcısı Cedric Visart, konuya ilişkin bilgi verirken, ''durumun bir felaket düzeyine geldiğini, mahkumların çok sinirli olduklarını, dün gece hücrelere yanaşabilmek için kalkan kullanmak gerektiğini, hücrelerden koridora taşlar atıldığını, önümüzdeki saatlerde ve günlerde durumun daha da vahimleşeceğini'' söyledi. 
     Hapishanede dün gece büyük olaylar yaşandığı öğrenildi. Savcılık, Türk gencin intiharı konusunda da soruşturma açacağını ve olayın gerçekte ne şekilde cereyan ettiğinin araştırılacağını belirtti. 
     İntihar ettiği söylenen kişinin bir mektup bırakmadığı duyuruldu. 
     Hapishane Müdürü Eric Delchvalerie, polisten takviye kuvvet istendiğini bildirdi. 
     Belçika'nın en sorunlu hapishanelerinden biri olan Andenne'de, son aylarda, aralarında bir Türk'ün de bulunduğu çok sayıda mahkum ölümü oldu ve çeşitli soruşturmalar açıldı. Söz konusu hapishanede, hafta başında 400 gram dinamit ve ateşleme cihazı ele geçirildi. 
     
     BELÇİKA'YA BM UYARISI 
     Belçika, hapishanelerde yaşanan sorunlar nedeniyle eleştirilere hedef olmaya devam ediyor. BM, Belçika'daki hapishane koşullarını, polisi ve yabancılara yönelik muameleyi konu alan bir raporunda, bu ülkeyi ağır bir dille eleştirip uyararak, işkenceye son verilmesini istemişti. 
     Avrupa Konseyi'nin İşkenceyi Önleme Komitesi CPT de, Belçika polisine ve hapishanelerine yönelik ağır eleştiriler içeren raporunu, geçen yıl sonunda Brüksel hükümetine iletmişti. Komite Başkanı Silvia Casale, Brüksel hükümetinden, rapordaki eleştirileri dikkate alarak 6 ay içinde gereken önlemlerin geliştirilmesini istemişti. Söz konusu raporda, hapishane koşullarına yönelik ağır eleştiriler yanında, CPT müfettişleri tarafından belirlenen işkence vakalarına da yer verilmişti. 
     Belçika Ulusal İstatistik Enstitüsü INS verilerine göre, Belçika'daki 7 bin 820 yatak kapasiteli toplam 34 hapishanede 9 bin 500 kadar tutuklu ve mahkum bulunuyor. 
     Her yıl 300 kadar intihar girişimi kaydedilen ve en az 30 tutuklunun bu nedenle öldüğü hapishanelerde çok sayıda ''kaza'' ve ''şüpheli ölüm'' de yaşanıyor. 
     
</TEXT>
</DOC>
