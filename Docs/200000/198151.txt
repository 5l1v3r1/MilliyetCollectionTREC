<DOC>
<DOCNO> 198151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sondun13.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerin yüzde 96'sı cep telefonu kullanıyor 
</HEADLINE>
<TEXT>

     İngiltere'de yapılan bir araştırma, 15-24 yaş arasındaki gençlerin yüzde 96'sının cep telefonu olduğunu ve yanında telefonu olmadan yaşayamaz hale geldiğini ortaya koydu. 
     İngiliz gençleri ''mesaj jenerasyonu'' olarak tanıtan araştırma sonuçları, bu jenerasyonun en büyük sembolününse giderek kabaran cep telefonu faturaları olduğunu gösterdi. Araştırmacılar, pek çok genç için cep telefonu faturasına para ayırmanın, pahalı spor ayakkabıları ya da giysilerin bile önüne geçtiğini belirtiyor. 
     Telefonla konuşmanın, mesaj göndermenin ya da gelen mesajları okumanın, gençler için bir anlamda sosyal statü ve popülarite göstergesi gibi algılanır olduğuna da dikkat çekilirken, bir gencin, cep telefonu faturasının düşük gelmesinin bile yaratılan bu sosyal statüyü yıkabildiğine dair sözlerine işaret edildi. 
     Londralı 21 yaşındaki gencin, ''herkesin cep telefonu faturası 100 sterlin gibi bir rakamda gezerken, sizinki 20 sterlinde kalıyorsa bu sizin bir hiç olduğunuzu gösterir'' şeklindeki sözleri, bu yeni akımın gençleri nasıl avcuna aldığını ortaya koydu. 
     
</TEXT>
</DOC>
