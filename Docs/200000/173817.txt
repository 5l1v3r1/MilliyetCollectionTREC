<DOC>
<DOCNO> 173817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/dunya/adun.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hanedana isyan 
</HEADLINE>
<TEXT>

   Azerbaycan'da muhalefet grupları, Cumhurbaşkanı Haydar Aliyev'in oğlu İlham'ı başbakan yapmasının ardından 'Aliyev Hanedanı'na karşı direniş çağrıları yapıyor 
      CENK BAŞLAMIŞ Moskova 

   
   Azerbaycan'da önceki gün sürpriz bir şekilde Milli Meclis tarafından başbakanlığa getirilen Cumhurbaşkanı Haydar Aliyev'in oğlu İlham Aliyev, dün resmen görevi devralırken, muhalefet partileri Aliyev Hanedanı'nın iktidar oyunlarına izin vermeyeceklerini ilan etti. 
   Azerbaycan'da muhalefet partilerinin büyük bölümünü bir araya getiren Muhalefet Koordinasyon Merkezi MKM , "İlham Aliyev'in başbakanlığa atanmasının, 15 Ekim'de yapılacak cumhurbaşkanlığı seçimlerini sahteleştirmeye yönelik bir girişim olduğunu" ileri sürerek, "Haydar Aliyev'in sağlık durumu açıklık kazanıncaya kadar onun adıyla imzalanmış atama, kararname ve diğer resmi belgelerin yasallığını tanımayacaklarını" bildirdi. 
   "İlham Aliyev'in başbakan olarak atanması, iktidarın yasadışı yollarla ele geçirilmesi anlamına gelir" diyen muhalefet, İlham Aliyev'in cumhurbaşkanlığına aday olduğunu, bu nedenle başbakan olarak atanamayacağını iddia etti. 
   
   'GATA durumu açıklasın' 
   Muhalefet ayrıca Haydar Aliyev'in gerçek sağlık durumunu açıklaması için Gülhane Askeri Tıp Akademisi'ne GATA başvuruda bulundu. Yeni Musavat lideri İsa Kamber, "Elbette her hastanın durumuyla ilgili açıklama yapılmaz. Ancak, söz konusu olan sıradan bir hasta değil, Azerbaycan'ın devlet başkanı. Üstelik sağlık durumuyla ilgili ciddi şüpheler var. Kardeş Türkiye'nin Azerbaycan'ın bu endişesini dikkate alarak konuya açıklık getirmesini bekliyoruz" dedi. Muhalefet üyelerinden İlgar Altay, GATA yetkilileriyle görüşmek için Ankara'ya gitti. 
   En güçlü muhalefet adayı olarak gösterilen Musavat lideri Kamber, İlham Aliyev'den kesinlikle çekinmediğini belirtti. 
   Başbakanlığa atanan İlham Aliyev ise, kendine bağlı grubu iktidara getirerek ötekilerini tasfiye edeceği şeklindeki eleştirileri yanıtlarken, hükümet çalışmasında kendisinin ayrı bir takımı olmayacağını söyledi. 
   15 Ekim'de yapılacak başkanlık seçimlerine katılmak için adaylık başvurusunda bulunma süresi bugün doluyor. Merkez Seçim Komisyonu şu ana kadar Aliyev ve oğlunun dışında Musavat lideri Kamber, Azerbaycan İçin İttifak adayı Abdülatip Samedov ve Halk Cephesi adına Kudret Hasankuliyev'in adaylıklarını onayladı. 
   
   Türkiye'den tebrik    Türkiye, Azerbaycan'da önceki gün başbakanlık görevine getirilen İlham Aliyev'i kutladı. 
   Bakü'deki Türk Büyükelçisi Ünal Çeviköz, İlham Aliyev'le dün yaptığı görüşmede kendisini tebrik etti. Çeviköz, görüşmeden sonra, Haydar Aliyev'in her geçen gün iyiye gittiğini, ancak Bakü'ye dönüş tarihine doktorların karar vereceğini söyledi. Çeviköz, Azeri muhalefetinin Aliyev'in sağlık durumuyla ilgili Ankara'dan resmi açıklama istemesi konusunda, "Resmi açıklamayı sadece Azeri yetkililer yapabilir" dedi. Bu arada Aliyev'in tedavisine ABD'de devam edileceği bildirilirken, GATA'dan konuyla ilgili bir açıklama yapılmadı. 
   
   
</TEXT>
</DOC>
