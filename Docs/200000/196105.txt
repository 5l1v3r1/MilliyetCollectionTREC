<DOC>
<DOCNO> 196105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/soneko06.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar, bombalı saldırılara sınırlı tepki verdi... 
</HEADLINE>
<TEXT>

     Para piyasaları açılışta, İstanbul'da önceki gün iki sinagoga düzenlenen terör saldırılarına sınırlı tepki verdi. 
     Cuma günü 16,080.67 puandan kapanan İstanbul Menkul Kıymetler Borsası İMKB Ulusal 100 Endeksi, haftanın ilk işlem gününe 21.93 puanlık kayıpla 16,058.74 puandan başladı. 
     Seansın disket emirlerinin uygulandığı ilk 15 dakikalık bölümünde 15,849.19 puana kadar gerileyen endeksin kaybı yüzde 1.44 ve 231.48 puan olarak belirlendi. 
     Daha sonra gelen alımlarla toparlanan Borsa'da, saat 10.00 itibariyle Endeks Cuma günkü kapanışa göre 73.52 puan artışla 16,154.19 puanı gördü. 
     
     DOLARDA YÜKSELİŞ 
     Amerikan Doları, serbest piyasada haftaya yükselişle başladı. 
     Cuma günü 1 milyon 470 bin liradan kapanan doların satış fiyatı, Kapalıçarşı'da 1 milyon 478 bin liradan işlem görüyor. Euro da 9 bin lira artışla 1 milyon 739 bin liradan satılıyor. 
     Bankalararası piyasada dolar kotasyonlarında alışta en düşük fiyat 1 milyon 472 bin lira, en yüksek 1 milyon 476 bin lira, satışta en düşük fiyat 1 milyon 477 bin lira, en yüksek fiyat 1 milyon 480 bin lira düzeyinde bulunuyor. 
     
     FAİZDE YÖN YUKARI 
     İMKB Tahvil ve Bono Piyasası Kesin Alım Satım Pazarı'nda en fazla işlem gören 15 Aralık 2004 vadeli tahvilin, bugün valörlü işlemlerinin basit getirisi yüzde 29.71'e, bileşik getirisi yüzde 29.39'a yükseldi. 
     Cuma günkü piyasa kapanışında bu kağıdın aynı gün valörlü işlemlerinin basit getirisi yüzde 29., bileşik getirisi yüzde 29.19 olmuştu. 
     
</TEXT>
</DOC>
