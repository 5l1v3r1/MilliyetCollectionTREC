<DOC>
<DOCNO> 170299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/dunya/dun01.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere, bu soruyla çalkalanıyor 
</HEADLINE>
<TEXT>
Tony Blair psikopat mı 
Irak konusundaki Amerikan yanlısı tavrı nedeniyle İşçi Partisi'ndeki muhalifler, Blair'in psikopat olup olmadığını ciddi ciddi yazıp çizmeye ve tartışmaya başladı 
     LONDRA Milliyet 

     Başbakan Tony Blair'in ABD ve Japonya'yı kapsayan bir haftalık geziye çıkmasının hemen ardından İngiltere karıştı. Irak savaşına karşı çıkan bakan ve iktidardaki İşçi Partisi'nin bazı milletvekilleri, İngiliz terbiyesinin sınırlarını zorlayan bir söylemle ortaya çıkarak Blair'in psikopat olup olmadığını sorguladı. 
     Blair'in Irak'ın sahip olduğunu iddia ettiği kitle imha silahları konusunda halka yalan söylediği yolundaki şüphelerin artması, Blair'in partisi içindeki taraftar ve muhalifleri arasındaki kavgayı iyice kızıştırdı. 
     Anti - Blair cephe medya üzerinden saldırıya geçerek, oklarını bu kez doğrudan Başbakan'ın kişiliğine yöneltti. Maliye Bakanı Gordon Brown etrafında kümelenen bu grup ve grubu destekleyen medya organları, Blair'in akıl sağlığını sorgulayan yayına başladı. 
     Sol eğilimli "New Statesman" adlı siyasi dergi, Başbakan hakkında hazırladığı dizi yazıda, Irak savaşını kastederek,"Tony Blair'in amacı ne Kim ve ne olduğunu biliyor mu " sorusunu ortaya attı ve Blair'in liderlik yapamayacağını ileri sürdü. Dergi, Başbakan'ın akıl sağlığının yerinde olduğunun bile şüpheli olduğunu ileri sürerek, bu konuda bir psikiyatrın görüşüne yer verdi. Adı belirtilmeyen psikiyatr Blair'i "kendini başkalarına şirin gösteren bir psikopat" olarak tanımladı ve "Blair'in akıl sağlığının yerinde olup olmadığı sorusunun cevabını bulmak görevi artık ertelenemez... Teknik olarak, kendini usta bir aktör gibi yenileyebilecek derecede yetenekli bir psikopat diyebiliriz" dedi. 
     Dergi, Blair'in başbakanlık koltuğundan inmesini ve yerine Maliye Bakanı başkanlığında, "ne yaptığını bilen, belirli, mantıklı amaçları olan" yeni bir hükümet kurulmasını önerdi. 
     Blair'e yönelik bu ağır hücuma ilk karşılık İçişleri Bakanı David Blunkett'tan geldi. Blunkett, eleştirinin kendi partilerinden yapılmasını kınayarak Başbakan'ın sırtından hançerlendiğini savundu. 
     

</TEXT>
</DOC>
