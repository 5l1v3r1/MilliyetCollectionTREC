<DOC>
<DOCNO> 181405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/spor/spo15.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Ayhan'a daire    BAŞBAKAN Recep Tayyip Erdoğan, Paris'te yapılan Dünya Atletizm Şampiyonası'nda ikinci olan Süreyya Ayhan'ı kabul etti, Ankara Büyükşehir Belediyesi'nce Dikmen Vadisi'nde yaptırılan 146 metrekarelik bir daire hediye etti. Erdoğan, "Atletizmin anavatanı Yunanistan'da, Olimpiyat Şampiyonu çıkaracağız" diye konuştu. Ayhan ise, "Tatyana Tomashova beni bir daha geçemez" dedi. Devlet Bakanı ve Başbakan Yardımcısı Mehmet Ali Şahin de 2004 bütçesinde spora daha toleranslı davranacaklarını ifade etti. 
   
   Denizlispor'a 1 maç saha kapama    FUTBOL Federasyonu Disiplin Kurulu, Beşiktaş maçındaki olaylardan dolayı Denizlispor'a bir maç saha kapama ve 500 milyon lira para cezası verdi. Kurul ayrıca Çaykur Rizespor'a 1 milyar lira, Kastamonuspor ve Gebzespor kulüplerine 500 milyon lira para cezası verdi. 
   
   Tekerlek farkıyla    ULUSLARARASI 39. Cumhurbaşkanlığı Bisiklet Turu'nun dün koşulan Çanakkale - Edremit etabını, Alman bisikletçi Thomas Singer kazandı. Sarı mayoyla yarışa başlayan Bulgar Georgi Koev aynı derece ve tekerlek farkıyla ikinci, yine tekerlek farkıyla Alman Frank Kowathitsch ise üçüncü sırada yer aldı. Sporcular bugün Edremit - Balıkesir etabını koşacak, sarı mayoyu Singer giyecek. 
   
   Ülkerspor galip    YENİ sezon hazırlıkları için İtalya'ya giden Ülker, Varese ile yaptığı maçı 85-77 kazandı. İlk yarıyı 47-44 önde kapayan Turuncu - Yeşilliler'de Serkan Erdoğan ile Joseph Blair 19'ar sayı attı. Diğer yabancılar Booker 17, Dujmoviç ise 13 sayı buldu. 
   
   Cim - Bom Bolu'da    GALATASARAY Erkek Basketbol Takımı, bir haftalık kamp için dün Bolu'ya gitti. Koch'un takıma katıldığını söyleyen Coach Halil Üner, bir süredir denenen Letonyalı Sandis Buskevics ile de sözleşme imzaladıklarını açıkladı. 
   
   Newton ve King deneniyor    TRANSFER çalışmalarını sürdüren Fenerbahçe Erkek Basketbol Takımı, Newton ile King'i denemeye aldı. Newton'un Ankara'daki turnuvada forma giydiğini belirten Antrenör Murat Özgül, Teksas A M Koleji'nden yeni mezun Bernard King ile birlikte ikisini 15 gün deneyeceklerini ifade etti. 
   
   Yusuf Zepak'ın kaderi değişmedi    DÜNYA Atletizm Şampiyonası öncesinde, 300 milyon liralık bir yıllık maaşının ödeneceği sözünü alan maratoncu Yusuf Zepak, aradan geçen biri aylık süreye rağmen parasına kavuşamadı. İstanbul Büyükşehir Belediyesi sözünde durmazken Zepak, "Paris'te bu olumsuzluklarla koştum. Şimdi de değişen bir şey yok" diye konuştu. 
   
   Elektrik kesildi buzlar eridi    TEDAŞ, Belpa Buz Pateni Salonu'nun elektriğini kesti, buzlar eridi. Faturaların ödenmemesi nedeniyle borcun faiziyle 350 milyar liraya çıktığını gören TEDAŞ elektriğini kesti. Bu durumun, yarın Bulgaristan'da yapılacak Grand Prix'e katılacak Buz Hokeyi Milli Takımı'nı olumsuz etkilediği bildirildi. 
   
   Gençler yarı finalde    RUSYA'NIN başkenti Moskova'da süren Uluslararası Gençler Futbol Turnuvası'nda mücadele edecek 15 Yaş altı Milli Takım, yarı finale yükseldi. İlk maçlarında Ukrayna'yı 2-1 yenen gençler, ikinci karşılaşmada Brezilya ile 0-0 berabere kaldı. Ardından da Norveç'i 3-1 yenip yarı finale adını yazdırdı. 
   
   
   
</TEXT>
</DOC>
