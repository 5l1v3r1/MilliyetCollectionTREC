<DOC>
<DOCNO> 182815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/spor/spo15.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   'Kalp'ten hediye    TÜRK Kalp Vakfı, dünya ikincisi ve Avrupa Şampiyonu milli atlet Süreyya Ayhan ile antrenörü Yücel Kop'u, başarı madalyası ve hediyelerle ödüllendirdi. Vakıf Başkanı Çetin Yıldırımakın, 28 Eylül Dünya Kalp Günü'nde bayanların katılacağı bir Süreyya Ayhan Koşusu düzenleyeceklerini sözlerine ekledi. Ayhan ise Türk Kalp Vakfı'nın ilgisine teşekkür edip, "Kalbime en güzel kanı onlar pompalıyor" dedi. 
   
   Anne-kız indirimi    ANTALYA ve Ankara'da 20-28 Eylül'de yapılacak Avrupa Bayanlar Voleybol Şampiyonası'nda, öğrenci, öğretmen, sporcu indiriminin yanısıra, anneler ve kızları da indirimli biletten faydalanacak. Ayrıca şampiyonanın açılış ve kapanışlarında düzenlenecek Kenan Doğulu ve MFÖ konserleri de indirimli biletlerle izlenebilecek. 
   
   Roddick en çok kazanan raket    PROFESYONEL Tenisçiler Birliği, bu yıl en çok kazanan erkek raketin ABD'li Andy Roddick olduğunu açıkladı. Amerikalı sporcu 2.7 milyon dolar alırken, İspanyol Ferrero 2.4 milyon dolarla ikinci, İsviçreli Federer ise 2.1 milyon dolarla üçüncü oldu. 
   
   Çinliler'e bakan daveti    TÜRKİYE ile Çin arasında imzalanan "Kamu Yönetimi ve İnsan Kaynaklarının değerlendirilmesi" konulu protokol çerçevesinde Çin'e ziyarette bulunan Devlet Bakanı ve Başbakan Yardımcısı Mehmet Ali Şahin, 2004 Olimpiyatları'na hazırlanacak Çin milli takım sporcularını Türkiye'ye davet etti. Çin Başbakanı Wen Jiabao ise bu konuyu spor bakanı ile görüşeceğini belirtti. 
   
   
</TEXT>
</DOC>
