<DOC>
<DOCNO> 178735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sonspo11.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgar basını Galatasaray güle oynaya kazandı... 
</HEADLINE>
<TEXT>

     Galatasaray'ın dün akşam Sofya'da oynanan rövanş karşılaşmasında CSKA Sofya'yı, İstanbul'daki maçta olduğu gibi 3-0 yenerek Avrupa Şampiyonlar Ligi'ne katılması Bulgar basınında geniş yankı buldu. 
     Bulgar spor yazarları maçtan 3-0 galip ayrılan Galatasaray'a övgüler yağdırırken, ''Mucize gerçekleşmedi. CSKA, Şampiyonlar Ligi'nden ne kadar uzak olduğunu bir kere daha gösterdi'' yorumunda birleştiler. 
     ''24 Saat'' gazetesi, spor sayfasının manşetinde, ''CSKA, Sofya'da da 3'lük oldu'' başlığını kullanırken, Galatasaray'ın rahat bir oyunla karşılaşmayı kazandığını ve CSKA'nın hiçbir varlık gösteremediğini yazdı. 
     ''Trud'' gazetesinde, ''180 dakikada tek bir gol bile atamadık'' başlığı altında yer alan yorumda da Galatasaray'ın CSKA ile ''çocukla oynar gibi'' oynadığı ve ''elini kolunu sallayarak'' Şampiyonlar Ligi'ne gittiği belirtildi. Yorumda, ''Galatasaray kalite farkını açık olarak gösterdi'' denildi. 
     ''Meridien Maç'' gazetesi de manşetine, ''CSKA'nın rövanş fiyaskosu'' başlığını taşıdı. Gazete, ''Şampiyonlar Ligi hayalimiz bitti. Galatasaray, antrenman maçındaymış gibi kendini zorlamadan 3-0 kazanarak kalitesini ortaya koydu'' yorumunu yaptı. 
     ''7'dni Sport'' gazetesi ise Şampiyonlar Ligi hayalinin aslında daha ilk maçta sona erdiğini belirterek, ''Mucize bekliyorduk ama gerçekleşmedi. Galatasaray güle oynaya kazandı'' diye yazdı. 


     
</TEXT>
</DOC>
