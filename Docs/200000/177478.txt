<DOC>
<DOCNO> 177478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sonspo13.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe patladı Kimse seyircimize ''terörist'' diyemez... 
</HEADLINE>
<TEXT>

     Fenerbahçe Kulübü Asbaşkanı Murat Özaydınlı, Trabzonspor maçında tribünlerde yaşanan olayların sorumlusu olarak sarı-lacivertli taraftarların gösterilmesinin haksızlık olduğunu savunarak, ''Hiç kimsenin taraftarımıza hak etmediği damgayı vurmasına izin vermeyeceğiz'' dedi. 
     Özaydınlı, Fenerbahçe Burnu'ndaki kulüp binasında, yönetim kurulu adına yaptığı açıklamada, Trabzonspor Kulübü Başkanı Özkan Sümer'in, Fenerbahçeli taraftarlar hakkında söylediği sözlere tepki gösterdi. 
     Bugüne kadar sessiz kalmalarının nedeninin olayları tırmandırmamak olduğunu vurgulayan Murat Özaydınlı, ''Bizim tavrımız olayları körüklemek değil, çözmekti. Ama biz böyle yaparken, örf ve adetlerimize uymayan birtakım suçlamalarla karşılaştık. Spor yöneticisi söylediği sözlerle taraftarına örnek olmalı. Hele hele başkanın ağzından çıkacak sözler daha da önem taşımaktadır. Biz Fenerbahçe olarak polemiğe girmek istemedik. Olayları tırmandırmamak, var olan gerginliği artırmamak için'' diye konuştu. 
     Statta yaşanan olayların görüntülerinin Trabzon polisinde bulunduğunu ifade eden Murat Özaydınlı, ''Özkan başkan lütfedip görüntülere baksaydı, böyle açıklamalar yapmazdı. Hedef şaşırtmak için bunları yaptıysa Fenerbahçe'yi bundan sonra böyle kullanmamasını tavsiye ediyorum. Kulüpler Birliği toplantısında kendi taraftarıyla ilgili cümlelerini söylemek istemiyorum. Kendisi bunları çok iyi biliyor'' dedi. 
     
     GEÇMİŞ YILLARDAKİ OLAYLAR 

     Geçmiş yıllarda Trabzonspor ile deplasmanda oynadıkları maçlarda bordo-mavili taraftarların yarattığı olayları hatırlatan Özaydınlı, şöyle devam etti 
     ''5 yıl önce Otto Bariç'e yapılanlar, 4 yıl önce taraftarlarının başkanımıza yaptığı fiili saldırılar, 3 yıl önce 1-0 mağlup olduğumuz maçtan sonra 8 bin kişinin otelimizi basması. Yine 3 yıl önce ve geçen yılki maçlarda Trabzonspor formasıyla uzun yıllar ter döken eski futbolcularımız Ogün ve Abdullah'a koro halinde edilen küfürler. Aynı maçta başkanımıza koro halinde edilen küfürler. Bütün bu olaylarda Özkan Sümer neredeydi Koltuğunda oturmuş sadece dinliyordu. Kılını bile kıpırdatmadan.'' 
     
     BAŞARISIZLIKLARINI ÖRTBAS ETMESİNLER 

     Başkan Sümer'in sergilediği tavırların olayları çok farklı boyutlara sürüklediğini savunan Murat Özaydınlı, ''Seyircimize terörist damgası vuranlar bir daha oturup düşünsünler. Suçu başkasında arayıp, yenilgi ve başarısızlıklarını örtbas etmesinler'' dedi. 
     İki takım seyircileri arasında, stada daha fazla seyirci alma düşüncesiyle güvenlik şeridinin oluşturulamadığını ifade eden Özaydınlı, emniyet güçlerinin bu nedenle araya tampon bölge yapamadığını söyledi. 
     Olayların, stadın hemen arkasında yer alan apartmandan Fenerbahçe seyircisine yabancı maddeler atılmasıyla patlak verdiğini anlatan Özaydınlı, şöyle konuştu 
     ''Taraftarımız taşlardan korunmak için Fenerbahçe bayrağı açtı. Karşı tribünlerden ise düşman bayrağıymış gibi tepki gördü. Bu arada televizyonlardan izlediğimiz görüntülere Trabzonspor taraftarının bıçak atma sahnesi yansıdı. Trabzon taraftarları bir ara 'polis dışarı' şeklinde tempo tuttuğu sırada Özkan Sümer ayağa kalkıp alkışladı. Bir vatandaş olarak bu hareketine çok üzüldük. Taraftarlarımız dışarı çıkınca sistemli bir şekilde belli bölgelerde trafik tıkandı ve bazı yerlerde polisin de katkısıyla otobüs taşlandı ve içine biber gazı sıkıldı. Bütün bunlardan sonra Fenerbahçe seyircisine terörist demek bardağı taşıran son damladır.'' 
     
     TERÖRİST DEĞİL, GERÇEK TARAFTAR 

     Tribün olaylarının, yöneticilerin ağzından çıkacak nahoş sözlerle önlenemeyeceğini dile getiren Murat Özaydınlı, ''Bu şekilde bir yerlere varamayız'' dedi. 
     Trabzon'a giden taraftarlardan 3'ünü basın önüne çıkaran Özaydınlı, ''Fenerbahçe taraftarı terörist değil, gerçek taraftardır. Kimse Fenerbahçe seyircisini başka bir şekilde göstermeye çalışmasın. Bunun altını çiziyoruz. Bugün yumuşak davranıyoruz, ama ileride bu şekilde davranmayız. Terörist lakaplı arkadaşlarımızın eğitim seviyelerine bakacak olursa yüzleri kızaracaktır eminim. Sözlerimden Trabzonlu dostlarımızın alınmasını istemiyorum. Biz buradaki maçta Trabzonspor taraftarını en güzel şekilde ağırlayacağız'' şeklinde konuştu. 
     Bu arada, taraftarların Trabzonspor maçına gitmek için kendilerinin organizasyon yaptığını hatırlatan Özaydınlı, kulübün taraftar götürmediğini belirtti. 
     Türkiye'de Denizlispor'un ardından tel örgüleri kaldıran 2. kulüp olduklarını, ancak bunun göz ardı edildiğini belirten Murat Özaydınlı, ''Fenerbahçe Stadı'nda numaralı tribünde 4 yıldır tel örgü yok. Yeni maratonda da tel örgü yok. Sadece kale arkalarında var. Bunun için müracaat ettiğimizde ciddi bir uyarıyla karşılaştık'' dedi. 
     Özaydınlı, basın toplantısının ardından, geçmiş yıllarda Trabzon'da yaşanan olayları, barkovizyondan basın mensuplarına izletti. 

     
</TEXT>
</DOC>
