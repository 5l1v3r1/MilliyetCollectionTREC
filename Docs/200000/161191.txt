<DOC>
<DOCNO> 161191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sondun10.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çılgın Hollywood çiftinin boşanması da olay oldu.. 
</HEADLINE>
<TEXT>

     Hollywood'un çılgın çifti Angelina Jolie ve Billy Bob Thornton, boşanmalarının ardından birbirlerini unuttuklarını ilginç yöntemlerle dışa vuruyor. Jolie'nin eski eşinin isminin yer aldığı dövmeyi sildirmesinin ardından, Thornton da düğünde eşinin kanıyla doldurduğu cam kolyeyi törenle yaktı. 
     Internetteki ''dailyrecord'' sitesinin haberine göre, düğünde Jolie ile ''kan kardeşi'' olan ve eşinin kanının bir kısmını cam kolyeye dolduran Thornton, bu ilginç buluşuyla dikkatleri üzerine çekmişti. 
     ''Aşkının sembolü'' olarak bu kolyeyi taşıyan Thornton'a karşılık, Jolie de eşinin ismini koluna dövme olarak kazımıştı. Ancak, zamanla aralarında artan sorunlar yüzünden evliliğe nokta koyan çiftten ilk ''anıları yok eden'' Jolie oldu. 
     Dövmesini sildirerek Thornton'ı sonsuza dek hayatından çıkaran Jolie'nin bu davranışı eski eşini üzmüş olacak ki, aktör Thornton, güzel yıldızın tüm ısrarına rağmen kolyeyi Jolie'ye vermedi. Bununla da kalmayan Thornton, geçen hafta resmi olarak boşanmalarının ardından, kolyeyi ''evlilik tabutu'' adını verdiği düzeneğe koyarak yaktı. 
     Aktörün, batıl bir inanış uyarınca cam kolyeye konulan kanın evliliklerini canlandırdığı fikrine sahip olduğu, evlilik sona erince de kanı ortadan kaldırdığı belirtildi. 
     Billy Bob Thornton ile Angelina Jolie, 5 Eylül 2000 tarihinde evlenmiş, geçen hafta da boşanmışlardı. 28 yaşındaki Oscarlı aktris Jolie, 46 yaşındaki aktör Billy Bob Thornton'ın beşinci eşiydi. 
     
</TEXT>
</DOC>
