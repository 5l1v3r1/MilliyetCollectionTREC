<DOC>
<DOCNO> 152391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sonspo23.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydınspor Bucaspor maçından 3 puan bekliyor... 
</HEADLINE>
<TEXT>

     İkinci Futbol Ligi B Kategorisi A Grubu takımlarından Aydınspor, Bucaspor maçından 3 puan bekliyor. 
     Şampiyonluk şansını son haftalara kadar sürdürmek isteyen Aydınspor'da gözler Bucaspor maçına çevrilirken, takımda kart cezalısı Ali Köse dışında eksik oyuncu bulunmadığı bildirildi. 
     Teknik Direktör Göksel Özdemir, A.A muhabirine yaptığı açıklamada, Bucaspor ile ilk yarıda 0-0 berabere kaldıklarını, rakibin stresten uzak olmasının kendileri için dezavantaj olacağını belirtti. 
     Yarın oynanacak Karşıyaka-Marmaris Belediyespor maçının sonucunun Bucaspor maçının havasını farklı boyuta taşıyabileceğini anlatan Özdemir, şöyle konuştu 
     ''Kazanmaktan başka bir şey düşünmüyoruz. Tam 9 haftadır sürdürdüğümüz yenilmezliğimizi bu hafta da sürdürüp, zirveden kopma niyetimizin olmadığını ispatlayacağız. Bu maçta taraftarlarımızın desteğine her zamankinden daha fazla ihtiyaç var. Aydınspor taraftarı iyi ve kötü günde takımının yanında olmalı. Takımına zarar verecek hareketlerde bulunmamalı.'' Hüseyin Aksu Tesisleri'nde kampa giren Aydınspor'da Altyapı Koordinatörlüğü'ne eski futbolculardan Hakkı Aslan'ın getirildiği öğrenildi. 
     





</TEXT>
</DOC>
