<DOC>
<DOCNO> 153224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sondun37.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hillary Clinton'ın anıları nihayet çıkıyor 
</HEADLINE>
<TEXT>

     Hillary Clinton'ın beyaz saray yıllarını içeren anı kitabının 9 Haziran'da piyasaya çıkacağı bildirildi. Kitabın ilk baskısının 1 milyon adet yapılacağı belirtiliyor. 
     ''Anlatacak çok şey olduğu için, kitabın yazılması hayli güç oldu'' diyen Hillary Clinton, ''kitabın beyaz sarayda geçen 8 yılı kapsayacağını, senato kariyerinin dahil olmadığını'' ifade etti. 
     Bayan Clinton, ''Yayıncım, bu kadar çok şey anlatamazsınız. Cilt, cilt tarih kitabi değil, anı kitabı yazıyorsunuz diyor. Ancak ben o 8 yıl içinde cereyan eden olaylarla ilgili duygularımı dile getirdim. İnsanlar, kişisel, genel, mesleki ya da özel, ilgi çeken her şeyi kitapta bulsun istiyorum'' diye konuştu. 
     Hillary Clinton, anılarını yazmak için Simon Schuster kitapevinden 2000 yılında 8 milyon dolar avans almıştı. 
     2003 yılı başında piyasada olması beklenen kitabin birkaç ay gecikmesinin sorun yaratmayacağı ifade ediliyor. Bu arada kitabın 1 milyon adet basılacak olmasının önemli olduğu, romanlar dışında bu kadar baskı yapan kitaba pek rastlanmadığı belirtiliyor. Eski New York belediye başkanı Rudolph Giuliani'nin ''Liderlik'' adlı kitabının ilk baskısı ise 500 bin adet yapılmıştı. 
     




</TEXT>
</DOC>
