<DOC>
<DOCNO> 164458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sontur09.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat, otomobilde klima hasta edebilir... 
</HEADLINE>
<TEXT>

     Araçlara, hiçbir mühendislik ayrıntı düşünülmeden takılan klimaların, yaz aylarında seyahat eden yolcular için önemli bir sağlık riski oluşturduğu bildirildi. 
     Selçuk Üniversitesi Mühendislik ve Mimarlık Fakültesi, Makine Mühendisliği Bölüm Başkanı Prof. Dr. Ahmet Avcı, son yıllarda eski model otomobiller ile traktör ve biçerdöver gibi tarım araçlarına, sıcakların olumsuz etkisini azaltmak için klima montesinin yaygınlaşmaya başladığını kaydetti. 
     Bu iş için araç sahiplerinin, piyasada satılan yeni ya da çok daha ucuz olan ikinci el klima satıcılarına başvurduğunu ifade eden Avcı, ''araçlara takılacak klimalar yeni bile olsa, aracın mevcut havalandırma tertibatı klimaya göre tasarlanmadığı için bazı sağlık sorunlarını da beraberinde getirmektedir'' dedi. 
     
     BİRİ HAVAYI DİĞERİ İNSANLARI SOĞUTUYOR 

     Orijinal klimalı araçların hava üfleme ünitelerinin, çok ince mühendislik hesaplamaları ürünü olduğunu vurgulayan Avcı, şunları kaydetti 
     ''Araçlara, hiçbir mühendislik ayrıntı düşünülmeden takılan klimalar sağlığımız için risk oluşturuyor. Çünkü sonradan klima takılan otomobillerin iç gövde dizaynları, hatta koltukların yerleri bile soğuk havanın kolayca sirküle olmasını engeller. Otomotiv firmaları klimalı araçlarında, koltuklar üzerindeki başlıkların boyutunu bile içerideki hava sirkülasyonunu bozmayacak şekilde tasarlamaktadır. Orijinal klimalar araç içindeki havayı soğutmak üzere dizayn edilirken, sonradan takılan klimalar ise doğrudan oto içindeki kişileri soğutarak, önemli sağlık sorunlarına yol açabilmektedir.'' Otomotiv firmalarının araçlara klima yerleştirirken vücudun her ortamda belli oranda terleyerek su kaybettiği gerçeğini ön plana çıkardığını anlatan Avcı, sözlerini şöyle sürdürdü 
     ''Hava sirkülasyonunun sağlıklı olmadığı, klimanın sonradan takıldığı otolarda soğuk hava özellikle giysiyle kapatılmayan deriye hızla çarparak, derinin yaşamsal ihtiyacı olan buharlaşmayı durdurur. Terleme-buharlaşma dengesini kaybeden bölgede üşüme başlar. Daha sonra da kaslar büzüşür ve eklem tutulması olarak adlandırılan rahatsızlar ortaya çıkar. Soğuk havanın alın bölgesi ve şakaklara vurması ise baş ağrısından ani felçlere kadar uzanan sağlık sorunlarına yol açmaktadır.'' Avcı, daha önceden araçlarına orijinal olmayan klima taktıran kişilerin ise en azından klimayı son devrede çalıştırmamalarını, araçta bulunan havanın yavaş yavaş soğumasını beklemelerini, hava üfleme kapaklarını kendilerine gelecek şekilde açmamalarını önerdi. 
     
</TEXT>
</DOC>
