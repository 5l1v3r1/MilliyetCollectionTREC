<DOC>
<DOCNO> 169019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/ekonomi/eko10.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TEDAŞ 25 trilyonluk ilaveyi tüketiciye iade edecek 
</HEADLINE>
<TEXT>

Esenler Tüketici Hakem Heyeti, TEDAŞ'ın, 'muhtelif ilave' adı altında tüketiciden aldığı ve toplamı 25 trilyonu bulan paranın iade edilmesine karar verdi 
     İSTANBUL Milliyet 

     Esenler Tüketici Sorunları Hakem Heyeti, TEDAŞ'ın muhtelif ilave adı altında faturalara yansıtarak tahsil ettiği yaklaşık 25 trilyon liranın iadesine karar verdi. 
     Tüketiciler Birliği Genel Başkan Yardımcısı ve İstanbul Şube Başkanı Ömer Keser, yaptığı yazılı açıklamada, dernek tarafından 2003 yılı şubat ayı elektrik faturaları üzerinde yapılan incelemede, TEDAŞ tarafından 'muhtelif ilave' adı altında 2 milyon 100 bin liralık bir paranın tahakkuk ettirildiğinin belirlendiğini söyledi. 
     Muhtelif ilave adı altında para alınmasının haksız olduğunu belirterek, iadesi yönünde yaptıkları talebe TEDAŞ'ın duyarsız kaldığını anlatan Keser, şöyle dedi 
     "Şirketin bu talebimize duyarsız kalması üzerine Esenler Tüketici Sorunları Hakem Heyeti'ne başvurulmuş ve ibraz edilen kanıtlarımız sonucunda, 'kaynağı açık olarak gösterilmeyen bir borçtan tüketicinin sorumlu tutulamayacağı' gerekçesiyle, bu bedelin tüketiciye iade edilmesine karar verilmiştir. Bu karar, 4077 sayılı Tüketicinin Korunması Hakkındaki Yasa'nın 22. maddesi gereğince yargı kararı niteliğinde olup, aynı zamanda örgütlü tüketicinin zaferidir. Yapılan hesaplamalara göre, TEDAŞ'ın 'muhtelif ilave' adı altında tüketicilerden tahsil ettiği para miktarı 25 trilyon liradır." 
     

</TEXT>
</DOC>
