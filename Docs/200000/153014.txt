<DOC>
<DOCNO> 153014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/soneko41.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftçiye iki müjde... 
</HEADLINE>
<TEXT>

     Çiftçilere tarımda kullanılan mazot için yüzde 35 oranında sübvansiyon sağlanıyor. 
     Tarım ve Köyişleri Bakanlığı tarafından hazırlanan ve bugün Bakanlar Kurulu'nda imzaya açılan kararname uyarınca, mazot sübvansiyonundan, doğrudan gelir desteği kapsamında, geçen yıl çiftçi kayıt sistemine kayıt olan çiftçiler yararlanacak. 
     Uygulama kapsamında, doğrudan gelir desteğinden yararlanan çiftçilerin hesabına, dekar başına 8 litre mazot kullanımı dikkate alınarak, yüzde 35 oranında sübvansiyon ödenecek. Buna göre çiftçiler, 500 dekara kadar ekili alanları için, dekar başına 3 milyon 900 bin lira mazot desteği alacaklar. 
     Mazot desteği, ilki Mayıs ayında olmak üzere iki taksitte ödenecek. İkinci taksitin Ekim-Kasım aylarında ödenmesi öngörülüyor. Uygulamanın toplam maliyeti, yaklaşık 671 trilyon lira olarak belirlendi. 
     Diğer taraftan, doğrudan gelir desteğinde dekar başına ödemenin, 2003 yılı için 16 milyon liraya yükseltilmesine ilişkin tebliğ de Başbakanlık'a gönderildi. 
     Buna göre, 2002 yılı için dekar başına 13.5 milyon lira olan doğrudan gelir desteği, 2003 yılında 16 milyon liraya çıkacak. Tebliğ uyarınca, destekten yararlanmak amacıyla çiftçi kayıt sistemine kayıt olmaları için çiftçilere 4 ay başvuru süresi verilecek. 2003 yılına ilişkin ödemelerin bu yılın sonlarında başlaması öngörülüyor. Halen 2002 yılına ilişkin doğrudan gelir desteği ödemeleri tamamlanmadı. 
     Buna göre, 2003 yılında 500 dekar alanda üretim yapan bir çiftçi 1 milyar 950 milyon lira mazot sübvansiyonu, 8 milyar lira da doğrudan gelir desteği alabilecek. 
     




</TEXT>
</DOC>
