<DOC>
<DOCNO> 185883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/guncel/gun02.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Veliler zor da olsa ikna edildi 
</HEADLINE>
<TEXT>

   Y.O.'nun kendi çocuklarıyla aynı sınıfta okumasına karşı çıkan 27 veli, yetkililerle yapılan toplantının ardından fikir değiştirdi 
      EDA BERKBAYRAK TURAÇ TOP İzmir DHA 

   
   Kızılay'dan aldığı kandan HIV bulaşan Y.O.'nun öğrenim gördüğü Şerif Remzi İlköğretim Okulu 1 B sınıfında çocukları bulunan 27 veli, protestolarına son verdi. Y.O.'nun çocuklarıyla birlikte okumasına günlerdir karşı çıkan veliler, önceki gün İzmir Valisi Yusuf Ziya Göksu, Milli Eğitim İl Müdürü Kamil Aydoğan ve İl Sağlık Müdürü Levent Kıdak'la yaptıkları toplantıda ikna oldu. Veliler adına açıklama yapan Erhan Yıldız, "Çocuklarımızı okula göndereceğiz. Toplantılarda herhangi bir tehlike olmayacağının garantisi verildi. Aydoğan şeref sözü verdi. Veli temsilcisi olarak biz de kabul ettik. Garantinin sonuna kadar devam etmesini istiyoruz" dedi. 
   
   KARAR SEVİNDİRDİ 
   Zor günler geçirdiklerini söyleyen baba Nazif ve anne Neşe O. da "Türkiye bilinçlendi. Velilerin kararı bizi sevindirdi. Y. de çok mutlu" diye konuştu. 10 öğrencinin kaydının okuldan alınmasından haberi olmadığını söyleyen Milli Eğitim İl Müdürü Aydoğan ise toplantılardan olumlu sonuç alınmasından memnuniyet duyduğunu, sayının artacağına inandığını kaydetti. 
   40 kişilik 1 B sınıfına dün bir aile daha çocuğunu gönderirken, Y.O. ve üç arkadaşı okul bahçesinde sıraya sokulmadan sınıfa alındı. Sınıfın penceresi önceki günün aksine açık kalırken, çocuklar teneffüslere çıkarılmadı. O.'yu evine başka veliler götürdü. 
   
   Sağlık Bakanlığı nihayet açıkladı    Y.O.'nun okula gitmesi sakıncalı değil    İZMİR'de HIV taşıyan Y.O.'ya Birleşmiş Milletler'den bile destek gelirken, Sağlık Bakanlığı HIV AIDS Bilimsel Danışma Kurulu'nu ancak iki hafta sonra toplayabildi. Kurul, dünyadaki benzer durumlarda HIV taşıyıcısından diğer çocuklara bulaşma vakası olmadığını belirterek, O.'nun okula devamında sakınca olmadığını bildirdi. Müsteşar Necdet Ünüvar, 30 Eylül'deki kurulun O.'nun okula devam etmesinde, hiçbir sakınca görmediğini kaydetti. Kurul şu kararları aldı O.'nun okula devamında ve servis, okul bahçesi, kantinde bulunmasında sakınca yoktur. Travma, yaralanma gibi işlemlerde genel tıbbi yaklaşımlar yeterli olacaktır. 
   
   Kızılay, HIV'li kanın kaydını tutmamış    EDA BERKBAYRAK DHA 

   HIV'le sekiz yıldır yaşayan, ancak işinden ve eşinden olunca inzivaya çekilen Erkan Kutluay 38 , Kızılay'ı sorumsuzlukla suçladı. 
   1994'te evlendiği ikinci eşinin zatürree teşhisiyle İzmir Göğüs Hastalıkları Hastanesi'ne kaldırıldığını, burada HIV tespiti yapıldığını anlatan Erkan Kutluay, sözlerini şöyle sürdürdü 
   "Hastalığın teşhisinden üç ay önce eşimin işyerinde Kızılay'a toplu kan bağışı yapılmıştı. Hemen Kızılay'a koştuk. Eşimin kanında HIV çıktığı için imha ettiklerini, ancak herhangi bir rapor tutulmadığını söylediler. Kanın sahibine haber vermek zorunda olmalarına rağmen bu gerçeği reddettiler. Kanın imha edildiğine dair ortada hiçbir delil yok. HIV'li kan başka birine verilmiş olabilir. Birileri şu anda İzmirli Y.O.'nun durumunda olabilir." 
   
   'Boşanıp inzivaya çekildim'    Erkan Kutluay, HIV'le birlikte hayatının nasıl altüst olduğunu şöyle anlattı "Eşime yapılan testin ardından bende HIV tespit edildi. Bunun üzerine ikimiz de işimizden çıkarıldık. Eşimin kızı, annesi HIV'li olduğu için okulda istenmedi. Sonunda sıkıntılara dayanamayarak ayrıldık, ben inzivaya çekildim. Şimdi tatillerde yeğenlerimle bir araya geliyoruz." 
   
   
</TEXT>
</DOC>
