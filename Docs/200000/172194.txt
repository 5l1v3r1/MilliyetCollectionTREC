<DOC>
<DOCNO> 172194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sontur18.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Emniyet Müdürü ''İstanbul'daki kapkaçlar çete işi'' 
</HEADLINE>
<TEXT>

     İstanbul Emniyet Müdürü Celalettin Cerrah, ''İstanbul'daki kapkaç olaylarının ferdi olmaktan çıkıp organize suç niteliğine dönüştüğünü'' belirterek, ''Kapkacı en az seviyeye çekeceğiz, ama 'yok edeceğiz' demek mümkün değildir'' dedi. 
     Celalettin Cerrah, Dünya Göz Hastanesi işbirliğinde vatandaşlara yönelik başlatılan ücretsiz göz taraması nedeniyle Gazi Şair Abay Kunanbay Lisesi'nde yapılan tören sonrası, basın mensuplarının ''kapkaç olayları'' ile ilgili sorularını yanıtladı. 
     İstanbul Emniyeti olarak kapkaç olayları üzerinde ''çok fazla durduklarını'' vurgulayan Cerrah, buna karşın İstanbul'un ''12 milyon nüfuslu bir megakent'' olduğuna dikkat çekti. 
     Cerrah, ''Avrupa'nın çoğu devletinden büyük olan, devlet niteliğinde bir ilimiz, 32 büyük ilçemiz var. Her ilçede bir tane kapkaç olsa 32 kapkaç olayı demektir'' diye konuştu. 
     Bazı ilçelerde motorize ekipleri artırdıklarını, özellikle Eminönü ve Beyoğlu'nda sivil ekipler görevlendirdiklerini, yaya devriyelerle kapkaç olaylarına karşı önlem almaya çalıştıklarını anlatan Cerrah, geçtiğimiz günlerde kapkaç nedeniyle yakalanan bazı kişileri DGM'ye sevk ettiklerini hatırlattı. 
     Emniyet Müdürü Cerrah, ''DGM ile beraber bir çalışma yapıldı ve kapkaç gasp niteliğine, organize suç niteliğine girdi. Çünkü İstanbul'daki kapkaçlar, artık ferdi kapkaç olmaktan çıkmış organize suç niteliğinde birleşmiş'' dedi. 
     Bundan sonra da ''organize suç'' niteliği taşıyan kapkaç olaylarında yakalananların DGM'ye sevk edilerek yargılanmalarını sağlayacaklarını kaydeden Cerrah, vatandaşlardan da dikkatli olmalarını istedi. 
     Celalettin Cerrah, ''özellikle kadınların mümkün olduğunca sakin yerlere gitmemeleri, yol kenarında yürüyenlerin ise çantalarını sol omuzlarında taşımamaları ve daha sıkı tutmaları'' gerektiğini bildirdi. 
     Kapkaç olaylarının en az seviyeye indirileceğini dile getiren Cerrah, ''Kapkacı en az seviyeye çekeceğiz, ama 'yok edeceğiz' demek mümkün değildir. İstanbul megakenttir, mutlaka kapkaç olayı olacaktır. Ama vatandaş da kendi üzerine düşeni yaparsa, bunun sonunu getireceğimize inanıyorum'' diye konuştu. 
     
     ''KAPKAÇ TERÖRÜNÜ ASGARİYE İNDİRECEĞİM'' 

     Bir gazetecinin ''göreve geldiği zaman ile bugün arasında yaşanan kapkaç olaylarıyla ilgili istatistiklerde bir değişiklik olmadığını'' söylemesi üzerine İstanbul Emniyet Müdürü Cerrah, ''kapkaç olaylarının azaldığını, ancak turizm ve yaz mevsimi olması nedeniyle çantaların daha rahat şekilde taşınmasının kapkacı artırdığını'' vurguladı. 
     Celalettin Cerrah, ''kapkaç terörü ne zaman bitecek '' şeklindeki soru üzerine de şunları söyledi 
     ''Bunu söylemem mümkün değil. Kapkaç terörü bitmez, ama asgariye indireceğim. İstanbul Emniyeti olarak bunu mutlaka başaracağız. Arkadaşlarıma güveniyorum. İstanbul'u, yaşanan, yaşanacak, huzur dolu bir kent haline getireceğimize inanıyorum. İstanbul halkı bize güvensin, biz İstanbul halkını çok seviyoruz.'' 
     
</TEXT>
</DOC>
