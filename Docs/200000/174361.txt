<DOC>
<DOCNO> 174361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/ekonomi/eko06.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'SSK için ek bütçe yapacağız' 
</HEADLINE>
<TEXT>

   Devlet Bakanı Babacan, 2.3 katrilyon liralık açık içinde 500 - 600 trilyonluk SSK açıklarının da bulunduğunu belirterek, bunun için ek bütçe yapacaklarını söyledi 
      EKONOMİ SERVİSİ 
   
   Devlet Bakanı Ali Babacan, faiz dışı fazla hedefinde oluşacak 2.3 katrilyon liralık sapma için ek bütçe hazırlanacağını belirtti. Babacan ek bütçeyle 500 - 600 trilyonluk SSK açıklarının da kapatılacağını dile getirdi. 
   CNN Türk'e açıklamalarda bulunan Babacan, yaptıkları projeksiyona göre, hazirandan başlamak üzere yıl sonuna doğru toplam 2.3 katrilyon lira açık olabileceğini tahmin ettiklerini belirtti. Bu açığın içinde yaklaşık 500 - 600 trilyon lira kadar yılbaşında öngörülmeyen sosyal güvenlik sisteminde ek açıklar ile kamu işçilerine beklenenden fazla zam verilmesi nedeniyle gelen 800 trilyon liralık ek yükün olduğunu kaydeden Babacan, sosyal güvenlik sistemi için Meclis açıldıktan sonra ek bir bütçe yapılması gerektiğini söyledi. 
   
   'Gerekenler yapılır' 
   Babacan, faiz dışı fazlada haziran itibariyle açık oluşmaya başlayabileceğinin göründüğünü belirterek, "Yıl sonunda açık 2.3 katrilyon olacak. Tedbirler uygulamaya konulduktan sonra yıl sonunda herhangi bir sapma olacağını düşünmüyoruz, ancak 6. gözden geçirme sırasında tekrar bakacağız. Eğer yeni, eklenmeyen bir açık söz konusu olursa gereken tedbir mutlaka alınır" dedi. 
   Babacan borç ertelemesiyle ortaya çıkacak 11.3 milyar dolarlık kaynağın mutlaka borçların ödenmesinde kullanılacağını hatırlattı. IMF'den 8.5 milyar dolarlık kredinin gelişi konusunda farklı tarihler olduğunu ancak taksit ve ne zaman geleceğine ilişkin bir çalışma yapılmadığını dile getiren Babacan, kredinin 2004'te kullanılması halinde borç çevirme oranının 4 - 5 puan inebileceğini kaydetti. 
   
   'Notçulara gideceğiz'    Devlet Bakanı Ali Babacan, eylülde çıkmayı düşündükleri eurobond ihracı sırasında Türkiye'ye not veren kredi derecelendirme kuruluşlarına da gidecekleini söyledi. Derecelendirme kuruluşlarının değerlendirmelerinin Türkiye'yi yakından tanıyan kuruluşları için anlam taşımadığını belirten Babacan notun küçük yatırımcı için sembolik bir önem taşıdığını dile getirdi. Babacan, bu yıl öngörülen 4.5 milyar dolarlık tahvil ihracının 4 milyar dolarını yedi ayda yaptıklarını, eylülde yeni bir ihraç yapacaklarını da sözlerine ekledi. 
   Babacan, Yatırım Ortamının İyileştirme Koordinasyon Kurulu'nun 27 Ağustos'taki toplantısında, yabancı kuruluşların üst düzey yöneticilerinin sorunlarını ve önerilerini dinleyeceklerini söyledi. 
   
   
</TEXT>
</DOC>
