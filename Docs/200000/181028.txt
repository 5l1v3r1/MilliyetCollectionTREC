<DOC>
<DOCNO> 181028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/soneko10.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Cola Turka reklamını Amerikalılar da sevmiş... 
</HEADLINE>
<TEXT>

     Ülker Gıda Grubu Başkanı Metin Yurdagül, ''Amerikalılar'ın Türkleştirildiği'' Cola Turka reklamlarını, ABD'lilerin de sevdiğini söyledi. 
     Başkan Yurdagül, yaklaşık iki ay önce piyasaya sunulan Cola Turka'ya gösterilen ilgiden memnun olduklarını kaydetti. Satış rakamı ve pazar payı vermek için henüz erken olduğunu kaydeden Yurdagül, üretim kapasitesini doldurarak çalıştıklarını dile getirdi. 
     Geçen yıl Çamlıca markasıyla girdikleri gazlı içecekler sektöründe Cola Turka ile iddialarını artırdıklarını dile getiren Yurdagül, ''Piyasaya alışmayı çalışıyoruz. İki aylık süreç içinde pazar payını konuşmak doğru olmaz. Bunun için birkaç ay daha bekleyelim, en azından yaz sezonunu tamamlayalım. Kola pazarında birden fazla oyuncunun olması rekabeti canlandırdı. Bu rekabet kola pazarını da büyüttü'' dedi. 
     Cola Turka'nın reklamlarına Türk halkının yanısıra ABD'lilerin de büyük ilgi gösterdiğini söyleyen Yurdagül, ''Reklamımız Amerikalılar'ın da hoşuna gidiyor. Türkiye'de yaşayan ABD'li dostlarımız bu reklamda kendimizi buluyoruz dediler. Reklamı gören ABD'de yaşayan Türklerin de aynı şeyleri söylemesi ilginç'' dedi. 
     Reklam hakkında uluslararası basında da haberler yayınlandığına dikkat çeken Yurdagül, ''bizim hiçbir siyasi amacımız ya da söylemimiz yoktu. Ancak o günlerde tesadüfen yaşanan bazı olaylar, markamızı ön plana çıkardı. Böyle bir şey olabileceği aklımızın ucundan bile geçmedi'' diye konuştu. 
     
     1000'E YAKIN ÜRÜN ÇEŞİDİ 
     Son 10 yılda üretim çeşidi bazında önemli bir atılım gerçekleştirdiklerini dile getiren Yurdagül, kola, dondurma, Türk kahvesi gibi ürünlerle birlikte 1000'e yakın ürün çeşidine ulaştıklarını söyledi. İki yeni ürün üzerinde çalıştıklarını dile getiren Yurdagül, ''Gelecek ay bebek maması pazarına da gireceğiz. Ayrıca Türk tüketicisini soya etiyle tanıştıracağız. Protein oranı et ile aynı olan ve kolesterolsüz olması nedeniyle etten daha sağlıklı olan soya ABD'de yaygın bir ürün. Türk hayvancılığının eksikliği nedeniyle proteini yeterince alamayan halkımız için önemli bir alternatif olacak'' diye konuştu. 
     Grup olarak yıllık 200 milyon dolar ihracat hacmine sahip olduklarını dile getiren Yurdagül, dünyanın çeşitli bölgelerinde kurdukları bisküvi ve çikolata fabrikalarıyla pazar paylarını daha da artırmayı planladıklarını kaydetti. 
     Yurdagül, Kazakistan, Ukrayna, İran ve Suudi Arabistan'dan sonra Balkan ülkeleri ve Mısır'da da üretim tesisi kurmak için araştırmalarda bulunduklarını sözleri ekledi. 
     
</TEXT>
</DOC>
