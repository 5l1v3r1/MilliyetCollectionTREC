<DOC>
<DOCNO> 197645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sontur01.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sis yüzünden İstanbul boğazı deniz trafiğine kapatıldı... 
</HEADLINE>
<TEXT>

     İstanbul'da etkili olan yoğun sis, vapur ve uçak seferlerinde aksamalara neden oldu. 
     A.A muhabirinin aldığı bilgiye göre, gece boyunca etkili olan ve sabah saatlerinde giderek artan sis nedeniyle İstanbul Boğazı her iki yönden transit gemi geçişine kapatıldı. 
     Sis nedeniyle Eminönü-Üsküdar vapur seferleri dışındaki hiçbir vapur seferi yapılamadı. 
     Bu arada, sabah saatlerinden itibaren Atatürk Havalimanı ve çevresinde de etkili olan sis, görüş mesafesinin 100 metreye kadar inmesine neden oldu. 
     Havalimanı yetkilileri, sis nedeniyle ertelenen uçak seferi bulunmadığını, ancak bazı seferlerin gecikmeli olarak yapıldığını bildirdiler. 
     Sis, öğleden sonra kentte etkisini kaybetti ve vapur seferleri normale döndü. Ancak Meteoroloji yetkilileri kentte yarın da sisin etkili olacağını belirtiyorlar. 
     
     FENERBAHÇE SAMSUN'DA MAHSUR KALDI 

     İstanbul-Samsun arasında yapılması planlanan uçak seferleri, İstanbul'daki yoğun sis nedeniyle gerçekleştirilemedi. 
     Alınan bilgiye göre, bu sabah saat 06.00'da İstanbul-Samsun arasında yapılması planlanan uçak seferi iptal edildi. Samsun-İstanbul arasında saat 10.00'daki sefer de yapılamadı. 
     Bu arada, özel uçakla İstanbul'a gidecek Fenerbahçe futbol takımı kafilesi de Samsun-Çarşamba Havaalanı'nda bekledi. 
     Fenerbahçe ancak öğleden sonra İstanbul'a dönüş yapabildi. 
     
     DENİZ TRAFİĞİ ETKİLENDİ 

     Marmara Denizi'nde akşam saatlerinde başlayan sis deniz ulaşımını engelledi. 
     Boğazlardan geçmek üzere Marmara Denizi'nde seyreden gemiler, yoğun sis nedeniyle Tekirdağ'ın Şarköy İlçesi sahillerinde demirlediler. 
     Yollarına devam edemeyen yerli ve yabancı 41 şilep ve tanker, geceyi Şarköy sahillerinde demirli olarak geçirdi. Sisin dağılmasını bekleyen gemiler sabaha kadar ikaz düdüklerini çalarak olası bir kazayı engellemeye çalıştılar. 
     Şarköy sahillerinde demirleyen gemilerden 33 tanesi, sabahın erken saatlerinde sisin etkisin kaybetmesi üzerine demir aldı. Sisin tamamen kalkmasını bekleyen 8 gemi ise Şarköy sahillerinde bekliyor. 
     
</TEXT>
</DOC>
