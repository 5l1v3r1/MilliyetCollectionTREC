<DOC>
<DOCNO> 196765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/yazar/sazak.html </URL>
<DATE> 2003/11/20/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Terörün DNA'sı 
</HEADLINE>
<TEXT>

   
   Türkiye'nin 11 Eylül'ü olarak nitelenen sinagog eylemlerinin ardındaki intihar saldırganlarının 'DNA testi' sonucu kesinleşen kimlikleri dün açıklandı 
   Mesut Çabuk ve Gökhan Elaltuntaş. 
   Bomba yüklü kamyonetleri, masum insanların üzerine süren bu kişiler, El Kaide bağlantılı eylemlerde kullanılan 'göçebe cihatçılar' profiline uymakla birlikte İstanbul'da yaşanan dehşeti tümüyle aydınlatmak için soruşturmanın sonunu beklemek gerekiyor. 
   1990'lı yıllarda 'faili meçhul cinayetler' ardından emniyet güçleri sanıkların 'eşkalini yakalamakta' gösterdikleri hızla övünürlerdi. Gazete ve televizyonlarda 'robot resimler' yayımlanır, sanık ifadeleriyle 'katilin eşkali' tuttuğunda geriye suç aletlerini sergilemek kalırdı. Olay yerinde 'tatbikat' yaptırılması da usuldendi. Kamuoyu yatıştıktan sonra mahkeme aşamasında bu ifadelerin 'işkence altında' alındığı öne sürülür ve filmin başına dönülürdü 
   Umarız Sinagog katliamıyla ilgili soruşturmada benzer kuşkular yaşanmaz. İntihar saldırganlarının kimliklerinin tespitindeki hız, eylemin siyasi ve uluslararası boyutlarını ihmal etmeden 'terörün DNA'sı'nı da ortaya çıkaracak şekilde sürdürülür. 
   Evet, terör lanetleniyor, ölen yurttaşlarımızın dinine, etnik kimliğine, doğduğu yere bakmadan üzüntü duyuyoruz. Yasa bürünüyoruz. Ancak bu yetmez Olayda ihmal varsa, bir zamanlar 'Bana milliyetçiler cinayet işliyor dedirtemezsiniz' diyen zihniyet gibi sinagog katliamlarındaki siyasi arka plan görmezlikten gelinirse, tarihi hata yapılır. Ve gelecekteki olası eylemlere kapı açılmış olur. 
   Türkiye'nin yakın geçmişinde kimi kanlı eylemlere girişmiş, 'İslami terör örgütleri' hiçbir şekilde himaye görmemelidir. 
   El Kaide kuşkusu bu açıdan önemlidir. Ama yeterli midir Bombalı eylemi gerçekleştiren iki kişi ölümü göze alırken onları bu hedefe yönlendiren kişi ve örgütler üzerindeki 'sis perdesi' de kaldırılmalıdır. 
   Olaydan sonra sinagog çevresindeki manzaraya tanık olmuş uzman bir siyasi, kişisel gözlemini telefonda şöyle anlattı 
   "DNA bir proteindir. Yüksek ısıda özelliğini kaybeder. Direksiyona yapışmış bir doku parçasından kimlik tespiti ne kadar kesin olabilir ki, yüzlerce kilo bombadan insanların kemikleri kalmamış, onlarca ceset arasından intihar saldırganlarını tespit etmek gerçekten başarıdır." 
   Keşke 'DNA başarısını', eylemi önlemekte gösterebilseydik 
   Beyoğlu ve Şişli'yi iyi bilen bir başka siyasinin kuşkusu şöyleydi 
   "Kamyonetlerin uzaktan patlatılmadığının bir kanıtı yok. Ölenler direksiyonda olmayabilir. Kamyoneti sinagogun arka kapısına götürmüşler. Ön kapıya yanaşmış olsalar felaket çok daha büyük olacaktı." 
   İstanbul'da güvenli bir gelecek ve Türkiye'nin terör belasından korunabilmesi için kamuoyu zamanında aydınlatılmalıdır. 
   
      
   
   
</TEXT>
</DOC>
