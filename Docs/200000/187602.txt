<DOC>
<DOCNO> 187602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sontur15.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kütüphaneye gitme cezası'na Yargıtay'dan onay... 
</HEADLINE>
<TEXT>

     Konya'nın Kadınhanı İlçesi'nde yaklaşık 3 yıl önce bir gence verilen ''Haftanın 3 günü kütüphaneye gitme cezası'' Yargıtay tarafından onaylandı. 
     12 yaşındayken kavga ettiği arkadaşının kolunu bıçakla yaralayan Veyis Bulut, Kadınhanı Asliye Hukuk Mahkemesi Başkanı Gülümser Ateş'in karşısına çıktı. 
     Yaklaşık 1,5 yıl süren dava sonunda Mahkeme Başkanı Ateş, Bulut'a 6 ay hapis ve bir yıl boyunca her hafta pazartesi, çarşamba ve cuma günü kütüphaneye gitme cezası verdi. 
     Yaşı küçük olduğu için hapis cezası paraya çevrilen Bulut'un ailesinin itirazı yüzünden, kütüphaneye gitme cezası temyize gitti. 
     Yargıtay, yaklaşık 3 yıl sonra Veyis Bulut'a verilen her hafta pazartesi, çarşamba ve cuma günü kütüphaneye gitme cezasını onadı. 
     Baba Adnan Bulut, oğluna verilen cezanın kendilerini şaşırttığını belirterek, ''Cezada pazartesi günü de, kütüphaneye gidilme zorunluluğu var. Ancak, tüm ilçelerde olduğu gibi ilçemizde de kütüphaneler pazartesi günleri resmi olarak kapalı. Bu nedenle mahkemenin verdiği bu kararı tam olarak uygulayamıyoruz'' dedi. 
     
</TEXT>
</DOC>
