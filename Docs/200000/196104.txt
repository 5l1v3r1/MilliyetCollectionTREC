<DOC>
<DOCNO> 196104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/soneko05.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoğurt, AB'ye girdi... 
</HEADLINE>
<TEXT>

     Yaşar Holding Gıda Grubu Başkanı Ahmet Arsan, yoğurdun Türklere özgü bir ürün olduğunun tescillenmesi anlamını taşıyan ''FAO'nun Yoğurt Kodeksi''nin, AB'de de yürürlüğe girdiğini, bu sayede Türk formülüne uymayan ürünlerle, gerçek yoğurdun birbirinden kesin çizgilerle ayrıldığını bildirdi. 
     AA muhabirine açıklama yapan Arsan, BM Gıda ve Tarım Örgütü FAO kodeksinin, yoğurdun adı ve formülünün tamamen Türk olduğunu diğer ülkelere de anlatmaya önemli katkı sağladığını belirtti. Arsan, bu yıl Temmuz ayı başında FAO tarafından dünya mallarının ticaretinde bir standart oluşturulması amacıyla yapılan çalışmalarda, Türklerin binlerce yıllık yoğurt formülünün kodeks olarak hazırlandığını, bu kodeksin geçen hafta AB'de de yürürlüğe girdiğini kaydetti. 
     Yoğurdun tüm Türk dünyasında aynı formülle binlerce yıldır üretildiğine dikkati çeken Arsan, ancak son yıllarda İngiliz ve Yunanlılar başta olmak üzere bazı ülkelerin ''yoğurt'' adı altında ısıl işlemlerden geçirilerek, içindeki canlı bakterilerin öldüğü ürünler hazırladıklarını bildirdi. Arsan, ''Yoğurdun tüm özelliği içindeki canlı bakterileridir. Bunlar yoksa, bu ürüne yoğurt denilemez'' dedi. 
     
     KARŞI ÇIKTILAR... 
     Yunanistan, İspanya ve İngiltere gibi ülkelerde yoğurt hazırlanırken fermantasyon sonrası ürünün, ısıl işlemlere tabi tutulduğunu kaydeden Arsan, kodeks hazırlanırken bu ülkelerin şiddetle karşı çıkarak, yoğurt adını kullanmaya devam etmek istediklerini bildirdi. Arsan, Fransa ve İtalya gibi ülkelerin ise Türklerin yanında yer aldığını belirterek, ''Orta Asya Türk Cumhuriyetleri de bize destek verdi. Çin seddinden Baltık denizine kadar yoğurt aynı şekilde hazırlanıyor'' diye konuştu. 
     FAO tarafından hazırlanan kodeksin AB'de yürürlüğe girmesiyle, Türk usulü yoğurdun diğer ürünlerle karışmasının önlendiğine işaret eden Arsan, sözlerini şöyle sürdürdü 
     ''Bu kodeksin AB'de yürürlüğe girmesi, Türkiye'nin lehine oldu. Bizim binlerce yıllık yoğurdumuz dünya standardına kavuştu. Bu durum tüm Türk dünyası için de çok olumlu oldu. Isıyla muamele edilmiş ürünlerin üzerine bu ibare yazılmak zorunda. Bulgarların meyveli yoğurt diyebileceğimiz ürünü de yoğurt olarak geçiyordu, artık bu şekilde üretemeyecekler. Türk tipi yoğurt formülüne uymayan ürünlerin üzerine Isıl İşlem Gören Süt Ürünü yazılacak.'' Arsan, yoğurdun besleyici bir gıda ürünü olması yanında sağlık açısından da çok önemli olduğuna işaret ederek, ''Bir gramında 10.7 oranında canlı bakteri olması nedeniyle yoğurt sindirim sistemi başta olmak üzere vücuda çok yararlı bir gıdadır'' dedi. 
     
</TEXT>
</DOC>
