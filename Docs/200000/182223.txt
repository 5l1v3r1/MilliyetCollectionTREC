<DOC>
<DOCNO> 182223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/yasam/ayas.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Düştüğümüzle kaldık' 
</HEADLINE>
<TEXT>

   Diyarbakır'da düşen THY uçağında yakınlarını kaybedenler ve kurtulanlar, devletin ve THY'nin duyarsızlığına karşı birleşti... 
      GÜLAY FIRAT İSTANBUL 
   
   Diyarbakır'da 8 Ocak 2003'te düşen TK 634 sefer sayılı THY'ye ait Konya uçağında yaşamını yitiren 75 kişinin yakını ile mucize eseri kurtulan Aliye İl, Celal Tokmak, Murat Karamutlu, Gencer Güneş ve Burak Altındağ, eylül sonunda kazanın meydana geldiği yerde bir araya gelecek. 
   Mağdurları buluşturan sebep THY ve Ulaştırma Bakanlığı'nın gereken hassasiyeti göstermemeleri. Bu kurbanlar adına görüş bildiren ve kazada 25 yaşındaki kardeşi Ahmet Serdar Kurt'u kaybeden Abdurrahman Kurt, "Kardeşim yeni evlenmişti. Eşi genç yaşta dul, bir yaşındaki minik kızı da yetim kaldı. Acımız büyük, bir de THY'den ve Ulaştırma Bakanlığı'ndan kazayla ilgili aydınlatıcı yanıt alamadık" dedi. 
   Kurt, isyanlarını şöyle özetledi 
   "THY 634 Mağdur Aileleri Sivil Dayanışma Platormu'nu oluşturduk. Başkan seçildim. Eylül sonunda ortak bir basın toplantısı ile yaşadığımız zorlukları duyurmak istiyoruz.." 
   
   Bugün git, haftaya gel 
   Kazazede Celal Tokmak da, Diyarbakır'dda Başbakan Erdoğan'a kazayla ilgili açıklamaların yapılması ricasını içeren bir mektup verdiğini belirterek, "THY 'Geçmiş olsun' bile demedi. Netice alamazsak Avrupa İnsan Hakları Mahkemesi'ne şik yetçi olacağım" dedi. 
   Kazazede Murat Karamutlu ise şöyle konuştu 
   "Sağ kurtuldum, ama eşimi ve küçük kızımı kaybettim. Kazanın nedenini öğrenmek için THY'nin Hukuk Bürosu'nu aradım, ama bilgilendirme isteğim her defasında bir sonraki haftaya ertelendi. Kazanın gerçek nedenini öğrenmek istiyorum." 
   
   
</TEXT>
</DOC>
