<DOC>
<DOCNO> 164238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/dunya/dun03.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk askerine Irak görevi 
</HEADLINE>
<TEXT>

     YASEMİN ÇONGAR Washington 

     Dışişleri Bakanlığı Müsteşarı Büyükelçi Uğur Ziyal, ABD başkentindeki temaslarını "ilişkilerimiz rayına oturdu" sözleriyle tamamladı. Ziyal, üç gün boyunca yaptığı temaslarında, Türkiye ve ABD'nin, Ortadoğu'ya ve dünya gündemine ilişkin önemli konularda "ortak bir vizyonu" paylaştığı mesajını verdi. ABD'nin Irak'taki çabasının başarıya ulaşmasının Türkiye'nin çıkarları doğrultusunda olduğunu da temaslarında ifade eden Ziyal, bu kapsamda Türkiye'nin Irak'ın yeniden yapılanmasına katkı yapmaya hazır olduğunu, bu yönde somut öneriler içeren bir paketle yansıttı. 
     
     Polonya komutası 
     Türkiye'nin Irak'ta oluşturulan Uluslararası İstikrar Gücü'ne katılma isteği de, Ziyal'in ziyaretinde yeniden gündeme geldi. ABD tarafı, bu isteğe "olumlu" baktığını yansıtmakla birlikte, Türkiye'nin katılımının koşul ve biçimi konusunda henüz kesin bir karara varılmadı. Diplomatik kaynaklar, "Türkiye'nin İstikrar Gücü'ne katılımı konusunda, bazı hassasiyetlerin sürdüğünü, ancak Türk teklifinin de geçerliliğini koruduğunu" ifade ettiler. Aynı kaynaklara göre, "Türkiye, bir süre sonra bu güce katkı sağlamaya başlayacak." Beklentiler, Türk askerinin Polonya komutasındaki güney bölgesinde görev üstlenmesi yönünde. 
     

</TEXT>
</DOC>
