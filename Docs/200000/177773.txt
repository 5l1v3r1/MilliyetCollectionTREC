<DOC>
<DOCNO> 177773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/yasam/yas01.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Birkaç fazla kilo uğruna 
</HEADLINE>
<TEXT>

   Halk arasında 'mideye kelepçe taktırmak' olarak bilinen yöntemle aşırı kilolarından kurtulmak isteyen Ayhan Özkan, girdiği komadan çıkamadı 
      HALUK ATALAY İstanbul 
   
   Çorlu'da özel bir şirkette müdür yardımcısı olan dört yıllık evli ve bir çocuk babası Ayhan Özkan'ı 35 , zayıflama isteği öldürdü. 
   Bir arkadaşının tıpta 'Laparoskopik Ayarlanabilir Silikon Mide Bandı' olarak tanımlanan, halk arasında 'mideye kelepçe taktırmak' olarak anılan yöntemle zayıfladığını öğrenen Özkan, Bakırköy Devlet Hastanesi'nde görevli Op. Dr. Halil Alış'a başvurdu. Ve iki yaşındaki oğlu Alp ve eşi Hilal'le vedalaşıp İstanbul'a geldi. 
   
   Midede yırtık belirlendi 
   Bahçelievler'deki Özel JFK Hastanesi'nde geçen cuma ameliyatla midesine kelepçe takılan Özkan, operasyon sonrası odasına çıkarıldı. 
   Ancak şuuru açık halde üç gün serviste kalan Özkan'ın sağlık durumu bozuldu. İkinci bir ameliyata alınan Özkan'ın midesinde yırtık belirlendi. Yırtığın dikildiği ve hayati tehlikesinin olmadığı söylenen Özkan fenalaşınca, yakınları tarafından Cerrahpaşa Tıp Fakültesi'ne götürüldü. Özkan, yapılan müdahalelere yanıt vermedi ve üç gün kaldığı hastanede öldü. 
   
   Savcılığa başvuruldu 
   Ameliyata girmeden 110 kilo olduğu öğrenilen Özkan'ın ölümünden Op. Dr. Alış'ı sorumlu tutan yakınları, Fatih Cumhuriyet Savcılığı'na şik yette bulundu. Özkan'ın cesedi otopsi için Adli Tıp morguna gönderildi. Otopsi sonrası cenaze, Çorlu Merkez Camii'nde kılınan cenaze namazının ardından dün toprağa verildi. 
   
   Doktor Riskini anlattım    Ameliyatı yapan ve ilginç bir tesadüf sonucu dün düğünü olan Dr. Alış, ölüm sebebi olarak operasyon sonrası oluşan solunum yetersizliğini gösterdi. Özkan'a ameliyatın riskini anlattığını belirten ve midenin yaralanma olasılığının binde 2 olduğunu belirten Dr. Alış, şöyle konuştu "İlk operasyonun ardından tomografide hava gördüm. Hastanın tekrar açılması gerektiğini aileye bildirdim. Uzman bir doktor arkadaşın fikrini aldım. Prof. Dr. Erşan Aygün'le ikinci operasyonu gerçekleştirdik. Bu ameliyat sonrası kilolu insanlarda görülen akciğer problemi ortaya çıktı. Aile 'Ameliyat etmeseydiniz' diyor. Hangi doktor hastasını kaybetmek ister ki " 
   
   
</TEXT>
</DOC>
