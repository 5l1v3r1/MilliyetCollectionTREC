<DOC>
<DOCNO> 199705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sondun01.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
CSİS raporu AK Parti hükümeti teröre karşı başarılı olursa... 
</HEADLINE>
<TEXT>

     ABD'nin önemli düşünce kuruluşlarından Stratejik ve Uluslararası Etütler Merkezi'nin CSIS yayımladığı son Türkiye raporunda, İstanbul'u sarsan bombalı terör saldırılarının AK Parti hükümeti zamanında meydana geldiğine işaret edilerek, hükümetin teröre karşı mücadelede başarısının, Türkiye ve dünya için büyük önem taşıdığı belirtildi. 
     CSIS'in İstanbul'daki bombalı saldırıları değerlendirdiği raporda, olayların bütün ayrıntıları ve ardından gelen önemli açıklamalara yer verildi. 
     Raporun sonuç bölümünde ise Türkiye'nin 80 yıldır Batılılaşma yönünde laik bir demokrasiye sahip olduğu belirtildi. 
     Raporda, İstanbul'daki terör saldırılarının, AK Parti'nin iktidarda olduğu bir dönemde meydana geldiğine işaret edilerek, AK Parti'nin, bu yeni tehdidin üstesinden gelebilmesi durumunda, bütün İslam dünyasına, ''seçim sandığının bombanın alternatifi olduğunu'' kanıtlayacağı görüşü dile getirildi. 
     CSIS raporunda, ''Ancak AK Parti hükümeti teröre karşı başarısız olursa, bu Türkiye'deki demokratik sürecin dejenerasyonuna ve ekonomik durumda kötüleşmeye yol açabilir. Ayrıca bu durumda kuşkucu Avrupalılar, durumu Türkiye'yi AB dışında tutmak için bahane olarak kullanabilir. Amerikalılar, Türkiye'yi çözümün değil, problemin parçası olarak görebilir ve aşırı İslamcılar bunu İslam ile Batı dünyasının bir arada yaşayabileceği tezine karşı kullanabilir'' denildi. 
     Bülent Alirıza imzalı CSIS raporunun son cümlesinde, ''Türkiye ve küresel uyum için mevcut Türk hükümetinin bu önemli sınavda başarılı olması gerekiyor'' denildi. 
     

     
</TEXT>
</DOC>
