<DOC>
<DOCNO> 198741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/guncel/gun14.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'dan bir darbe daha geldi 
</HEADLINE>
<TEXT>

   Avrupa Üroloji Birliği, İstanbul'da iki yıldır hazırlıkları sürdürülen kongreyi iptal etti 
   ANKARA Milliyet 
   
   UEFA'nın Galatasaray ve Beşiktaş'ın Şampiyonlar Ligi karşılaşmalarını tarafsız sahaya almasının ardından, Avrupa Üroloji Birliği de 17-20 Mart 2004'te İstanbul'da 8 bin kişinin katılımıyla düzenlenecek kongreyi Viyana'ya aldı. 
   19. Avrupa Üroloji Kongresi Başkan Yardımcısı Doç. Dr. Ferhat Berkmen, 15 ve 20 Kasım'da düzenlenen bombalı intihar saldırılarının ardından alınan kararla yaklaşık 2 yıldır süren hazırlıkların da hiçe sayıldığını söyledi. "Teröre karşı küresel işbirliği" söylemlerine karşın İstanbul'a ilginin azalmasının bahane edildiğini anlatan Berkmen, hesaplamalarına göre Türkiye'nin 100 milyon dolara yakın ekonomik kayba uğratıldığını belirtti. Türk Üroloji Derneği ve İstanbul Üniversitesi Cerrahpaşa Tıp Fakültesi öğretim üyesi Prof. Dr. Vural Solok da Türk ekonomisi ve turizmine darbe vurulduğunu kaydetti. 
   
   Dikkate almadılar 
   Solok, "Avrupa Üroloji Birliği Yönetim Kurulu, kararı bize sadece tebliğ etti. Karşıt görüşlerimiz dikkate bile alınmadı. Bunun Avrupa'nın Türkiye'ye karşı takındığı siyasi tutum olduğunu düşünüyoruz" dedi. Solok, Avusturya'daki kongreye konuşmacılar dışında Türkiye'den hiçbir dinleyicinin katılmamasını düşündüklerini belirtti. 
   
   
   
   
</TEXT>
</DOC>
