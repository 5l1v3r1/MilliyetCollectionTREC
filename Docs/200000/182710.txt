<DOC>
<DOCNO> 182710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sonspo24.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
F.Bahçe derbi hazırlıklarına başladı... Tuncay'ın yerine Mahmut... 
</HEADLINE>
<TEXT>

     Fenerbahçe, Galatasaray ile hafta sonunda yapacağı derbi maçın hazırlıklarına, bir günlük iznin ardından başladı. 
     Teknik Direktör Christoph Daum yönetiminde, Samandıra Tesisleri'nde gerçekleştirilen yaklaşık 2 saatlik antrenmanda, futbolcular koşu ve istasyon çalışmasının ardından tam sahada taktik ağırlıklı çift kale maç oynadı. 
     Antrenmana tüm oyuncular katılırken, önce Can ve Tuncay, daha sonra da Alper ve Rebrov çift kale maçta dönüşümlü olarak yer almayarak ayrı çalıştı. 
     
     DAUM'DAN UYARI 
     Teknik Direktör Daum, çift kale maç sırasında sık sık yüksek sesle bağırarak oyuncularını uyardı. Zaman zaman saha içine girip oyunu durduran Alman çalıştırıcı, futbolcularına, ''Yerden oynayın'', ''Konsantre olun'', ''Ayağa çabuk pas yapın'', ''Hareketli ol'', ''Göster kendini, top iste'', ''Maçta bu kadar zamanın olmaz'', ''Ortalar yerini bulsun'' şeklinde uyarılarda bulundu. 
     Daum, yaptıkları güzel hareketler sonrasında da ''Bravo'' diyerek futbolcularını motive etmeye çalıştı. 
     
     TUNCAY'IN YERİNE MAHMUT HANEFİ 
     Christoph Daum, Galatasaray maçında cezası nedeniyle yer alamayacak Tuncay'ın yerine, çift kale maçta sol kanatta Mahmut Hanefi'ye görev verdi. 
     Antrenman maçında savunmanın solunda Petkov'u oynatan Alman çalıştırıcı, Mahmut Hanefi'yi de sol kanatta görevlendirdi. 
     Çift kale maçta as takım, yedeklerden oluşan takımı 21-13 yendi. As takımın gollerini Hooijdonk 8 , Kemal 6 , Serhat 4 , Selçuk 2 ve Ümit atarken, diğer takımın gollerini Semih 7 , Ali Güneş 2 , Yusuf 2 , Rebrov ve Erhan kaydetti. 
     
     FENERİUM TIRI TANITILDI 
     Antrenman öncesinde futbolcular, Samandıra Tesisleri'nde Fenerium tırını basına tanıttı. 
     Tırda sergilenen Fenerbahçe ürünlerini inceleyen futbolcular, daha sonra tırın önünde basın mensuplarına fotoğraf için poz verdi. 
     Fenerium tırının, deplasman maçlarında Fenerbahçe ürünlerini sergileyip, satış yapacağı bildirildi. 
     
     FENERBAHÇE DIŞ DÜNYAYA KAPANIYOR 
     Teknik Direktör Christoph Daum, Galatasaray maçı öncesi Samandıra Tesisleri'nin kapılarını dış dünyaya kapatacak. 
     Fenerbahçe'nin yarın sabah yapacağı antrenmanın ardından, akşam yapacağı çalışma da dahil olmak üzere Galatasaray maçına kadar tüm antrenmanların basına kapalı gerçekleştirileceği bildirildi. 
     
</TEXT>
</DOC>
