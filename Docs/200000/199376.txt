<DOC>
<DOCNO> 199376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/ekonomi/eko03.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramda kartla 604 trilyon harcandı 
</HEADLINE>
<TEXT>

   Bayramda kredi kartlarına yüklendik. Dokuz günlük tatil boyunca kredi kartıyla yapılan alışveriş miktarı 604 trilyon lirayı buldu 
      EKONOMİ SERVİSİ 
   
   Ramazan Bayramı ve idari izinlerle birlikte dokuz günlük tatil boyunca kredi kartıyla toplam 604 trilyon liralık işlem gerçekleşti. Arife günü, yıl boyunca en çok işlemin gerçekleştiği gün oldu. 
   BKM verilerine göre, arife gününü de kapsayan dört günlük bayram süresince toplam 199.7 trilyon liralık işlem yapıldı. 2002 yılının aynı döneminde ise toplam harcama tutarı 158 trilyon lira olarak gerçekleşmişti. 
   
   Marketlerde harcandı 
   22 - 30 Kasım tarihlerini kapsayan dokuz günlük bayram tatili süresince kredi kartları ile 14 milyon 350 bin 240 adet işlem gerçekleşti. 
   Arife günü de dahil olmak üzere bayram süresince en çok harcama süpermarketlerde yapıldı. Kredi kartı işlemlerinin yüzde 28.13'ü süpermarketlerde gerçekleşirken, yüzde 20.79'u ise benzin istasyonlarında yapıldı. 
   
   Arife günü rekor kırıldı    2003 yılında bir günde en çok işlem 24 Kasım 2003 arife günü gerçekleşti ve arife günü BKM switch sisteminden 3 milyon 39 bin 277 adet işlem geçti. 2002 yılı Ramazan Bayramı arifesinde ise switch sisteminden geçen işlem adedi 2 milyon 960 bin 749 olarak gerçekleşmişti. 
   Kredi kartı işlemlerinin yüzde 13.15'i giyim ve aksesuvar sektöründe, yüzde 3.98'i catering sektörü ve restoranlarda, yüzde 2.55'i ise telekomünikasyon sektöründe gerçekleşti. 
   
   
</TEXT>
</DOC>
