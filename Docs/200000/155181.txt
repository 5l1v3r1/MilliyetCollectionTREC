<DOC>
<DOCNO> 155181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sontur17.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İmam Hatip'ten ayrılan travesti ameliyatla kadın olmak istiyor 
</HEADLINE>
<TEXT>

     Bursa'daki bir imam hatip lisesinin son sınıfından cinsel tercihi nedeniyle ayrılan ''Öykü'' takma adlı travesti, yeşil kartla ameliyat olarak kadın olmak istiyor. 
     Şov programlarına da konu olan, Yalova'da 40 yıldır aynı evde yaşamalarına rağmen birbirleri ile konuşmayan ''keçi inatlı'' çift Süleyman Evren ile Hasibe Derici'nin oğlu olan ''Öykü'' takma isimli Ömer Evren, artık yaşamını bir kadın olarak sürdürmek istediğini söyledi. 
     Çocukluk döneminden beri kendisini erkekten çok kadın gibi hissettiğini, Türkiye'de travesti olarak yaşamanın zor olduğunu anlatan Süleyman Evren, sürekli baskı altında bulunduklarını söyledi. 
     İzmir'de kendisi gibi travesti olan arkadaşının erkek sevgilisini, nefsi müdafaa sonucu öldürmek suçundan cezaevinde yattığını, cezaevinden çıktıktan sonra Altınova Kaymakamlığı'na başvurarak yeşil kart aldığını, her türlü sağlık sorununu bu kart aracılığıyla ücretsiz giderdiğini kaydetti. 
     Yeşil kartını kullanarak, ameliyatla kadın olmak istediğini belirten Evren, ''Danıştığım sağlık kuruluşlarından, yeşil kartla bu ameliyatı olamayacağım yanıtını aldım. Sağlık muayenelerimde, kadınlık hormonlarımın yüzde 70 olduğu belirlendi. Benim gerçekten ciddi sağlık sorunum var. Bunun değerlendirilmesini ve yeşil kartla ameliyat olmama izin verilmesi gerekir. Bu izni almak, yeşil kartla ameliyat olmak için hukuk mücadelesi vereceğim'' dedi. 
     
     SAĞLIK MÜDÜRÜ ''AMELİYAT OLABİLİR'' 
     Yalova İl Sağlık Müdürü Hulusi Satılmışoğlu da, yeşil kartla kadınlık ameliyatının, bazı şartların yerine getirilmesi ile mümkün olabileceğini kaydetti. 
     Yeşil kart söz konusu olmasa da bu tür ameliyatlar için öncelikle sağlık raporu ve travesti olduğunun mahkemece onanması gerektiğini kaydeden Satılmışoğlu, ''Ömer Evren, öncelikle, bir sağlık kuruluşundan kadınlık hormonunun yüzde 50'nin üzerinde olduğunu, erkek olarak yaşamasının psikolojik olarak mümkün olmayacağına dair kurul raporu almalı. Daha sonra, mahkemeden de durumunu saptayan bir belge getirirse, yeşil kartı ile ameliyatı yapılabilir'' diye konuştu. 
     
</TEXT>
</DOC>
