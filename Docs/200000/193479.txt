<DOC>
<DOCNO> 193479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sondun36.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Prodi "Kıbrıs sorunun çözümü Türkiye'nin menfaati icabı" 
</HEADLINE>
<TEXT>

     AB Komisyonu Başkanı Romano Prodi, Türkiye'nin, AB'ye katılım hedefinde engelleri kaldırmak için, Kıbrıs sorununun çözümüne katkıda bulunması gerektiğini söyledi. 
     Avrupa Parlamentosu'nda konuşan Prodi, 2004 yılında Türkiye konusunda karar aşamasına gelineceğini, bugünkü AB Komisyonu'nun vereceği son kararlardan birinin Türkiye'ye ilişkin olacağını söyledi. 
     Prodi, gelecek yıl sonunda, Türkiye'nin Kopenhag kriterlerine tam olarak uyup uymadığı ve tam üyelik müzakerelerinin başlatılıp başlatılamayacağı konusunda görüş bildiren raporu hazırlayacaklarını söyledi. 
     Türkiye'yi yakından izlediklerini, bazı olumlu gelişmeler gördüklerini, Ankara hükümetinin çabalarının izlendiğini anlatan Prodi, bazı sektörlerde ve uygulama alanında daha fazla çaba beklentisi olduğunu ifade etti. 
     AB Komisyonu'nun, ''birleşmiş bir Kıbrıs'ın 1 Mayıs 2004'te AB üyesi olmasını umut ettiğini'' söyleyen Prodi, bunun, önündeki engellerin kalkması açısından Türkiye'nin de menfaatine olduğunu belirtti. 
     Prodi, Kıbrıs sorununun çözülmesi için tüm tarafların sürece katkıda bulunmalarını istedi ve bu alanda Komisyon'un da destek vereceğini anlattı. 
     
</TEXT>
</DOC>
