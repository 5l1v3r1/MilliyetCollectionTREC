<DOC>
<DOCNO> 191722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/siyaset/siy05.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş haklı çıktı CHP yaşlı partisi 
</HEADLINE>
<TEXT>

   CHP'yle ilgili istatistikler Derviş'i doğruladı Partiye üye kadın ve genç sayısı az. İlkokul mezunu çoğunlukta. Hiç üye olmayan iller bile var 
      EZELHAN ÜSTÜNKAYA Ankara 

   
   CHP İstanbul Milletvekili Kemal Derviş, "partinin gençlere ve kadınlara ağırlık vermesi gerektiği" yönündeki tespitinde haklı çıktı. Geçen hafta yapılan CHP 30. Olağan Kurultayı için hazırlanan Parti Meclisi PM raporu, partiye üye kadın ve genç sayısının az olduğunu ortaya koydu. Raporda, partiye kayıtlı 94 bin 596 kadın üyenin toplam parti üyelerinin yüzde 22.2'sini oluşturduğu kaydedildi. Kadın üyelerin yüzde 59.1'inin ev kadını olduğunun belirtildiği raporda partiye üye gençlerin toplam üyelerin yüzde 19.7'sini oluşturduğu yer aldı. 1973 doğumluların baz olarak alındığı raporda genç üye sayısının 84 bin 2 olduğu ifade edildi. 
   "Elitlerin, okumuşların partisi" olarak tanımlanan, "halktan kopuk olmakla" suçlanan CHP'ye ilişkin istatistikler bu kanının gerçeği yansıtmadığını ortaya koydu. CHP üyelerinin yüzde 39'unun ilkokul, yüzde 12.2'sinin ortaokul, yüzde 20.8'inin lise ve dengi okul, yüzde 15.7'inin ise üniversite ve yüksekokul mezunu olduğu belirlendi. Yüksek lisans sahibi ve akademik kariyer yapan CHP'lilerin oranının yüzde 5.4 olduğu anlaşıldı. İstatistikler, bazı illerde CHP'nin hiç kadın üyesi olmadığını ya da yok denecek kadar az olduğunu da ortaya çıkardı. Bitlis'te üç, Hakk ri'de iki, kadın üye olduğu saptanırken, Bayburt'ta hiç kadın üye olmadığı raporda yer aldı. 
   
   Cehennem tartışması    Kurultayda, Divan Başkanı Abdullah Emre İleri ile Adnan Keskin arasındaki tartışmada, ilginç diyaloglar yaşandı. Baykal'ın önündeki tartışmada Adnan Keskin, Divan Başkanı Abdullah Emre İleri'ye "Kurultayı katlettin. Franco gibi kolay ölmeyeceksin. Ölürken kırk çarşaf yırtacaksın" dedi. İleri de Keskin'e, "İkimizin de günahı aynı. Sen benden önce öleceksin cehenneme gideceksin. Ben senin tozlarını göreceğim" diye bağırdı. Keskin de "Kazanda kaynıyor olacaksın. Seni kaldırıp kaldırıp kaynar kazana bırakacağım" dedi. 
   
   
</TEXT>
</DOC>
