<DOC>
<DOCNO> 167943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/spor/spo02.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sambacılar geliyor 
</HEADLINE>
<TEXT>

Fenerbahçe, Daum’un istediği 4 futbolcuyu getirmek için Hakan Bilal Kutlualp ile Mahmut Uslu’yu Brezilya’ya gönderdi. Yöneticilerin bugün oyuncularla Türkiye’ye döneceği öğrenildi 
     YUSUF KOBAL 

     İsimleri sır gibi 
     FENERBAHÇE, yabancı transferi çalışmalarını hızlandırdı. İlk olarak Brezilyalı futbolcuların işini bitirmek isteyen Sarı - Lacivertliler, Asbaşkan Hakan Bilal Kutlualp ile Mahmut Uslu’yu Brezilya’ya gönderdi. Daum’un istediği 4 Sambacı’nın kulübü ve kendileriyle kıyasıya pazarlık yapan yöneticilerin, bugün futbolcularla birlikte İstanbul’a geleceği öğrenildi. 
     
     Yıldırım görüşme 
     HAFTA sonuna kadar transferde çok ciddi hamleler gerçekleştireceklerini belirten Sarı - Lacivertliler, herkesten sabır istedi. Bu arada Hooijdonk’un yarın İstanbul’a gelmesi bekleniyor. Tatil amacıyla Fransa ve İsviçre’ye giden Başkan Aziz Yıldırım’ın, Hooijdonk konusundaki son görüşmeyi yaptığı ve bu oyuncuyu törenle İstanbul’a getireceği belirlendi. 
     
Vladimir sürprizi      SARI-Lacivertli ekibin Rus oyuncusu Vladimir, kendisine kulüp bulması söylenmesine rağmen dün sürpriz bir şekilde İstanbul’a gelerek idmana çıktı. Geçtiğimiz sezon ortasında transfer edilen ancak verimli olamayan Rus oyuncunun, yasal haklarını yitirmemek için Türkiye’ye geldiği belirlendi. 
     VLADİMİR, Yunanistan’ın Aris takımına gideceği şeklindeki bilgilerin doğru olmadığını söyledi, "Fenerbahçe ile 3 yıllık sözleşmem bulunuyor. Tatile giderken bana verilen programa uyarak 7 Temmuz’da görevimin başında oldum" dedi. Daum, çalışmalara yeni katılan Vladimir’i çift kalede de oynattı. 
     
Selçuk stres atıyor      İSTANBULSPOR’DAN transfer edilen Selçuk Şahin, Atakent Beldesi’nde ailesi ve arkadaşlarıyla birlikte tatilin keyfini çıkarmaya başladı. Genç yıldız, yönetimin koyduğu yasak nedeniyle gazetecilerin sorularını yanıtlamazken, hayranlarıyla bol bol fotoğraf çektiriyor, yeni sezon öncesi stres atıyor. 
     
Mahmut’ta sona doğru      YÖNETİM, Sakaryaspor’a Mahmut için 450 milyar liralık son bir teklif sundu. Yeşil - Siyahlı kulübün öneriyi kabul ettiği ve transferin bir kaç gün içinde sonuçlanacağı belirtildi. Mahmut’un da ısrarla Fenerbahçe’de oynamak istediğini söylemesi Sarı - Lacivertli yönetimin işini daha da kolaylaştırdı. 
     
Saracoğlu’na makyaj      YÖNETİM tarafından yeni sezon ve İngiltere milli maçı için gözden geçirilen Şükrü Saracoğlu Stadı’na dün gece Hollanda’dan özel olarak getirilen çimler döşenmeye başlandı. 4 TIR’ın getirdiği çimlerin 4800 metrekarelik alana döşeneceği belirtildi. Saracoğlu’na bugün de iki TIR’ın malzeme getireceği kaydedildi. 
     

</TEXT>
</DOC>
