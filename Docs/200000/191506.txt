<DOC>
<DOCNO> 191506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/spor/spo02.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım'ın bombaları 
</HEADLINE>
<TEXT>

   Fenerbahçe Başkanı'nın, Mart ayında yeniden aday olup, müthiş transferler ve projelerle üyeleri büyüleyeceği iddia edildi. Aziz Yıldırım'ın hedefinin Kluivert ve Sonny Anderson olduğu öğrenildi 
      YUSUF KOBAL 

   
   Müthiş iddia 
   FENERBAHÇE Başkanı Aziz Yıldırım'ın, şubat ayında yapılacak olan kongrede adaylığını bombalar patlatarak açıklayacağı iddia edildi. Yıldırım'ın Barcelona'da oynayan Kluivert'in yanı sıra sezon başında Galatasaray'ın gündemine gelen Sonny Anderson'u listesine aldığı bildirildi. Trabzonlu Gökdeniz'in de Yıldırım'ın gözdeleri arasında olduğu vurgulandı. 
   
   Otel projesi 
   AZİZ Yıldırım'ın, kongredeki bir başka önemli kozunun Fenerbahçe Burnu'na yapılması planlanan otel olduğu öğrenildi. Fenerbahçe Başkanı'nın üyelerin karşısına beş yıldızlı otelin maketiyle çıkmayı planladığı iddia edildi. Bazı Divan Kurulu Üyeleri'ni Akçaabat Sebat deplasmanına götürüp, destek arayan Yıldırım'ın, transfer konusunda ipuçları verdiği bildirildi. 
   
   Hesap günü    FENERBAHÇE Teknik Direktörü Daum'un, Adanaspor karşısında alınan galibiyete karşın kötü futbol nedeniyle bir dizi tedbirler alacağı iddia edildi. Alman hocanın, bazı oyuncuları kulübeye çekmeyi planladığı, Serhat ve Tuncay'ı da takım oyununa özen göstermeleri konusunda uyaracağı ifade edildi. Bu arada Daum, yaş günü nedeniyle İstanbul'a gelen yakınlarına tarihi mekanları gezdirdi. 
   
   Rüştü'ye iki talip    BARCELONA'DA oynama şansı bulamayan Milli kaleci Rüştü'nün, Fenerbahçe'nin yanı sıra Schalke'nin de gündeminde olduğu iddia edildi. İspanya'nın AS Gazetesi'nde çıkan haberde, "Rüştü sonunda gitmeyi isteyecek" yorumu yapıldı. Gazetede ayrıca Rijkaard'ın, "Valdes ilk kaleci olmayı başararak, yeteneğini gösterdi" cümleleri yer aldı. 
   
   
</TEXT>
</DOC>
