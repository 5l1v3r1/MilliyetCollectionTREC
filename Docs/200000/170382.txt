<DOC>
<DOCNO> 170382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/yazar/dundar.html </URL>
<DATE> 2003/07/19/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Bombalı paket 
</HEADLINE>
<TEXT>

     Azrail nicedir Şövalye'nin peşindedir. 
     Ve Şövalye, oyunda ruhunu koyar ortaya... 
     "7. Paket" de hükümet için benzer bir satranca dönüşeceğe benziyor 
     Burada mat olursa, sonuna gelinen uyum çabaları ruhunu kaybedecek. 
     
Baykal "Dikişleri attırır"      Önce pakete muhalefetin tepkisini yoklayalım 
     Baykal "paketin demokrasinin dikişlerini attıracağından" endişeli... 
     CHP, AKP'nin Avrupa Birliği uyum çabalarını kullanarak asker engelini aşmaya ve kendisine yol açmaya çalıştığına inanıyor. AB'nin taleplerinin 6 paketle yerine getirildiğini ve son pakete gerek olmadığını düşünüyor. 
     
Asker yarısına itiraz etti      Asker de aynen bu görüşte 
     Başbakanlık, 7. paketi hazırladıktan sonra görüşünü almak üzere Genelkurmay'a da yollamıştı. Asker, eleştirilerini önceki gün, kapsamlı bir mektupla bildirdi. 
     "Genelkurmay, paketin yarısına itiraz ediyor." 
     Bir defa, doğrudan askeri ilgilendiren konuları hazırlarken kendilerine danışılmamasından şikayetçiler. 
     "Yönteme ilişkin" bu eleştiriyi, içerikle ilgili endişeler izliyor 
     MGK'nın etkinliğinin sınırlandırılması, genel sekreterin seçiminde Genelkurmay'a danışılmaması gibi hususlar bu cenahta rahatsızlık yaratıyor. 
     
Meclis denetimi      7. paketle MGK, güvenliğe ilişkin konularda Avrupa'daki gibi "görüş bildiren" bir "danışma organı"na dönüştürülüyor. Kurul'un "tedbir alma, kararları takip ve kontrol" yetkisi kaldırılıyor. 
     Yani "icra yetkisi olmayan MGK" uyaracak, tedbiri - isterse - hükümet alacak. 
     Bu arada kamu kurumlarının MGK'ya istediği her bilgiyi iletme zorunluluğu da kaldırılıyor. 
     MGK Genel Sekreteri, Genelkurmay Başkanı'nın önerisiyle, orgeneraller arasından seçiliyordu artık Başbakan'ın önerisiyle sivillerden seçilecek. 
     Daha önce mesela "Askerlik gönüllü olmalı" diyen bir "sivil itaatsiz"le röportaj yapsanız "halkı askerlikten soğutma"ktan askeri mahkemede yargılanıyordunuz. Artık - savaş hali dışında - siviller sivil mahkemede yargılanacak. 
     Ve bugüne kadar hiçbir hükümetin göze alamadığı en önemli madde 
     Genelkurmay harcamaları, Meclis aracılığıyla Sayıştay denetimine alınıyor 
     
Dil kursunda Kürtçe      Pakette önemli insan hakları adımları da var 
     Yabancı dil kursu veren yerlerde Kürtçe ve benzeri anadillerin öğretilmesine kapı açıyor. 
     Genel ahlaka aykırı yayınların yakılması ayıbına son veriyor. 
     "Yakın ve açık tehlike olmadıkça" valilerin gösteri ve toplantı yasaklama yetkisini kaldırıyor. 
     Üniversite öğrencilerine kültür, bilim, sanat dernekleri kurma hakkı veriyor. 
     Daha önce adli tatilde ertelenen işkence davalarının ivedilikle görüşülmesini hükme bağlıyor. 
     Bu haliyle 7. paket şimdiye kadarkilerin "en içeriklisi" ve en "hayati olanı" gibi görünüyor. 
     Türkiye asıl şimdi, sivil bir demokrasi yolunda samimiyet sınavına giriyor. 
     Dileriz "bombalı paket"in mührü patlamasız açılır ve "Azrail'le satranç"ta iş, ruhunu kaybetmez. 
     
     

</TEXT>
</DOC>
