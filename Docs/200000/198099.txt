<DOC>
<DOCNO> 198099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/spor/aspo.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
HER ZAMAN HER YERDE 1-1 
</HEADLINE>
<TEXT>

   Beşiktaş, masabaşı oyunlara en güzel cevabı Çizme'de verdi. Roma'da galibiyeti kaçırıp, Lazio'dan bir puan aldı, tur kapısını araladı. Kartal, UEFA Kupası'nı da garantiledi 
      
   90 dakika    BİLAL MEŞE 

   İç hatlarda zirvedeki yerini koruyan Beşiktaş, Avrupa kulvarında hesap peşindeydi. Lucescu'nun belalısı Lazio galibiyet, Beşiktaş ise puan kovalıyordu. Lucescu, Beşiktaş'ı savunma ağırlıklı taktikle sürdü sahaya. Forvette İlhan Mansız'ı tek oynatan Rumen hoca, arkasında Sergen ve Pancu'ya yer verdi. Savunmayı sıkı tutan Kartal, sürpriz toplarla gol bulmanın hesabını yaptı. İlk yarıda penaltı pozisyonu dışında her iki takım adına oluşan ender pozisyonlar vardı. 7. dakikada İnzaghi'nin sert şutu yandan az farkla auta gitti. 14'te Sergio'nun sağdan ortasına Negro kalabalık defans arasından kafayla sert vurdu. Top yandan az farkla auta çıktı. 31'de Sergen, ceza alanına girdi, sağında bekleyen İlhan'ı kaçırdı. Golcü futbolcunun topu aşırtma düşüncesi kaleciye takıldı. 35'te Inzaghi savunmanın arasından sıyrıldı, seken topu Cordoba zamanında çıkarak uzaklaştırdı. 
   45 2'de Beşiktaş 1 - 0 öne geçti. Bu dakikada Sergen, İlhan'ın pasıyla ceza alanına girerken, Stam'ın darbesiyle kendini yerde buldu. Orta hakem kararsız kaldı, hakem Salver penaltı noktasını işaret etti. Orta hakem de buna uydu. Atışı kullanan Pancu, şık vurdu 1-0 
   Karşılaşmanın ikinci yarısı tam bir taktik savaşı şeklinde geçti. Muzzi ve Fiore'yi oyuna süren Lazio'nun yardımcı antrenörü, tüm hatlarıyla ofansif oyuna döndü. Lazio'daki bu değişiklikler Beşiktaş'a kalan 45 dakikada azap çektirdi. 52. dakikada Sergen orta alandan aldığı topla rakip ceza alanına girdi. İlhan Mansız'a aktardı. Tecrübeli futbolcu, topu ayağından açınca yine takımını bir golden etti. 
   Tüm hatlarıyla Beşiktaş kalesine yüklenen Lazio, 56'da Muzzi'nin yarım volesiyle skoru eşitledi 1-1. 
   58. dakikada Pavalli'nin uzun pasına ceza alanı içinde Inzaghi dokundu. Top yandan az farkla auta gitti. 73'te Coratti'nin kafa şutunda top önce yan direğe, ardından Cordoba'nın ellerine çarparak geri döndü. 76'da Fiore sağdan nefis hareketlerle indi. Yerden sert kesti. Cordoba uçarak dokundu. 84. dakikada Albertini'nin ceza yayı dışından sert şutunu Cordoba yumruklarken, takımına da nefes aldırdı. 
   Beşiktaş'ın, etkisiz ve savunmaya dönük oyununda, İlhan Mansız'ın verimsizliği, orta sahanın zaman zaman aksaması büyük rol oynadı. UEFA'yı garantiye alan Beşiktaş'ın savunmasını Ronaldo ayakta tuttu. 
   
   Lucescu'nun istediği oldu    Lazio deplasmanında bir puan umut eden Beşiktaş çalıştırıcısı, amacına ulaşarak sahadan ayrıldı 
   ORHAN YILDIRIM 

   Tümer'i eleştirdi 
   BEŞİKTAŞ Teknik Direktörü Mircea Lucescu, "Zor bir maç oldu ama güzel bir beraberlik aldık" diye konuştu. Rumen teknik adam, "İyi oynadığımız ilk yarıda hak ettiğimiz golü de bulduk. İkinci devrenin başında İlhan ile çok iyi bir fırsat yakaladık. Gol olsa 2-0'ı yakalar, işi bitirirdik" yorumunu yaptı. Roma'da da Prag maçındaki hatanın aynısını yaptığını söyleyen Luce, "Orada Ahmed Hassan'ı oyuna aldım gol yedik, burada Tümer'i aldım, gol pasını veremedi" dedi. 
   
   'Şanslar eşit' 
   GRUPTAKİ bütün takımların tur şansının olduğuna dikkat çeken Beşiktaş çalıştırıcısı, "Bunun böyle olacağını zaten bekliyorduk. Bu Şampiyonlar Ligi... Kimin üstte bitireceği belli olmaz. Chelsea'yi yenerek gruptan birinci çıkabiliriz" ifadesini kullandı. İtalyan ve İngiliz hükümetlerinin UEFA'nın aldığı karara karşı koymaları gerektiğine dikkat çeken Luce, "Aksi taktirde terörizme destek olurlar. Ancak maçı Romanya'da da oynayabiliriz" diye konuştu. 
   
   Nasıl tur atlar    BEŞİKTAŞ'IN, Şampiyonlar Ligi'nde gruptan çıkması için öncelikle Chelsea'yi yenmesi yetecek. Sparta Prag - Lazio maçının berabere bitmesi halinde, Siyah - Beyazlı ekibin son maçta alacağı skorun önemi kalmayacak. Ancak Prag ya da Lazio galibiyeti yakalarsa, Beşiktaş riske girecek. Kartal, Chelsea ile berabere kaldığı takdirde, Prag'ın galibiyeti ikili averaj nedeniyle temsilcimize yarayacak. Bu beraberlik, Lazio'nun galibiyeti halinde, ikili averajla Beşiktaş'ı, UEFA Kupası'na yollayacak. 
   
   Taktik Chivu'dan    Kampa ziyaret 
   BÜNYAMİN OSMAN 

   ROMANYA Milli Takımı Kaptanı ve Roma'nın yıldızı Christian Chivu, önceki akşam Beşiktaş'ın kampını ziyaret etti, Teknik Direktör Lucescu ve milli forma altında birlikte oynadığı arkadaşı Pancu ile görüştü. Siyah-Beyazlı ekibin çalıştırıcısıyla hasret gideren başarılı futbolcunun, özellikle Lazio'nun son durumu hakkında bilgi verdiği öğrenildi. 
   
   
   Maçın hakemi 
   Farklı yönetim 
   ALMAN hakem Markus Merk 90 dakika boyunca iki farklı yönetim tarzı gösterdi. İlk yarıda objektif olmaya çalışan ve Sergen'in çizgi üzerinde düşürülmesine doğru bir kararla penaltı veren Merk, ikinci 45 dakikada tamamen değişti. Bu penaltının ağırlığını kaldıramayan Merk komik faul kararları ve Lazio'nun baskısı altında ezildi. İtalyanlara adeta prim tanıyan Alman hakem, kariyerine olumsuz puan ekledi. 
   
   Göze çarpanlar 
   CORDOBA İyi bir maç çıkardı. Zorlu deplasmanda kendine olan özgüveni takıma artı yansıdı. Kritik kurtarışlar yaptı. 
   RONALDO Sıkışan savunmayı rahatlatan ve arkadaşlarının açıklarını kapatan isimdi. Bu yüzden ofansa çıkmadı. Çakılı kaldı. 
   GİUNTİ Gereksiz bir sarı kart gördü. Orta sahada hem savaştı, hem de savunmasına yardım etti. Sahanın en iyilerindendi. 
   SERGEN Çok koşmadı ancak ikili mücadelelerin çoğundan galip çıktı. Bir penaltı yaptırdı. Yüzde yüzlük iki pozisyon hazırladı. 
   İLHAN Kaçırdığı iki net pozisyon, onun tecrübesine yakışmadı. Özellikle ilk yarıda yakaladığı fırsatta işi bitirmeliydi. 
   STANKOVİÇ Oyunu yönlendiren isimdi. Topu sürekli rakip sahaya yıktı. Özellikle ikinci yarıda Beşiktaş'a sıkıntı çektirdi. 
   MUZZİ Attığı mükemmel golün yanı sıra ikinci yarının sivrilen ismiydi. Top tekniği ve çabukluğu, Beşiktaş'a bela oldu. 
   
   Maçtan notlar 
   Faruk çalımı 
   M.ALİ SABUNCU 

   BEŞİKTAŞ'IN, Galatasaray Teknik Direktörü Fatih Terim'ın de ara transferde ısrarla renklere bağlamak istediği İstanbulsporlu Faruk Bayar'ın transferinde son aşamaya geldiği öğrenildi. Sol kanatta görev yapan ümit milli oyuncu için Başkan Adnan Sezgin ile görüşen II. Başkan Hüsnü Güreli'nin resmi teklifi ilettiği, tarafların maddi konularda da anlaşma sağladıkları bildirildi. 
   
   Ahmet ve Yasin tribünde 
   SİYAH - Beyazlılar'ın Teknik Direktörü Lucescu, Ahmet Dursun ile Yasin'i tribüne gönderdi. Konyaspor ile berabere kalan kadroda ilk 11'de görev alan ikili, 18 kişilik kadroda yer almadı. Yine bu maçta oynatılmayıp, Lazio karşılaşmasına saklanan İlhan Mansız dün on birde forma buldu. 
   
   Beşiktaş'ta izinler kalktı 
   FENERBAHÇE ile pazar günü oynanacak önemli derbiyi düşünen Lucescu, takıma izin vermiyor. İtalya'dan bugün öğleden sonra dönecek olan Siyah - Beyazlılar, akşam da antrenmanlara başlayacak. 
   
   Aile morali 
   KARTAL'IN iki kaptanı Tayfur ve Sergen'i aileleri yalnız bırakmadı. Tayfur'un anne ve babası bayram nedeniyle Almanya'dan İtalya'ya gelirken, Sergen'in babası da kafileyle birlikte Roma'da idi. 
   
   Giunti cezalı 
   LAZIO karşılaşmasının en iyileri arasında kendini gösteren Giunti cezalı duruma düştü. Düdük sonrasında topa müdahale ettiği için hakem Merk'ten sarı kart gören İtalyan futbolcu, Chelsea karşısında forma giyemeyecek. 
   
   Zago'ya protesto 
   BREZİLYALI oyuncu, ayağına top geldiği her pozisyonda ıslıklandı. Bu tepkiyi doğal karşılayan Zago, "Ben beş yıl Roma'da forma giydim. Lazio ile aralarında müthiş bir rekabet vardı. Bunu bekliyordum ve konsantrasyonumu hiç bozmadım" dedi. 
   
   
</TEXT>
</DOC>
