<DOC>
<DOCNO> 186661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sontur27.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
IKYB yetkilisi Salih, Ankara'da... 
</HEADLINE>
<TEXT>

     Irak Kürdistan Yurtseverler Birliği IKYB üst düzey yetkilisi Berham Salih, ''demokratik ve federal yeni bir Irak'ın kurulması için Türkiye'nin siyasi ve ekonomik desteğinin çok önemli olduğunu'' söyledi. 
     Temaslarda bulunmak üzere Ankara'ya gelen Salih, Esenboğa Havaalanı'nda yaptığı açıklamada, Dışişleri Bakanlığı yetkilileriyle iki tarafı ilgilendiren konuları ele alacaklarını, kendisinin Irak'taki gelişmeler hakkında bilgi vereceğini ve Türk yetkililerin görüşlerini alacağını belirtti. Salih, Türkiye ve Irak'ın bölgede barış ve istikrarın sağlanması için birlikte çalıştıklarını kaydetti. 
     Türkiye ile ABD arasında terör örgütü PKK KADEK'in Irak'ın kuzeyinden çıkarılmasına yönelik, üzerinde anlaşılan eylem planına ilişkin bir soru üzerine Salih, yeni Irak devletinin bölgede barış ve istikrarın gelişmesi için komşularıyla işbirliği yapmak istediğini söyledi. 
     Herhangi bir komşu ülkeyi istikrarsızlığa sürükleyecek faaliyetleri yasaklayan uluslararası anlaşmalara bağlı olduklarını belirten Salih, sınırların güvenliğinin sağlanması için komşularla birlikte çalışacaklarını ifade etti. 
     Berham Salih, IKYB lideri Celal Talabani'den nasıl bir mesaj getirdiğinin sorulması üzerine de, Türkiye'nin kendileri için önemli bir komşu ülke olduğunu ve bu çerçevede iyi komşuluk ilişkilerini geliştirmek istediklerini kaydetti. 
     ''Demokratik ve federal yeni bir Irak'ın kurulması için Türkiye'nin siyasi ve ekonomik desteği çok önemli'' diyen Salih, Talabani'nin bu nedenle iletişim kanallarının daima açık kalmasını istediğini belirtti. Salih, Irak'ın demokratik ve ekonomik açıdan gelişmesinin gerek Türkiye, gerekse kendilerinin çıkarına olduğunu da bildirdi. 
     Salih'in, yarın Dışişleri Bakanlığı yetkilileriyle biraraya gelmesi bekleniyor. 
     
</TEXT>
</DOC>
