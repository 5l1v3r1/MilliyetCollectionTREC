<DOC>
<DOCNO> 189082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sonspo09.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay Ada basınında .. ''Yürüyen halkla ilişkiler kabusu'' 
</HEADLINE>
<TEXT>

     İngiltere ile Türkiye arasında oynanan Avrupa Şampiyonası maçında, tansiyonu artıran tartışmaların baş rolünde olduğu gerekçesiyle İngiliz gazeteleri tarafından günah keçisi ilan edilen Alpay Özalan'ın, dün yaptığı açıklamalar, ünlü futbolcunun ısrarlı tavrına rağmen İngiliz basını tarafından da geniş biçimde kullanıldı. 
     Alpay'ın kendilerine konuşmama kararına rağmen, TV kanallarının yayınları ve benzeri kaynaklardan Alpay'ın açıklamalarına ulaşmayı başaran İngiliz gazeteleri, Alpay'ın olayları başlatan kıvılcım olarak Beckham'ın kendisine tükürmesi ve kafa atmasını gösterdiğini bildirdi. 
     ''Beckham'ın tükürüğü yüzüme gelse aldırmazdım, ama formamdaki ay-yıldıza gelince dayanamadım'' diyen Alpay'ın tünelde çıkan olaylarla ise hiç ilgisi bulunmadığını söylediğine işaret eden İngiliz gazetelerinden The Guardian ise, olayların baş rolündeki İngiliz futbolcu Sol Campbell'in BBC'ye verdiği ''kavganın ardında ırkçı motifler bulunmuyordu'' açıklamasına da dikkat çekti. 
     The Independent de Alpay'ın, Beckham'ın kendisini kışkırttığına dair sözlerine işaret ettiği haberinde, Alpay'ın Beckham'ın kaçırdığı penaltının ''haksız verilmiş bir karar olduğunda'' ısrar ettiğini de bildirdi. 
     The Daily Telegraph, Alpay Özalan'ın David Beckham'ı suçladığını belirten bir başlıkla verdiği haberinde, ünlü futbolcunun olaylarla ilgili ifadelerine dikkat çekti. Gazete, Alpay'ın bütün bu yaşananların ardından kendisine verdiği destek ve gösterdiği anlayış için Aston Villa kulübü başkanı David O'Leeary'ye minnet duyduğunu söylediğini de bildirdi. 
     Bu arada İngiliz basını, Alpay'ın, kulübü tarafından bir hafta izinle dinlenmeye alındığına dair gelişmeye de geniş yer verdi. 
     Alpay'ın önümüzdeki hafta sonu oynanacak Birmingham derby'sinde sahaya çıkmayacağını duyuran gazetelerden bazıları Alpay ile ilgili ağır ifadelerini sürdürdü. Bunların başında gelen The Times, Alpay'ı ''yürüyen bir halkla ilişkiler kabusu'' olarak nitelerken, ünlü futbolcunun bir zamanlar kendisine tapan taraftarı da kendinden uzaklaştırmayı başardığı iddiasında bulundu. 
     Alpay'ın kulübünden ayrılmak istediğini saklamadığını belirten The Times, ''Oysa Alpay'ın, İngiltere hikayesi bir zamanlar mutlu bir hikayeydi. Öyle görünüyor ki Alpay'ın, dün kulübünün antrenman sahasından ayrılışı onun son ayrılışıydı'' görüşünü savundu. 

     
</TEXT>
</DOC>
