<DOC>
<DOCNO> 166673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sontur02.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan, "Dudu"sunu tanıttı... 
</HEADLINE>
<TEXT>

     Türk Pop müziğinin ünlü ismi Tarkan'ın Tevetoğlu 2 yıl aradan sonra çıkardığı ''Dudu'' albümünün tanıtımı, ünlü eğlence merkezi Reina'da yapıldı. 
     OPET'in sponsorluğundaki geceye, aralarında akaryakıt sektörünün önde gelenleri, sanatçılar, basın mensupları ve özel davetlilerin bulunduğu yaklaşık 3 bin kişi katıldı. 
     Reina'daki tanıtım partisine deniz yoluyla gelen Tarkan'ın şovu sırasında havai fişek gösterisi ile ses ve ışık efektleri gerçekleştirildi. 
     Tanıtım partisinde, beyaz takım elbise ve başında bandana ile sahneye çıkan Tarkan, albümünden bazı parçaları seslendirdi. Tarkan, istek üzerine ''Dudu'' adlı şarkıyı 2 kez söyledi. 
     Şarkılarının aralarında kısa konuşmalar yapan Tarkan, ''Parçalarını acilen halkla paylaşmak istediğini'' belirterek, ''Aradan 4 yıl geçmesin istedim'' dedi. 
     Albümde pop, türkü, alaturka müzik olduğunu söyleyen Tarkan, ''Dudu parçasını eminim bütün Türkiye sevmiştir. Albüm piyasalarda. Umarım seversiniz'' diye konuştu. 
     Tarkan'ın 5 yeni şarkı ve 2 parçanın remixinin yer aldığı yeni albümündeki şarkılardan biri de ünlü ozan Aşık Veysel'in ''Uzun İnce Bir Yoldayım'' adlı türküsü. 
     Dudu şarkısının Nazan Öncel, Tarkan ve ABD'li bir müzisyenin çalışmalarıyla ortaya çıktığı belirtilen albümde, sözleri Tarkan'a ait 2 parça da yer alıyor. 
     
</TEXT>
</DOC>
