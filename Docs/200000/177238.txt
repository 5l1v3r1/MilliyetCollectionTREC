<DOC>
<DOCNO> 177238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sonspo07.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da kanatlar düşündürüyor... 
</HEADLINE>
<TEXT>

     Konyaspor Futbol Şubesi Sorumlusu İbrahim Kaplan, takımda kanatlardaki sıkıntı nedeniyle forvet oyuncularının yeterince topla buluşamadığını bildirdi. 
     Kaplan, Süper Lig'e yükselmelerinin ardından takımı adeta yeniden kurduklarını ve yeni alınan futbolcuların takıma ısınmasında sorun yaşandığını kaydetti. 
     Buna karşın takımın kısa zamanda toparlanmaya başladığını ifade eden Kaplan, ligin ilk maçında ortaya konulan futbolun gelecek için ümit verdiğini vurguladı. 
     Kaplan, takımın henüz tam anlamıyla hazır olmadığını, kanatlarda bazı sorunların yaşandığını dile getirerek, ''Kanatlardaki sıkıntı nedeniyle forvet yeterince topla buluşamıyor. Bu sıkıntı forvette gollük pozisyon bulmada sorun yaratıyor'' dedi. 
     Teknik heyetin bu sorunu en kısa zamanda ortadan kaldıracağına inandıklarını ifade eden Kaplan, ''Süper Lig'de en iyi transferler yapan takımlar arasında yer alıyoruz. Güçlü ve ciddi hedefleri olan bir kadro oluşturduk. Önümüzdeki haftalarda izleyenlere zevk verecek bir futbol da sergilemeye başlayacağız'' diye konuştu. 
     
</TEXT>
</DOC>
