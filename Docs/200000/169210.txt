<DOC>
<DOCNO> 169210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/magazin/amag.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Devrimci Frida oldu Çıplak Feride 
</HEADLINE>
<TEXT>

Salma Hayek'in nü hali Doğubeyazıt'ı karıştırdı. Rojin'e sansür kondu Yılmaz Erdoğan'ın ikinci filmi de geliyor... Marcus Miller konserinde kimler 'yoktu' 
     KAYNAMA NOKTASI 
AHMET SALİH 

     Cinsellik insanın en zor denetlenen eylem alanı olduğu için her türden iktidar kendini ilk orada dener, ilk oraya uygular. İnsana, iktidara t bi olma, biyat etme, en iyi, cinsel hayatını bile bir yasaklar ve yasalar talimg hına çevirerek öğretilir. 
     Fazla uzağa gitmeyelim 12 Eylül döneminde ordu el ele dolaşan genç çiftleri gözaltına alıyor, en hafifinden evlilik cüzdanlarını soruyordu sokaklarda, parklarda. Bu gençler oysa mensuplarına, sempatizanlarına cinselliği yasaklayan radikal siyasi örgütlerin 12 Eylül'de dağılmasının ardından yeni yeni sokaklara el ele çıkmaya başlamışlardı. Yani hem devlet iktidarı hem de örgüt iktidarı cinsel hayatlarla fazladan ilgiliydi. 
     
     Bir yeni, bir eski.. 
     Şimdi de taze bir örnek 
     Bundan birkaç hafta önce İstanbul'dan bir aydın grubu "Doğu'ya Sanat Köprüsü" inisiyatifi çerçevesinde Van, Hakkari ve Doğubeyazıt'a gitmişlerdi çeşitli sanat etkinlikleri için... Ve gazetelere yansıdığı üzere Hakkari'de Mahir Günşıray'ın sahneye koymaya hazırlandığı bir tiyatro oyunu, dekordaki sinekliğin renklerinin kaygılandırdığı sarı-yeşil -kırmızı ama diğer renklerin yanı sıra ve ayrı olarak güvenlik görevlilerinin takibatına uğramıştı. 
     Bu oyun, etkinlikler sırasında engellenen tek sanat gösterisi değildi ama. Ve bu kez müdahale başka, diğer uçtaki bir iktidardan geliyordu. 
     Doğubeyazıt'ta Meksikalı devrimci ressam Frida Kahlo'nun hayatından kesitlerden oluşan Julie Taymor imzalı "Frida" filmi başlıyor. Frida'yı oynayan Salma Hayek'in çırılçıplak olduğu sahneye geliniyor. Ve salondaki DEHAP'lı belediye meclis üyesi makinistin yanına koşup adamın boğazına sarılıyor, filmi durdurmasını emrediyor. Şöyle diyor belediye meclis üyesi "Hani bu devrimci filmdi, porno filmi getirmişler bunlar buraya". Şimdi artık Doğubeyazıt'ta devrimci Frida'yı çocuklar bile tanıyor ama onun adı artık orada "Çıplak Feride". 
     
     Rojin ikna edemedi 
     Belki yasaklama değil ama yasaklamadan beter bir tasarruf da müzik dünyasından 
     Kürt pop şarkıcısı Rojin'i, Burhan Şeşen bir televizyon kanalında yaptığı "Yorumsuz" adlı müzik programına davet eder. Ancak program tam çekilecekken vazgeçilir. Televizyon yönetiminin gerekçesi, ABD'nin Irak'ı işgali sırasında Kürtlerin takındığı tavra ilişkin Türkiye'de oluşan hassasiyettir. "Kürtlerin Bağdat'ı yağmaladığı bir dönemde bir Kürt'ü programa çıkaramayız" derler. Rojin'in yağmacı olmadığını ve üstüne üstlük T.C. vatandaşı olduğunu söylemesi de etkili olmaz. 
     
     Yılmaz Erdoğan kapandı 
     Hazır Doğubeyazıt, Hakkari, Van demişken Yılmaz Erdoğan ikinci filminin çekimlerine önümüzdeki ay başlıyor. Erdoğan, şu sıralar evine kapanmış harıl harıl senaryo yazıyor. Yeni filmde teknolojiye Vizontele'deki kadar para harcanmayacakmış. Ve yeni filmin Vizontele gibi iki yönetmeni Erdoğan ve Ömer Faruk Sorak olmayacakmış. Erdoğan, rejiyi tümüyle üstlenmiş. 
     
     Meraksız popçular 
     Dünyanın en ünlü caz müzisyenlerinden Marcus Miller, cuma gecesi İstanbul Caz Festivali kapsamında Harbiye Açıkhava Tiyatrosu'ndaydı. Miller, muhteşem bir performans gösterdi. Ve bir tespit Konsere, Türk popçular, Türk rock'çılar yine rağbet etmemiş, bir tanesi bile "Bu adamlar ne çalıyor, belki bir şeyler kaparız, gidelim" deyip konsere gelmemişti. 
     İşte, bu yüzden Türk popüler müziği gelişemiyor. Bu yüzden popçuların hepsi iflasın eşiğinde, televizyon dizilerinin kapılarını aşındırıyorlar. 
     Niye bu kadar asabileştim şimdi Bana ne 
     

</TEXT>
</DOC>
