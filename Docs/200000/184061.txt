<DOC>
<DOCNO> 184061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sondun01.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Genel Kurulu toplanıyor... Bush, destek isteyecek... 
</HEADLINE>
<TEXT>

     BM Genel Kurul toplantıları bugün bakanlar düzeyinde toplanıyor. 
     Dışişleri Bakanı ve Başbakan Yardımcısı Abdullah Gül'ün de katılacağı toplantıların açılış konuşmasını, BM Genel Sektereteri Kofi Annan yapacak. 
     New York'ta, TSİ 17.00'da başlayacak toplantılarda, Annan'ın konuşmasından sonra, Brezilya, ABD, Peru ve Fransa devlet başkanları görüş bildirecek. 
     Annan ile ABD Başkanı George Bush'un, yapacakları konuşmalarda Irak konusuna ağırlık vermeleri bekleniyor. 
     Annan'ın, ABD'nin öncülüğündeki kuvvetlerin Irak'ı işgali üzerine yaşanan bölünmelere son verilmesi çağrısında bulunacağı ve savaş baltalarının gömülmesini isteyeceği bildiriliyor. 
     Annan'ın, Irak'ta, komşularıyla barış içinde yaşayan, demokratik bir yapı oluşturulması için birlik olunmasının gerekliliğini vurgulaması bekleniyor. 
     Annan, yapacağı konuşmada, Irak'ın geleceğine dair başarılı bir sonuç elde edilmesinin, öncelikli olarak ele alınması gerektiğini belirtecek. 
     BM Genel Sekreteri'nin, uluslararası topluluğa, Irak'ın geleceği için birlikte hareket etme çağrısının, ABD Başkanı Bush tarafından destekleneceği ve Bush'un da konuşmasında benzeri bir çağrıda bulunacağı bildiriliyor. 
     Amerikalı Büyükelçi John Negroponte, Bush'un, Ortadoğu'daki komşularıyla iyi geçinen, özgür, barışçı ve demokratik bir Irak yaratılmasına destek için uluslararası topluluktan birlikte hareket edilmesini isteyeceğini söyledi. 
     Negroponte, uluslararası topluluğun, Irak'ın geleceğiyle yakından ilgilendiğini ve kimsenin Irak'ta başarısızlık istemediğini kaydetti. 
     BM Genel Kurulu'nda yapacağı konuşmada, uluslararası topluluğu, Irak'ın tekrar yapılandırılmasına ilişkin çabalara ve bu ülkedeki askeri mevcudiyete, kendi şartları çerçevesinde ortak etmeye çalışacak olan Bush'un daha sonra, Irak savaşını onaylamayan Fransa Cumhurbaşkanı Jacques Chirac ile biraraya gelmesi bekleniyor. 
     
</TEXT>
</DOC>
