<DOC>
<DOCNO> 193308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sonspo14.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili ve Canaydın'a ilk ''Fair-Play'' ödülü geldi 
</HEADLINE>
<TEXT>

     İzmir Gücü Spor Vakfı İZVAK Yönetim Kurulu, Beşiktaş Kulübü Başkanı Serdar Bilgili ve Galatasaray Kulübü Başkanı Özhan Canaydın'a, ''İZVAK Fair Play Ödülü'' verileceğini bildirdi. 
     Vakıftan yapılan açıklamada, Bilgili ve Canaydın'ın dünkü fair play içerikli demeçlerinin, spor camiasında sevinç yarattığı vurgulandı. 
     Açıklamada şu görüşlere yer verildi 
     ''Ülkemizin en büyük kulüplerinden Beşiktaş ve Galatasaray'ın başkanları, kanayan bir yara olan spor sahalarındaki teröre, tarihi bir cesaret ve fazilet örneği göstererek kahramanca dur demişlerdir. İZVAK olarak bunu sevinçle karşılıyoruz. Vakfımız, sayın başkanlarımıza bu çok değerli girişim ve davranışları nedeniyle özel bir İZVAK Fair Play ödülü vermeyi kararlaştırmıştır.'' Açıklamada, tüm kulüp başkanlarının, bu yaklaşımı destekleyeceğine inanıldığı da belirtildi. 
     
</TEXT>
</DOC>
