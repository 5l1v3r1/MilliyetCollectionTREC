<DOC>
<DOCNO> 172441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/guncel/gun06.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'ya kaçış yok 
</HEADLINE>
<TEXT>

   Ankara'nın Amerika'nın gerçekleştireceği PKK KADEK operasyonu sırasında İran ve Suriye ile koordineli hareket edeceği öğrenildi... 
   BARKIN ŞIK Ankara 

   
   Dışişleri Bakanı Abdullah Gül'ün Washington ziyareti sırasında, PKK KADEK'e son darbeyi vuracak "askeri seçenekleri" de gündeme getiren Ankara'nın, Tahran ve Şam yönetimiyle de temasa geçerek, örgüte karşı koordineli hareket edilmesi için girişimlerde bulunduğu ortaya çıktı. 
   
   OPERASYON SÖZÜ 
   Pişmanlık Yasa Tasarısı'nın yürürlüğe girmesi ve örgüt militanlarının teslim olması için çalışmalar yürüten Ankara, silah bırakmayan gruplara karşı ABD'den askeri operasyon sözü aldı. Gerçekleştirilecek bir operasyonda militanların İran ve Suriye'ye kaçmasından endişe edilirken, Şam ve Tahran yönetimi ile temasa geçildiği ve koordineli hareket edileceği ortaya çıktı. Askeri yetkililer, PKK KADEK'e karşı girişilecek bir harek tta Türkiye, ABD, İran ve Suriye'nin koordineli hareket edeceğini bildirdi. Bu çerçevede, Yüksekova'da konuşlu Türk tugayının, terörist grupların İran'a sızmasını engellemek için bölgeden sorumlu İran Nizami Kuvvetler Komutanlığıyla görüşmelerde bulunduğu ve Suriye yönetimi ile Adana Mutabakatı çerçevesinde görüşmeler yapıldığı kaydedildi. 
   
   ANLAMLI MESAJ 
   9 Temmuz'dan bugüne dek PKK KADEK 24 İran askerini öldürürken, 16'sını yaraladı. Gül'ün, ABD ziyareti sırasında muhataplarına "İran'a dışarıdan müdahale yerine, kendi dinamiklerine bırakalım" mesajı vermesi ve son dönemde İran'ın örgüte karşı tutumu, bu açıdan Ankara kulislerinde anlamlı bulundu. 
   
   
</TEXT>
</DOC>
