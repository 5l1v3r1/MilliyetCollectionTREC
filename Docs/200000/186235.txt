<DOC>
<DOCNO> 186235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/soneko30.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sayısal Loto'da büyük ikramiye 2 trilyon... 
</HEADLINE>
<TEXT>

     Sayısal Loto'nun bu haftaki çekilişinde en büyük ikramiyenin 2 trilyona ulaşmasının beklendiği bildirildi. 
     Milli Piyango İdaresi Genel Müdürlüğü'nden yapılan açıklamada, Sayısal Loto'nun geçen haftaki çekilişinde 6 bilenin çıkmaması üzerine yaklaşık 813 milyar liranın bu haftaya devrettiği belirtilerek, bu haftaki çekilişte en büyük ikramiyenin 2 trilyon liraya ulaşmasının beklendiği kaydedildi. 
     Açıklamada ayrıca, vatandaşlar yetkisi olmayan seyyar kişilerden bilet almamaları konusunda uyarıldı. 
     Sayısal Loto, Şans Topu ve On Numara gibi sayısal oyunların Türkiye genelinde idarenin ruhsat verdiği yaklaşık 4 bin bayi tarafından oynatıldığı hatırlatılırken, fotokopi ve benzeri yöntemlerle çoğaltılan sahte ve geçersiz biletlerin, yetkisi olmayan seyyar kişilerce satıldığının tespit edildiği bildirildi. 
     Vatandaşların hem yasalara karşı zor durumda kalmamaları hem de ikramiyeyi kazanma şanslarını kaybetmemeleri için her ne olursa olsun yetkisi olmayan seyyar kişilerden bilet almamaları istendi. 
     Açıklamada, vatandaşlara hitaben şöyle denildi 
     ''Mağdur olmamanız için sayısal oyunlara ait biletlerinizi mutlaka idaremizin ruhsatlı bayilerinden alınız. Aldığınız biletlerdeki barkod çizgilerinin düzgün, belirgin ve aralıklı olmasına dikkat ediniz. Bilet üzerindeki numaraların aşırı derecede kenarlara kaymadığını tespit ediniz.'' 
     
</TEXT>
</DOC>
