<DOC>
<DOCNO> 179620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sontur32.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
13 yaşındaki kızını döverek işkence yapan baba aranıyor.. 
</HEADLINE>
<TEXT>

     İzmir'de, '7,5 milyon lira gelen telefon faturası'' nedeniyle 13 yaşındaki kızını döverek işkence yaptığı iddia edilen üvey babanın arandığı bildirildi. 
     Alınan bilgiye göre, polisi arayan vatandaşlar, Eskiizmir Semti 4893 sokakta oturan Nihat K.'nın 50 , üvey kızı Ç. K.'yı 13 bahçedeki demir merdivene iple bağlayarak işkence yaptığını bildirdi. 
     İhbar üzerine eve giden polis ekipleri, iple bağlı bulunan ilköğretim okulu 8. sınıf öğrencisi Ç.K'yı kurtardı. Atatürk Eğitim ve Araştırma Hastanesi'ne kaldırılan Ç.K'nın vücudunun bazı yerlerinde morluklar oluştuğu ve durumunun iyi olduğu bildirildi. 
     
     SEBEP, 7,5 MİLYON GELEN TELEFON FATURASI 

     Tedavisinin ardından taburcu edilen Ç.K, karakolda verdiği ifadede şunları söyledi 
     ''Ev telefonu faturası 7,5 milyon lira gelince, üvey babam beni sorumlu tutarak dövdü. Daha sonra bahçedeki demir merdivene iple bağlayarak 3 gün boyunca aç ve susuz bıraktı. İple bağlı bulunduğum sürede dayak atmayı sürdürdü.'' Olayla ilgili olarak gözaltına alınan anne Fatma E. ise, resmi nikahsız oturduğu 2. eşi Nihat K.'nın, kızı Ç. K.'yı döverek iple bağladığını, yiyecek ve içecek vermediğini, karşı koymak istediğinde kendisini engellediğini doğruladı. 
     İşlemleri tamamlanarak ''sanık'' sıfatıyla adliyeye sevk edilen Fatma E., Nöbetçi Savcılık'ça serbest bırakıldı. 
     Manavlık yapan sanık Nihat K, polisin tüm aramalarına rağmen henüz bulunamadı. 

     
</TEXT>
</DOC>
