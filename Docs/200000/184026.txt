<DOC>
<DOCNO> 184026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/spor/bvol.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Filede devrim gecesi 3-0 
</HEADLINE>
<TEXT>

   Voleybol Bayan Milli Takımımız, Olimpiyat, Dünya ve Avrupa Şampiyonu Rusya karşısında fırtına gibi esti. Tarihte ilk kez yendiği güçlü rakibine set bile vermedi, zaferlerine yenisini ekledi 
      
   AVRUPA Şampiyonası'nda Milli Takımımız Romanya ve Sırbistan-Karadağ'ın ardından Rusya'yı da set vermeden devirdi. Bayanlarımız mükemmel bir oyun ortaya koyarken özellikle Neslihan, Bahar ve Gülben'le coştu, Olimpiyat, Dünya ve Avrupa Şampiyonu Rusya karşısında galibiyete koştu. Millilerimiz maçın setlerini 25 - 21, 25 - 22 ve 26 - 24 önde kaparken tarihinde ilk kez Rusya karşısında zafere ulaştı. 
   
   Maçın karnesi 
   AYŞE YEŞİN 

   HAKEMLER Patrick Rachard Fransa , Van Joep İersen Hollanda 
   TÜRKİYE Bahar 9 , Esra 9 , Özlem 9 , Aysun 9 , Natalia 9 , Neslihan 10 , Gülben libero 10 , Mesude 9 , Pelin 8 , Seda 7 
   RUSYA Belikova 7 , Artamonova 6 , Tichtchenko 8 , Tchoukanova 7 , Gamova 8 , Ploktnikova 6 , Tiourina libero 6 , Safranova 6 , Sennikova 6 
   SETLER 25 - 21, 25 - 22, 26 - 24 
   
   'Rahat uyu hocam'    TARİHİNDE ilk kez Rusya'yı deviren Voleybol Milli Takımımız karşılaşma sonrası sevinç ve hüzünü birarada yaşadı. Maçın bitimi ile tüm oyuncular birbirine sarılıp ağlamaya başlarken antrenörler Reşat Yazıcıoğulları, Ali Oktay ve menajer Nalan Ural da onlara katıldı. Bayan voleybolcular galibiyeti şampiyona öncesi vefat eden antrenörleri Deniz Esinduy'a adadıklarını söylerken Genel Müdür Mahmut Atalay da sahaya inerek Ay - Yıldızlı oyuncular ile kucaklaştı. Atatürk Spor Salonu'nu dolduran seyirciler milli takımımıza büyük destek verdi, bir çok kişi de maça giremedi. Bu arada sakatlanan Rus takımının kaptanı Artamonova hastaneye kaldırıldı. 
   
   Rüya gibiydi    RAGIP TEKİN 
ragıptekin e-kolay.net 

   Ay - Yıldızlı bayanlarımız bizlere inanılmaz bir zafer yaşattı. Bunu kelimelerle ifade etmekte dahi güçlük çekiyoruz. Olimpiyat, Dünya ve Avrupa Şampiyonu olan, voleybol tarihine damgasını vurmuş Rusya'yı eze eze, set vermeden yenerek, bir ilke imza attık. Yıldızlar topluluğu Rusya'yı yerle bir ederek, bir rüyayı gerçekleştirdik. Ne büyük bir iş yaptığımızı zaman içinde daha da iyi anlayacağız. Coach Reşat Yazıcıoğulları ve takımını ne kadar övsek azdır. Onlarla gurur duyuyoruz, Deniz Esinduy'un karşısında da saygıyla eğiliyoruz. 
   Maça dönersek... Oyun disiplinden hiç uzaklaşmadı millilerimiz. Sonuna kadar mücadele ettik, savaştık. İlk sette maçın yıldızı Neslihan, smaç servisleri, iki numaradan ve arka ortadan yaptığı etkili hücumlarla adeta sayı üretme makinasına dönüştü. Pasör Bahar, Neslihan'ı iki numaradan, Natalia'yı da dört numaradan inatla kullandı. Aysun'un da ikiye kaçarak yaptığı hücumlar setin gelmesinde büyük rol oynadı. 
   İkinci ve son sette bayanlarımız oyun disiplininden yine taviz vermedi. Neslihan rakibin hücum organizasyonunu bozmak için attığı rizikolu servislerle rakip defansı çökertti, allak bullak etti. Özlem ortadan, Esra köşelerden yaptıkları hücumlarla zaferin kapısını araladı. Coach Reşat Yazıcıoğulları'nın yaptığı akılcı değişimler de zeka ürünüydü. Dünya starı 2.04'lük Gamova bile aktif bloklar karşısında çaresiz kaldı. Ünlü coach Nikolai Karpol adeta saç baş yoldu. 
   Kısacası bayanlarımızın hepsi muhteşemdi dün gece. Bir destan yazdık, bileğimizin hakkıyla finale bir adım daha yaklaştık. Bunu başaran bayanlarımız yeni bir tarih yazmalı, bu muhteşem seriyi şampiyonluk tacıyla onurlandırmalı. 
   
   1. Grup puan cetveli Ankara TAKIMLAR O G M AS VS P 1. Almanya 3 3 0 9 0 6 2. Türkiye 3 3 0 9 0 6 3. Rusya 3 2 1 6 4 5 4. Romanya 3 1 2 3 8 4 5. Slovakya 3 0 3 2 9 3 6. Sır.Karadağ 3 0 3 1 9 3 
   TOPLU SONUÇLAR Romanya - Slovakya 3 - 2, Sır.Karadağ - Almanya 0 - 3 
   24 Eylül Çarşamba 14.00 Romanya - Sır.Karadağ, 16.30 Almanya - Rusya 
   
   2. Grup puan cetveli Antalya 1. Polonya 3 3 0 9 5 6 2. İtalya 3 2 1 6 3 5 3. Hollanda 3 2 1 8 5 5 4. Bulgaristan 3 1 2 6 6 4 5. Ukrayna 3 1 2 4 7 4 6. Çek.Cum. 3 0 3 2 9 3 
   TOPLU SONUÇLAR Polonya - Bulgaristan 3 - 2, Çek.Cum. - Hollanda 2-3, İtalya - Ukrayna 3 - 0 
   24 Eylül Çarşamba 14.00 Bulgaristan - Hollanda, 16.30 Ukrayna-Çek.Cum., 19.00 Polonya-İtalya 
   
   
</TEXT>
</DOC>
