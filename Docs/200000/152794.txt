<DOC>
<DOCNO> 152794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/soneko11.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Coşkun Programımız, halkın beklentilerine göre hareket etmektir 
</HEADLINE>
<TEXT>

     Almanya'daki temaslarını sürdüren Sanayi ve Ticaret Bakanı Ali Coşkun, hükümetin yaklaşımı konusunda bilgi verirken, programlarının, halkın beklentilerine göre hareket etmek olduğunu söyledi. 
     Bakan Coşkun, Köln kentindeki Muhafazakar Demokratlar Derneği'ni ziyaret etti. 
     Bakan Coşkun, burada yaptığı konuşmada, ''Bir elin sesi çıkmaz, iki elin sesi daha iyi çıkıyor. Biz bu işe başladığımızda halkın sesini dinledik. Bu yolda yürüyoruz. Arkadaşlarımız hiç bir beklenti içinde değiller. Buna göre de programımızı halka yönelik yaptık. Onlara kendimizi anlattık. AKP böyle gelişti'' dedi. 
     Halkın önündeki engellerin kaldırılması için şımarıklığa kapılmadan bu yolda devam edeceklerini belirten Coşkun, ''Bize güven veren sivil toplum örgütleridir. Odalar ve Borsalar Birliği ile uzlaşı içinde çalışacağız. Bizim program görüşümüze, anlayışımıza ters olanları da hoşgörü ile karşılamaktayız. Biz yanlışlık yaparsak, bu millet de bizi iktidardan indirir. Hatalardan ders alarak hoşgörü içinde olacağız'' diye konuştu. 
     Birlik ve beraberlik içinde olacaklarını kaydeden Bakan Coşkun, vatandaşlara yönelik olarak da, ''Biz geçmişte yanlış yapanlara, bizi eleştirenlere cevap vermiyoruz. Sizlere geçmişteki hükümetler sahip çıkmadı diye umutsuzluğa kapılmayın. Sizin isteklerinizi devam ettireceğiz'' dedi. 
     
     ''MİLLİ GÖRÜŞ, TÜRK TOPLUMUNUN DAĞILMASINI ÖNLEDİ" 
     AKP İstanbul milletvekili Nevzat Yalçıntaş da, İslam Toplumu Milli Görüş'ün IGMG , yıllarca Türk toplumunun sağa sola kaymasını önlediğini belirterek, ''Milli Görüş, Türk toplumunun dağılmasını önledi'' dedi. 
     Yalçıntaş, Almanya'daki Türk toplumunun organize olması gerektiğini ifade ederken, ''esnek olun, merkeziyetçi olmanız gerekli. Yaşadığınız toplumu iyi tanıyorsunuz. Alman toplumu yabancılara karşı mütereddit bir toplumdur. Türk toplumunu organize edin. Muhafazakarlar olarak ilişkilerinizi geliştirin. Türk toplumunun sağa sola dağılmasını önleyin. Kurda kuşa yem olmasın. Bu ülkenin politikalarıyla ilgilenin, seçimlere katılın'' diye konuştu. 
     Muhafazakar Demokratlar Derneği müteşebbis heyeti başkanı Mustafa Duran da derneğin çalışmaları hakkında bilgi verdi. Toplantıya IGMG eski başkanlarından Ali Yüksel de katıldı. 
     Bakan Coşkun, daha sonra bir caminin açılışına katılmak amacıyla Düsseldorf kentine gitti. Bakan Coşkun, bugün buradan yurda dönecek. 
     





</TEXT>
</DOC>
