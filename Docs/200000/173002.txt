<DOC>
<DOCNO> 173002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/soneko21.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Bulmuş Dolar yıl sonunda en fazla 1 milyon 700 bin olur 
</HEADLINE>
<TEXT>

     İzmir Ekonomi Üniversitesi İEÜ Ekonomi Bölümü Öğretim Üyesi Prof. Dr. İsmail Bulmuş, ''Kişisel tahminim, yıl sonu dolar kuru 1 milyon 600 bin ile 1 milyon 700 bin arasında kalacaktır'' dedi. 
     Prof. Dr. İsmail Bulmuş, yaptığı açıklamada, Türkiye ekonomisinin kısa vadeli yüksek faizli ağır iç borç yükünün ''dikte ettiği'' katı bir şablon içersinde olduğunu savundu. İç borç yükünün sürekli olarak arttığına dikkat çeken Bulmuş, ''yalnızca bu olgu bile talep edilen risk priminin yükselmesi için yeterli nedendir. Bu şartlar altında faiz oranlarında kayda değer bir düşme beklenmemelidir'' dedi. 
     Türk Lirası'nda ''ters para ikamesi'', ''kriz döneminde yurtdışına kaçırılmış sermayenin dolaylı şekilde kullanılması'' ve ''ihracat artışı'' gibi nedenlerle yüzde 30'u aşkın bir ''aşırı değerlenmenin'' söz konusu olduğunu dile getiren Prof. Dr. Bulmuş, şunları kaydetti 
     ''Cari işlemler açığındaki hızlı artışa rağmen geçmişte yaşanmış deneyimler, Türkiye ekonomisinin yüzde 50'ye kadar aşırı değerlenmeye tahammül edebildiğini, kırılmanın bu noktadan sonra ortaya çıktığını göstermektedir. Kişisel tahminim, yıl sonu dolar kuru 1 milyon 600 bin ile 1 milyon 700 bin lira aralığında kalacağı yönündedir. Ancak hemen ifade edeyim ki, Türkiye ekonomisi gerek enflasyon, gerek kur hareketleri ve gerekse de borçlanmanın sürdürülebilirliği açısından, yeni yılla beraber kaygı verici gelişmelere gebedir.'' 
     
</TEXT>
</DOC>
