<DOC>
<DOCNO> 196301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/yazar/yilmaz.html </URL>
<DATE> 2003/11/18/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Alaton Acıdan iyi bir sonuç çıktı 
</HEADLINE>
<TEXT>

   
   Dünyayı içine alan terörün kanlı eli ilk kez Türkiye'ye değdiğinde, sanki üzerimizdeki perdeyi de kaldırdı. 
   "Dünya, büyük bir İslam toplumu içinde, azınlıkların huzur içinde yaşadığını gördü. Museviler de bu topraklarda ibadetlerini yapıyorlar ve doğal bir biçimde farklı dinlere mensup insanlar birlikte yaşıyorlar." Bu sözler, Alarko Topluluğu Başkanı İshak Alaton'a ait. 
   Alaton bundan iki yıl önce, Müslüman mezarlığında "adi" bir cinayete kurban giden ortağı Üzeyir Garih'i, katliamın yaşandığı Neve Şalom'da son yolculuğuna uğurlamıştı. 
   
   Hahambaşı ziyareti 
   Alaton, katliamın büyüklüğünün yarattığı dehşeti vurguladı. Ancak "Yaşanan büyük acıdan, iyi bir sonuç da çıktı" diyerek, kendisine dünyanın birçok yerinden yağan olumlu mesajları aktardı. Dünya, Türkiye'nin jeopolitiğini daha iyi kavrayabileceği bir çoğrafyada olduğunun farkına varmış 
   Alaton, Başbakan Tayyip Erdoğan'ın kundaklanan sinagoglara ilaveten, çok sayıda bakanla Hahambaşı Isak Haleva'yı ziyarete gitmesinin dünya kamuoyunda yarattığı olumlu izlenimi vurguluyor. 
   İlk kez bir "Başbakan" tarafından ziyaret edilen Hahambaşı binasından, Erdoğan'ın verdiği mesaj yerini buldu. 
   "AKP ve Erdoğan ile ilgili herkesin kafasında bir soru işareti vardı, bu kalktı" diyen Alaton, Musevi cemaatinin güvenliğine dönük önlemlerin de artırıldığına dikkat çekti. 
   Bombalama eylemlerinden önce 2 Musevi Türk vatandaşının öldürülmesiyle, güvenlik çemberinin daraldığını söyleyen Alaton, "Bu iki olay da, para sızdırmaya çalışan pis bir çetenin işi görülüyordu, aklımıza terör gelmedi" dedi. 
   
   Fransa'da alarm 
   Alaton, "Fransa Devlet Başkanı Chirac bugün dün kabineyi toplayıp, yükselen anti - semintizm Yahudi düşmanlığı karşısında alınacak önlemlerle ilgili bir toplantı düzenliyor" hatırlatmasını yaparak, dünyanın gelişen "ayrımcılığa" karşı tetikte olduğunu vurguluyor. 
   Fransa'da da geçtiğimiz günlerde Musevilerin devam ettiği bir okula bomba konmuştu. Avrupa'nın göbeğinde Fransa'ya da yönelen "din mahreçli" terör, AB'nin "Hıristiyan Avrupa" şakşakcılarını da açığa düşürüyor. Kim insanları dinlerine, ırklarına, milliyetlerine göre bölmeye kalkıyorsa, terörün dibine su veriyordur. 
   
   ABD'yi ziyaret 
   15 Kasım eyleminden sonra gözler bir yandan da ABD'ye çevrildi. AKP Dışişlerinden Sorumlu Genel Başkan Yardımcısı Doç. Dr. Murat Mercan'ın önümüzdeki günlerde Washington'da bir dizi temaslarda bulunacağı belirtildi. ABD'de Musevi lobisinden gelen tepkilere de değinmem gerekirse, yine Türkiye'nin lehine bir tutumdan söz etmem gerekecek. 
   Amerikan kaynakları, İsrail'den gelen arama - kurtarma ve kimlik tanımlamasında uzman yedi kişilik ZAKA ekibine, olay yerinde inceleme için izin verilmesinden duydukları memnuniyetin altını çiziyorlar. 
   Türkiye'nin İsrailli uzmanları kabul ederek, "terör karşısında kararlı bir tutum takındığı" izlenimi verdiğini belirtiyorlar. 
   
      
   
</TEXT>
</DOC>
