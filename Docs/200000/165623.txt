<DOC>
<DOCNO> 165623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sonspo03.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız futbolcular temkinli konuştu.. 
</HEADLINE>
<TEXT>

     Fransa Milli Takımı'nın oyuncusu Silvester, Fransa'nın Türkiye ile bugün 6. FIFA Konfederasyon Kupası'nda yapacağı yarı final karşılaşmasının çok zor geçeceğini söyledi. 
     Herkesin daha önce Fransa'nın Brezilya ile karşılaşacağı hesabını yaptığını kaydeden Silvester, ''Bu, Türkiye maçının kolay olacağı anlamına kesinlikle gelmiyor'' diye konuştu. 
     Fransa Milli Takımı Kaptanı Marcel Desailly ise Türkiye maçını yapacakları 80 bin seyirci kapasiteli Stade de France Stadı'nın çim zemininin şu anki durumunun iyi olmadığını bildirdi. 
     Yeni Zelanda ile yapılan maçta yine aynı sahada top oynadıklarını hatırlatan Desailly, oluşan tümseklerin maç içinde bazı teknik hareketleri yapmayı zorlaştıracağını savundu. 
     Bu arada bugünkü maçı izleyecek seyirciler, maç biletlerini, artık bugünden itibaren stat dışındaki satış merkezlerinden alamayacak. 
     Fransa Futbol Federasyonu, Türk seyircilerin stada girişlerinde kolaylık sağlanması için gişelerin dün ve bugün saat 12.00'den itibaren açılmasını kararlaştırmıştı. 
     Kamerun takımının as oyuncusu Eto, yarı finalde yarın Kolombiya'ya karşı oynamayacak. İspanya'da top koşturan Eto'nun, Real Mallorca takımının İspanya Kupası maçında da forma giyeceği, Kamerun'un finale çıkması durumunda ise yine Fransa'ya döneceği bildirildi. 
     L'Equipe Gazetesi, Fransız oyuncuların Nihat Kahveci'nin İspanya'dan dönüp dönmeyeceğini merak ettiklerini bildirdi. Gazete, İspanya Ligi'nde 23 gol atan Nihat'ı Fransız oyuncuların yakından izlediğini bildirdi. 
     Fransa'da bir ödül törenine katılan Brezilya'nın yıldız oyuncusu Ronaldo, milli takımların kupadan elenmesine karşın teknik direktör Carlos Alberto Parreira'ya güvenmek ve desteklemek gerektiğini söyledi. 
     Fransız basınına göre Fransa Milli Takımı Türkiye maçına muhtemelen şu 11 ile çıkacak 
     Barthez, Thuram, Desailly, Gallas, Lizarazu, Pedretti, Dacourt, Wiltord, Pires, Henry, Cisse. 
     Fransa Milli Takımı oyuncularının, Türkiye-Brezilya karşılaşmasını bugün videodan yeniden izledikleri bildirildi. 

     
</TEXT>
</DOC>
