<DOC>
<DOCNO> 178022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sonspo01.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Örs Oyuncularımdan memnunum... 
</HEADLINE>
<TEXT>

     A Milli Basketbol Takımı Baş Antrenörü Aydın Örs, Efes Pilsen World Cup 2'nin finalinde Avrupa'nın en iyi savunma yapan takımlarından birisi olan İtalya'ya karşı yenilmelerine rağmen, oyuncularının mücadelesinden memnun olduğunu söyledi. 
     Örs, maçtan sonra yaptığı değerlendirmede, turnuvada Dünya basketbolunda ekol olan ülkelerden Sırbistan-Karadağ ve İtalya ile üst üste maç yaptıklarını belirterek, şöyle konuştu 
     ''Oyuncularıma, Sırbistan-Karadağ karşısında alınan galibiyeti fazla büyütmemelerini, İtalya maçının zor geçeceğini söyledim. Bu maçta Mehmet ve Hüseyin gibi uzun oyuncularımızın yokluğunu hissettik. 3. periyotta Marconato'yu durdurmaya çalışırken, dış adamlarını tutamadık. Hücumda zorlandık ve oyun disiplininden koptuk. Böyle olunca maçı kazanamadık.'' Aydın Örs, İtalya karşısında geriye düştükten sonra oyun disiplininden koptuklarını ifade ederek, ''Maçta 40 dakika boyunca oyun disiplininden kopmamamız gerektiğini anladık. Bu turnuva bizim için çok iyi bir hazırlık oldu. Oyuncularımın mücadelesinden memnunum'' diye konuştu. 
     
</TEXT>
</DOC>
