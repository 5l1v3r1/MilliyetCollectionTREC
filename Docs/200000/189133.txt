<DOC>
<DOCNO> 189133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sontur31.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Öcalan'ın avukatlarına soruşturma... 
</HEADLINE>
<TEXT>

     İstanbul Cumhuriyet Başsavcılığı, terör örgütü elebaşı Abdullah Öcalan'ın 3 avukatı hakkında, ''görevi kötüye kullanmak suçundan son soruşturma açılması'' istemiyle iddianame hazırladı. 
     İddianamede, İmralı Cezaevi'nde ağırlaştırılmış müebbet hapis cezasına hükümlü bulunan Öcalan'ın avukatları Hatice Korkut, Fırat Aydınkaya ve Niyazi Bulgan'ın, müvekkilleriyle 8 Ekim 2002 tarihinde görüştükleri belirtildi. 
     ''Avukatların, bu görüşme sonrası Öcalan'ın siyasi görüşlerini 'hukuki yardım amacını aşacak' şekilde basına aksettirdikleri'' vurgulanan iddianamede, ''bu siyasi görüşlerin, Yeniden Özgür Gündem gazetesinin 13 Ekim 2002 tarihli sayısında 'DEHAP'a başarılar' başlığı altında yer aldığı'' kaydedildi. 
     İstanbul Ağır Ceza Mahkemesi'ne gönderilen iddianamede Korkut, Aydınkaya ve Bulgan'ın yargılamalarının yapılarak, eylemlerine uyan TCK'nın 240. maddesi uyarınca cezalandırılmaları için haklarındaki son soruşturmanın, 1136 sayılı Avukatlık Kanunu'nun 59. maddesinin 1 ve 2. fıkraları gereğince Beyoğlu Ağır Ceza Mahkemesi'ne açılmasına karar verilmesi istendi. 
     Avukatlar hakkında son soruşturma açılması istenen TCK'nın 240. maddesi, ''görevi kötüye kullanmak'' suçunu işleyenlere 1 ile 3 yıl arasında hapis cezası verilmesini öngörüyor. 
     
</TEXT>
</DOC>
