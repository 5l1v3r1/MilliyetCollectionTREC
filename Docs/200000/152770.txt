<DOC>
<DOCNO> 152770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sondun07.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın damadı Saddam'ın ilk eşi, üç kızı, torunları Suriye'de 
</HEADLINE>
<TEXT>

     Irak'ta devrik Devlet Başkanı Saddam Hüseyin'in 21 Nisan'da tutuklanan damadı Cemal Mustafa Abdullah Sultan El Tikriti, Saddam'ın ailesindeki kadınların Suriye'ye kaçtığını ve burada güvende olduklarını iddia etti. 
     İngiliz The Sunday Times gazetesinin muhabiri Marie Colvin, Bağdat'taki uluslararası havaalanında bir hücrede tutulan Cemal Mustafa ile görüştü. Muhabirin izlenimlerine geniş yer veren gazete, Saddam Hüseyin'in küçük kızı Hala ile evlenen Cemal Mustafa'nın sorgusu sırasında sürekli ''ben kimseyi öldürmedim, katil değilim, kötü adam değilim, savaş suçlusu değilim'' dediğini belirtti. 
     Times, Cemal Mustafa'nın Saddam'ı ve oğullarını aylardır görmediğini iddia ettiğini de kaydetti. 
     Gazete, savaş başlayıp, bombalar Bağdat'ın üzerine yağdığında Saddam ve ailesinin yaşadıkları yerleri çoktan terk ettiğini söyleyen Cemal Mustafa'nın, ''her biri Bağdat ve çevresindeki küçük ve özelliksiz güvenli yerlere taşındılar'' dediğini bildirdi. 
     Eşi ve iki küçük kızını da en son 6 Nisan'da gördüğünü belirten Mustafa, bundan sonra ailesinin Suriye'ye kaçtığını anlattı. 
     Irak Ulusal Kongresi, Saddam Hüseyin'in damadı Cemal El Tikriti'nin, Amerikan askerlerine teslim olmak için Suriye'den Irak'a döndüğünü bildirmişti. Kongre sözcüsü, arananlar listesinde 40. sırada olan Cemal El Tikriti'nin, Saddam'ın özel sekreteri olduğunu açıklamıştı. 

     
</TEXT>
</DOC>
