<DOC>
<DOCNO> 178189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sondun17.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kelly'i sert bir şekilde sorgulayan Mackinlay hesap verdi.. 
</HEADLINE>
<TEXT>

     İngiltere'de ani intiharıyla hükümeti zor duruma düşüren bilim adamı Dr. David Kelly'nin ölümüyle ilgili soruşturma çerçevesinde, bugün de Avam Kamarası Dış İlişkiler Komisyonu üyesi milletvekili Andrew Mackinlay sorgulandı. 
     Irak dosya içeriğiyle ilgili olarak Dış İlişkiler Komisyonu tarafından açılan soruşturma sırasında Dr. David Kelly'yi TV kameraları sert biçimde sorgulayarak intiharında rol oynamakla suçlanan milletvekili Mackinlay, ''Böyle bir sorgulama tarzı kullandım, zira olan bitenlerden dolayı kızgındım'' dedi. 
     Sorgulama sonucunda Dr. David Kelly'nin BBC'nin kaynağı olmadığı sonucuna vardıklarını belirten Mackinlay, Dr. Kelly'yi sorgulamanın, bir balinanın dişini çekmeye benzediğini ve olan-bitenden dolayı son derece üzgün olduğunu bildirdi. 
     Dr. Kelly'nin ruh halinde herhangi bir bozulmaya yol açmış olması ihtimali üzerinde çok düşündüğünü de belirten milletvekili, ''Eğer böyle bir şeye yol açtıysam, bundan dolayı çok üzüntü duyduğumun bilinmesini isterim'' dedi. 
     Dr. Kelly'nin bütün sorgulama boyunca son derece kontrollü davrandığını ve seçerek konuştuğunu, bunun da kendisinde ölen bilim adamının bilgilendirildiği veya programlandığı izlenimi yarattığını savunan Mackinlay, ''Sorgulanması kritik bir önem taşıyordu. Kelly'nin kendi isteğiyle ortaya çıkıp BBC'nin kaynağı olabileceğini itiraf ettiğini de sanmıyorum'' diye konuştu. 
     Andrew Mackinlay, Dr. David Kelly'nin Dış İlişkiler Komisyonu'ndaki sorgulamaya yanında iki kişiyle gelmesini de dikkat çekici bir olay olarak niteledi. 
     Bu arada milletvekili Mackinlay'ın sorgulamasının tamamlanmasının ardından, Lord Hutton, bu kez de hükümet ile istihbarat örgütlerinin ortak istihbarat komisyonuna başkanlık yapan John Scarlett'i sorgulamaya başladı. 
     
</TEXT>
</DOC>
