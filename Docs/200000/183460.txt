<DOC>
<DOCNO> 183460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sontur15.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet İngilizler endişelenmesin milli maç için önlemleri aldık 
</HEADLINE>
<TEXT>

     Emniyet Genel Müdürlüğü Sözcüsü Feyzullah Arslan, bu yıl polisin yaptığı operasyonlarda ele geçirilen uyuşturucu madde miktarında büyük artış olduğunu kaydetti. 
     Feyzullah Arslan Emniyet Genel Müdürlüğü'nde düzenlediği basın toplantısında, Gaziler Günü'nü kutladı. 
     Emniyet teşkilatının kaçakçılık olaylarına yönelik çok sıkı tedbirler aldığını, başta uyuşturucu olmak üzere organize ve mali suçlara yönelik özel çalışmalar yürüttüğünü anlatan Arslan, geçen yılın ilk 8 ayında yapılan operasyonlarda bir ton 261 kilo eroin, 25 kilo afyon, 54 bin extacy hap, 197 bin kök Hint Keneviri bitkisi ele geçirildiğini söyledi. Arslan, bu olaylarla ilgili 6 bin 413 kişinin gözaltına alındığını bildirdi. 
     Bu yıl gerçekleştirilen operasyonlarda ise 2 ton 20 kilo eroin, 84 kilo afyon, 166 bin extacy, 415 bin kök Hint Keneviri ele geçirildiğini, bu operasyonlarda 5 bin 472 kişinin gözaltına alındığını kaydeden Arslan, ele geçirilen uyuşturucu miktarında büyük artış olduğunu belirtti. 
     
     TÜRKİYE-İNGİLTERE MAÇI 
     Türkiye ile İngiltere arasında 11 Ekim 2003 tarihinde yapılacak Avrupa Futbol Şampiyonası karşılaşması öncesi, muhtemel olaylarla ilgili çok tartışma yaşandığını ifade eden Arslan, emniyet teşkilatının her türlü önlemi alacağını söyledi. Arslan, titizlikle alınacak önlemlerle ilgili hazırlıkların sürdüğünü, Türkiye'nin imajını olumsuz etkileyecek herhangi bir olaya meydan verilmeyeceğini bildirdi. 
     Medyaya da bu konuda sorumluluk düştüğünü belirten Arslan, ''Herhangi bir olay olmayacak, Türk misafirperverliği ve dostluğunu onlara hissettireceğiz'' dedi. 
     
     ARANANLAR 
     İnterpol Genel Kurulu'nun 29 Eylül-2 Ekim 2003 tarihleri arasında İspanya'da yapılacağını, 72. Genel Kurul'a Emniyet Genel Müdürü Gökhan Aydıner ve İnterpol Daire Başkanı Süleyman Işıldar'ın katılacağını vurgulayan Arslan, 181 üyesiyle İnterpol'ün dünyadaki en büyük uluslararası kuruluşlardan biri olduğunu kaydetti. İnterpol'le ilgili sayısal verileri de anlatan Arslan, Türk adli makamlarının 550'si Türk 66'sı yabancı olmak üzere toplam 616 kişiyi İnterpol kanalıyla aradığını, bu kişilerin 419'u hakkında kırmızı bülten, 105'i hakkında difüzyon, 91'i de doğrudan talep bulunduğunu vurguladı. 
     Yabancı adli makamların talebiyle ise İnterpol kanalıyla 647 Türk'ün dünya çapında arandığını belirten Arslan, bunların 298'inin asayişe müessir olaydan, 294'ünün kaçakçılık, 51'nin mali ve 4'ünün de terör olaylarından arandığını kaydetti. Arslan, yabancı adli makamların aradığı Türkler'den 176'sı hakkında kırmızı bülten, 422'si hakkında difüzyon ve 84'ü hakkında doğrudan talep bulunduğunu bildirdi. 
     İçişleri Bakanlığı ve Anadolu Üniversitesi arasında 2002 yılında imzalanan protokolle 2 yıllık Polis Meslek Eğitimi Ön Lisans Programı'nı tamamlayanların ÖSS sınavına girmeden Açık Öğretim Fakültesi'ne kayıt yaptırılabilmesi olanağının sağlandığını ifade eden Arslan, 2003-2004 eğitim öğretim yılında 50 bin emniyet mensubunun kayıtlarının 22-26 Eylül 2003 tarihinde yapılacağını kaydetti. 
     Fikir ve Sanat Eserleri Kanunu kapsamında korsan yayınlarla ilgili mevzuatı anlatan Arslan, korsan yayınlarla ilgili öngörülen para cezalarının uygulamadan dolayı caydırıcılığının bulunmadığını bildirdi. Arslan, polisin bu yıl yaptığı çalışmalarda 144 bin CD, 11 bin kaset ve 6 bin 584 korsan kitap ele geçirdiğini söyledi. 
     
</TEXT>
</DOC>
