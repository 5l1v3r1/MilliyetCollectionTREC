<DOC>
<DOCNO> 191673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sontur20.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis bu hafta çalışmayacak... 
</HEADLINE>
<TEXT>

     AK Parti ve CHP, TBMM Genel Kurulu'nun 30 Ekim Perşembe günü toplanmaması için anlaştı. 
     AK Parti Grup Başkanvekili Salih Kapusuz, geçen hafta CHP Kurultayı nedeniyle 2 gün toplanmayan Genel Kurul'un bu hafta 28 Ekim Salı ve 29 Ekim Çarşamba günü resmi tatil nedeniyle toplanmayacağını hatırlatarak, milletvekillerinin 29 Ekim Cumhuriyet Bayramı'nı seçim bölgelerinde kutlama istekleri nedeniyle 30 Ekim Perşembe günü de çalışmaması için CHP ile anlaştıklarını söyledi. 
     Kapusuz, bu hafta Perşembe günü görüşülmesi planlanan Yolsuzluk Araştırma Komisyonu'nun raporunun 4 Kasım Salı günü ele alınacağını belirtti. 
     TBMM İhtisas Komisyonlarının çalışma programlarını uygulayacaklarını kaydeden Kapusuz, bu konuda bir değişiklik olmadığını ifade etti. 
     Rapor'un görüşülmesinin ardından kaç araştırma ve soruşturma komisyonu kurulacağı sorusuna Kapusuz, bu konuda CHP'nin de eğilimini öğrenmek istediklerini, ayrıca parti olarak yürüttükleri çalışmanın da henüz sonuçlanmadığını bildirdi. 
     
</TEXT>
</DOC>
