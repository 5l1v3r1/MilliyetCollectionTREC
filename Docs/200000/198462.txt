<DOC>
<DOCNO> 198462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sonspo35.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersun Yanal, Milli Takım'a göz kırptı 
</HEADLINE>
<TEXT>

     UEFA Kupası 2. tur rövanş maçında Portekiz'in Sporting Lizbon takımını deplasmanda 3-0 yenerek 3. tura yükselen Gençlerbirliği kafilesi, bu akşam geç saatlerde yurda dönüyor. 
     Teknik direktör Ersun Yanal, takımın Portekiz'den hareketinden önce A.A muhabirine yaptığı açıklamada, Gençlerbirliği'nin çok iyi bir takım olduğunu, şayet sahada rakibine oyununu kabul ettirebilirse, farklı skorla da maçı kazanabileceğini belirterek, şöyle konuştu 
     ''Bizim gibi takımlar, sahada rakibini kontrol ederek ona gücünü kabul ettirirse, çok rahat ve farklı kazanabiliyor. Dün akşamın kahramanı tek bir futbolcu değil, tüm takımdı. Sakat futbolcularımızın yerine görev verdiğimiz oyuncularımız da bu görevi eksiksiz yerine getirdiler. Burada bir kez daha gördük ki, Gençlerbirliği'nin Avrupa'da yenemeyeceği takım yok. Yeter ki kendi gibi oynasın'' Ayrıca Yanal, kulüp başkanı İlhan Cavcav'ın, ''Ben federasyon başkanı olsaydım, Ersun Yanal'ı milli takımın başına getirirdim'' sözünün hatırlatılması üzerine, ''Şu anda milli takımın başında bir hoca var. O da her Türk teknik adam gibi oldukça başarılı olmuş. Bir dönem yaşadığı başarısızlıktan dolayı O'nu bu tür yıpratmalara maruz bırakmayalım'' dedi. 
     Bu görev kime verilirse verilsin, herkesin bunu büyük bir onurla kabul edip gereğini yerine getirmek zorunda olduğunu belirten Yanal, ''Çünkü bu, bir milli görevdir'' diye konuştu. 
     
</TEXT>
</DOC>
