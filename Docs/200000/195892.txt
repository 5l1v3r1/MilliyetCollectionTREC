<DOC>
<DOCNO> 195892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sondun14.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya basını ne dedi 
</HEADLINE>
<TEXT>

     İstanbul'daki bombalı saldırılar, İngiliz basınında büyük yankı buldu. 
     The Independent on Sunday, ilk sayfasından verdiği haberde, ''En uzun gün, İstanbul'da 20, Irak'ta 12 kişi öldü'' ifadesini kullandı. 
     The Sunday Times gazetesi de saldırının sinagogları hedef aldığını, ancak kurbanların büyük bölümünün Müslüman olduğunu belirtirken, güvenlik uzmanlarının büyük miktarda patlayıcı kullanılması nedeniyle olayda uluslararası bağlantı aradıklarını duyurdu. 
     ''Türkiye'de El Kaide'nin bazı sempatizanlarının bulunduğunu'' öne süren gazete, daha önce de örgütün Türkiye'de eylem hazırlığında bulunduğuna dair iddiaların dile getirilmiş olduğunu yazdı. 
     The Sunday Telegraph gazetesi de iki saldırının 20 cana mal olduğunu belirterek, İsrail'deki güvenlik uzmanlarının, saldırıları, El Kaide'nin eylemlerine benzettiğine işaret etti. ''Örgütün bu eylemle hem İsrail, hem de Türkiye'deki ABD müttefiki çağdaş hükümeti cezalandırmayı hedeflemiş olabileceğinin de güvenlik uzmanları tarafından yapılan yorumlar arasında bulunduğunu'' belirten gazete, halkın patlamayı bir depreme benzetmesine de dikkat çekti. 
     İSPANYA 
     İstanbul'daki saldırıları manşetlerinden duyuran İspanyol basını, bunun, 11 Eylül sonrasında yapılan en kanlı saldırılardan olduğunu yazdı. 
     Ülkenin en yüksek tirajlı gazetesi El Pais, ''İstanbul'daki iki sinagogda 20 kişinin ölümüne yol açan iki intihar saldırısı'' başlığıyla verdiği haberde, İsrail'in saldırıları, ''Yahudi düşmanlığı dalgasına'' bağladığı belirtildi. 
     El Mundo gazetesi de Irak'taki istikrarsızlığın dışarıya da sıçramaya başladığını, Riyad ve Nasıriye'deki saldırılardan sonra ''aşırı İslami grupların İstanbul'u da vurduklarını'' yazdı. 
     La Vanguardia gazetesi de saldırıyı, ''Yahudi düşmanlığı bir saldırıda Türkiye'de 23 ölü'' başlığıyla duyurdu. 
     İstanbul'daki saldırılar, İspanya'da iktidarda olan Halkçı Parti PP ile muhalefetteki Sosyalist Parti PSOE ve Solda Birlik IU tarafından kınandı. 
     ALMANYA 
     Alman gazeteleri, İstanbul'da dün meydana gelen saldırılara ilişkin haber ve yorumlara geniş şekilde yer verirken, bu terör saldırılarının El Kaide'nin ''imzasını taşıdığını'' yazdılar. 
     Frankfurter Allgemeine gazetesi, ''İsrail Saldırılardan Avrupa da Sorumlu'' başlığıyla verdiği haberde, İsrail'in, gittikçe artan ''İsrail karşıtlığından'' Avrupa'yı da sorumlu tuttuğunu, İsrail Dışişleri Bakanı Silvan Şalom'un, ''Avrupa'da İsrail'in tutumunun eleştirilmesi, İstanbul'da yaşadığımız gibi terörü teşvik ediyor'' dediğini belirtti. 
     Bild am Sonntag gazetesi, ''Terör Çılgınlığı - Hiç Sona Ermeyecek mi '' başlığıyla verdiği haberde, saldırının tüm ülkeler tarafından kınandığını hatırlattı. 
     Welt am Sonntag gazetesinin, ''Terör Yakınlaşıyor - İstanbul'da 20 Ölü'' başlığıyla verdiği haber-yorumda, saldırıların planlanış şeklinin, teröristlerin hala çok iyi şekilde örgütlenebildiklerini gösterdiği ifade edildi. Yorumda, ''Hala çok iyi bir düzeyde bulunan ABD-Türkiye ilişkileri ile 1996 yılında Türkiye-İsrail arasında imzalanan askeri işbirliği anlaşması, radikal dincileri rahatsız ediyor'' görüşüne yer verildi. 
     Der Tagesspiegel gazetesi ise sinagoglara yönelik saldırılarda ölenler arasında polislerin, dükkan sahiplerinin ve yoldan geçenlerin de bulunduğuna dikkat çekti. 
     Berliner Morgenpost gazetesi, ''Bu El Kaide'nin İmzası mı '' başlığıyla verdiği haberde, terör uzmanlarının, hazırlanış şekli itibariyle İstanbul'daki saldırıların ardında El Kaide örgütünün bulunduğunu tahmin ettiklerini yazdı. 
     İTALYA 
     İstanbul'da iki sinagogu hedef alan terör saldırıları, bugünkü İtalyan gazetelerinin tümünde manşetten duyuruldu. Gazeteler, saldırıları ''kıyım'' olarak niteledi. 
     Saldırı haberleri, Corriere della Sera gazetesi tarafından ''Terör Günü, İki Sinagogda Kıyım'', La Repubblica gazetesi tarafından da ''Sinagoglara Karşı İki Bombalı Otomobil, İstanbul'da Kıyım'' başlıklarıyla verildi. 
     La Stampa ve İl Giornale gazeteleri, ''İstanbul'da Sinagoglarda Kıyım'' başlığını kullanırken, Il Messaggero gazetesi de ''Terör Günleri, El Kaide Dünyayı Kana Buluyor'' ifadesine yer verdi. 
     İtalya'nın en ünlü ekonomi gazetesi Il Sole 24 Ore de manşetini aynı konuya ayırarak, ''İstanbul'da Terör, 23 Ölü'' başlığını kullandı. 
     SURİYE 
     Suriye'nin resmi El Tavra gazetesi, dün İstanbul'da düzenlenen saldırıları, ''kabul edilemez terörist eylemler'' olarak nitelendirdi. 
     Gazetenin başyazısında, ''İstanbul'da iki sinagoga düzenlenen saldırılar, aklı başında hiç kimsenin kabul etmeyeceği terörist eylemlerdir. Bu eylemleri kınamaktan başka bir şey yapılamaz' denildi. 
     Yazıda, bu saldırıların işgal altındaki topraklarda ortaya konan direnişten tamamen farklı olduğu belirtildi. 
     İSVEÇ 
     İsveç basını da bombalı saldırıları ilk haber olarak verdi. 
     İsveç televizyonları, saldırılarla ilgili tüm gelişmeleri seyircilere aktardı, gazeteler de internet sitelerinden olayları okuyucularına duyurdu. 
     Gazeteler saldırıyı, ''Bombalı araçlar 20 ölü, 300 yaralı'' ve ''Olaylar El Kaide'yi işaret ediyor'' başlıklarıyla verdi. 
     İsveç'in en önemli gazetelerinden Dagens Nyheter'de, Per Jönsson imzasıyla ''Analiz'' başlığı altında yayınlanan yazıda da, ''Niçin Türkiye '' sorusuna yanıt arandı. 
     Yazıda, saldırının en önemli nedeni olarak, Türkiye'nin ABD ve İsrail ile birçok alanda işbirliği yapması gösterildi. 

     
</TEXT>
</DOC>
