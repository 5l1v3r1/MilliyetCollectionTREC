<DOC>
<DOCNO> 184330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/soneko14.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış ticaret açığı 7 ayda yüzde 40.2 arttı... 
</HEADLINE>
<TEXT>

     Türkiye'nin Temmuz ayındaki ithalatı yüzde 34.6, ihracatı ise yüzde 32 arttı. 
     Devlet İstatistik Enstitüsü DİE , Temmuz ayı geçici dış ticaret verilerini açıkladı. 
     Buna göre Temmuz'da, 4 milyar 80 milyon 866 bin dolarlık ihracat, 6 milyar 182 milyon 997 bin dolarlık da ithalat yapıldı. 
     Temmuz'da dış ticaret açığı, geçen yılın aynı ayına göre yüzde 40.2 artarak, 1 milyar 499 milyon 398 bin dolardan, 2 milyar 102 milyon 131 bin dolara yükseldi. 
     İhracatın ithalatı karşılama oranı ise yüzde 67.3'den yüzde 66'ya indi. 
     
     OCAK-TEMMUZ DÖNEMİ 
     Bu yılın Ocak-Temmuz döneminde ise Türkiye'nin ihracatı, geçen yılın aynı dönemine göre yüzde 30.7 artarak 25 milyar 512 milyon 928 bin dolara, ithalatı da yüzde 33.7 artarak 36 milyar 607 milyon 206 bin dolara yükseldi. 
     Aynı dönemde dış ticaret açığı yüzde 40.9 artarak 11 milyar 94 milyon 278 bin dolara çıkarken, ihracatın ithalatı karşılama oranı yüzde 71.3'den yüzde 69.7'ye düştü. 
     
     EN BÜYÜK PAY İMALAT SANAYİİNİN 
     Türkiye'nin bu yılın Ocak-Temmuz döneminde 25 milyar 513 milyon dolarlık ihracatındaki en yüksek paya, yüzde 94.3 ile imalat sanayi ürünleri sahip oldu. 
     Bunu yüzde 4.3 ile tarım ve ormancılık, yüzde 1 ile madencilik ve taşocakcılığı ve yüzde 0.1 ile de balıkçılık ürünleri izledi. 
     Devlet İstatistik Enstitüsü DİE verilerine göre, 2003 Ocak-Temmuz döneminde 24 milyar 59.7 milyon dolar düzeyinde gerçekleşen imalat sanayi ihracatında, önceki yılın aynı dönemine oranla yüzde 31.5 artış kaydedildi. 2002'nin 7 aylık döneminde imalat sanayi ihracatı 18 milyar 292 milyon dolar olmuştu. 
     Söz konusu dönemler itibarıyla tarım ve ormancılık ürünleri ihracatı yüzde 14, balıkçılık ürünleri ihracatı yüzde 29.4, madencilik ve taşocakçılığı ürünleri ihracatı yüzde 22.3 oranında arttı. 
     
     İTHALATTA ARTIŞ 
     DİE verilerine göre, ithalatın mal gruplarına dağılımı incelendiğinde ise en fazla artış yüzde 39.3 ile tüketim malları ithalatında olduğu görüldü. 
     Tüketim malları ithalatı, geçen yıl Ocak-Temmuz döneminde 2 milyar 607.5 milyon dolar iken, bu yıl aynı dönemde 3 milyar 632.7 milyon dolara çıktı. 
     Geçen yıl 7 ayda 4 milyar 226.4 milyon dolar olan sermaye yatırım malları ithalatı ise yüzde 30 artışla, 2003'ün aynı döneminde 5 milyar 493.4 milyon dolara yükseldi. Bu yıl söz konusu dönemde, ara hammadde malları ithalatı ise yüzde 33.9 artış ile 20 milyar 361 milyon dolardan, 27 milyar 267.9 milyon dolara çıktı. 
     Toplam ithalat içinde sermaye mallarının payı yüzde 15, ara mallarının payı yüzde 74.5, tüketim mallarının payı da yüzde 9.9 oldu. 
     
     DIŞ TİCARETİN ÜLKELERE DAĞILIMI 
     Öte yandan Ocak-Temmuz döneminde ihracatın yüzde 65.6'sı, ithalatın da yüzde 63.1'i, Ekonomik İşbirliği ve Kalkınma Teşkilatı OECD ülkeleriyle gerçekleştirildi. 
     Verilere göre, bu dönemde OECD ülkelerine 16 milyar 736.4 milyon dolarlık ihracat yapıldı. Geçen yıl aynı dönemde OECD ülkelerine yapılan ihracat, 12 milyar 751.3 milyon dolar düzeyinde bulunuyordu. 
     Buna göre OECD ülkelerine yapılan ihracat, söz konusu dönemde yüzde 31.3 arttı. Bu dönemde Avrupa Birliği AB ülkelerine yapılan ihracat yüzde 34.9, Avrupa Serbest Ticaret Bölgesi EFTA ülkelerine yapılan ihracat da yüzde 28.3 oranlarında arttı. 
     İthalat incelendiğinde ise bu yıl Ocak-Temmuz döneminde OECD ülkelerinden, 23 milyar 102.6 milyon dolarlık ithalat yapıldı. 
     Geçen yıl aynı dönemde OECD ülkelerinden yapılan ithalat 17 milyar 641.1 milyon dolar düzeyinde bulunuyordu. Buna göre OECD ülkelerinden yapılan ithalat, söz konusu dönemde yüzde 31 arttı. 
     AB ülkelerinden yapılan ithalat ise yüzde 35.5, EFTA ülkelerinden ithalat yüzde 33.8 artış gösterdi. 
     
</TEXT>
</DOC>
