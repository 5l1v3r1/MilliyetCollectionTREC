<DOC>
<DOCNO> 180296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sonspo03.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Servet, 3 yılda "servet" oldu... Değeri 35 kat arttı... 
</HEADLINE>
<TEXT>

     Fenerbahçe'nin, transferin son gününde renklerine kattığı Denizlisporlu milli savunma oyuncusu Servet Çetin, bu çıkışıyla değerini de 3 sezon içinde 35 kart artırmış oldu. 
     Servet Çetin, 2001-2002 sezonu başında Göztepe'nin başına getirilen Rıza Çalımbay'ın ısrarıyla 60 milyar lira karşılığında Kartalspor'dan transfer edildi. Uzun boyu ve güçlü fiziğiyle dikkati çeken Servet, genç yaşına karşın takıma kısa süre adapte oldu ve Ümit Milli Takım'ın da vazgeçilmez oyuncusu durumuna geldi. 
     Bu sezonun devre arasında Göztepe'den ayrılan ve Denizlispor'un teknik direktörü olan Çalımbay, 2002-2003 döneminde transfer edilecek oyuncular listesinin başına yine Servet'i koydu. O dönemde ''Bir defans oyuncusu için bu kadar para ödenmez'' eleştirilerine karşın, Servet bu kez 250 milyar lira karşılığında yeşil-siyahlı kulübe transfer oldu. 
     Denizlispor'un geçen sezon UEFA Kupası'nda elde ettiği başarılarda önemli pay sahibi olan Servet için birçok Avrupa kulübü transfer önerisinde bulundu. ''3 Büyükler''in de renklerine katmak istediği Servet, sezona yeşil-siyahlı formayı giyerek başladı ancak transferin son gününde kendisi için 2 trilyon 100 milyar lira ödemeyi kabul eden Fenerbahçe'nin futbolcusu oldu. 
     Böylece Servet, 3 sezonluk süreçte oynadığı başarılı futbol sayesinde değerinin de 35 kat artmasını, yani 60 milyar liradan, 2 trilyon 100 milyar liraya çıkmasını sağladı. 
     
     ÇALIMBAY NE DEDİ 
     Servet'in üzerinde ısrarla duran ve başarısında önemli emeği bulunan teknik direktör Rıza Çalımbay, Fenerbahçe'nin bu transferle çok akılcı bir yatırım yaptığını bildirdi. 
     Sarı-lacivertlilerin ''çok iyi bir oyuncu'' transfer ettiğini kaydeden Çalımbay, şunları söyledi 
     ''Fenerbahçe dört dörtlük bir oyuncu kazandı. En az 10 yıl stoper sıkıntısı çekmez. Servet, maç içinde varını yoğunu ortaya koyan bir futbolcudur. Ayrıca dürüst ve karakterli bir insandır. Uzun boylu olmasına karşın yavaş değil hızlı bir oyuncudur. Onu transfer ederken tepkiler almıştım ama daha sonra değeri anlaşıldı.'' 
     
</TEXT>
</DOC>
