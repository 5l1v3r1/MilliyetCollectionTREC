<DOC>
<DOCNO> 159524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sonspo23.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor'dan Elazığspor'a Hak eden kazansın... 
</HEADLINE>
<TEXT>

     Diyarbakırspor, düşme potasında bulunan Elazığspor ile yapacağı maçın hazırlıklarını sürdürürken, futbolculara Fenerbahçe beraberliği nedeniyle 7'şer milyar lira prim dağıtılacak. 
     Kulüp Basın Sorumlusu Nedim Özbek, Elazığspor ile yapacakları son lig maçının centilmenlik çerçevesi içersinde geçeceğine inandığını belirterek, ''Küme düşme potasında bulunan komşu kentimizin takımı Elazığspor ile Diyarbakırspor arasındaki maçı hak eden tarafın kazanmasını istiyorum'' dedi. 
     Diyarbakırspor olarak son maçlarını galibiyetle kapatmak istediklerini de kaydeden Özbek, Elazığspor karşısına onurlarıyla çıkıp kazanmak istediklerini söyledi. 
     
     FUTBOLCULARA 7'ŞER MİLYAR PRİM 
     Fenerbahçe karşısında aldığı 1 puanla ligde kalmayı garantileyen Diyarbakırspor'da beraberlik primi de 7'şer milyar lira olarak açıklandı. 
     Özbek, futbolcularının Fenerbahçe karşısında çıkardıkları güzel oyunla 1 puan aldıklarını ve puan sayesinde Diyarbakırspor'un ligde kaldığını hatırlatarak, ''Yönetim kurulu olarak yaptığımız toplantı sonucu futbolculara 7'şer milyar lira prim vermeyi kararlaştırdık. Primler, bir aksilik olmazsa yarın futbolculara dağıtılacaktır'' diye konuştu. 
     
     TRANSFER ÇALIŞMALARI BAŞLADI 
     İki sezondur düşme korkusu yaşayan Diyarbakırspor'un gelecek sezon bu korkuyu yaşamamak için çalışmalara başladıklarını kaydeden Özbek, şöyle konuştu 
     ''Yapacağımız transferlerle istenilen Diyarbakırspor'u yaratacağız. Transfer çalışmalarında ilk etapta hocamızla görüşeceğiz. Daha sonra iç, arkasından da dış transfere yöneleceğiz. Şu anda, transfer komitesi başkanı olarak Selahattin Altındağ arkadaşımız çalışmalarına başladı. Kısa sürede çözüm almak için elimizden geleni yapacağız.'' 
     
</TEXT>
</DOC>
