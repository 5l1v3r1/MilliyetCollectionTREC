<DOC>
<DOCNO> 157611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sondun15.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da fuhuş yasallaşıyor.. 
</HEADLINE>
<TEXT>

     Bulgaristan'da yıllardır tartışılan fuhuş sektörü, nihayet yasal düzenlemelere kavuşacak. 
     Turizmden sorumlu Ekonomi Bakan Yardımcısı Dimitar Hacınikolov, fuhuş sektörünü legal haline getirecek yeni yasa tasarısının hazırlıklarının son aşamaya geldiğini açıkladı. 
     Bulgaristan'daki fuhuş sektörünün yasal bir çerçevede faaliyet göstermemesinin, özellikle ülke turizmi için büyük bir sorun yarattığını belirten Hacınikolov, amaçlarının bu sektörü kontrol edilebilir yasal bir çerçeveye oturtmak olduğunu söyledi. 
     Hazırlıkları süren yeni yasa tasarısıyla fuhuş sektörünün faaliyet şeklinin belirleneceğini ve sağlık kontrollerinin ciddi bir şekilde uygulanacağını ifade eden Hacınikolov, ''Fuhuş sektöründe kuralların devlet tarafından belirlenmesi, bütçeye de önemli ölçüde gelir sağlayacaktır'' diye konuştu. 
     Yasa tasarısının, parlamentonun tatilinin ardından Eylül ayında genel kurulda ele alınması bekleniyor. 
     Bulgaristan'da yasal bir düzenleme olmadığı için yeraltı gruplarının elinde bulunan fuhuş sektörünün yıllık hasılatının, 100 milyon doların üzerinde olduğu tahmin ediliyor. 
     
</TEXT>
</DOC>
