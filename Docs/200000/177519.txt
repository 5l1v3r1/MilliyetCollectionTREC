<DOC>
<DOCNO> 177519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sontur28.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir devir kapanıyor... Ne kadar sanat, o kadar maaş 
</HEADLINE>
<TEXT>

     Devlet Tiyatroları'nda yıllardır eleştirilen ve sezon boyunca neredeyse hiçbir oyunda rol almadan maaş ödenmesine yönelik sistem tarihe karışıyor. Tiyatrocular, performansına, çalıştığı süreye, aldığı göreve ve kazandığı başarıya göre maaş alacak. 
     Devlet Tiyatroları DT Genel Müdürü Lemi Bilgin, düzenlediği basın toplantısında ''Devlet Tiyatroları Yasası'' taslağının ana hatlarını aktardı. 
     Yıllardır gündemde olan yasayı bu yıl çıkarma konusunda kararlı olduklarını belirten Bilgin, Kültür ve Turizm Bakanı Erkan Mumcu ile de saatler süren toplantılar yaptıklarını ve yasanın altyapısının tamamlandığını söyledi. 
     Çıkarılması düşünülen yasanın çok sık gündeme gelen ''sanatçı memur'' ya da ''memur sanatçı'' kavramını artık performansa dayalı bir sisteme dönüştürmeyi hedeflediğini ifade eden Bilgin, ''Tamamen sanatçılarımıza daha performansa dayalı kriterlere göre çalışma sistemine dayalı bir yeni yasanın altyapısı hazırlandı'' dedi. 
     Bilgin, ''memur sanatçı'' kavramı konusunda pek haklı olmayan eleştirilerin getirildiğini belirterek, her sanatçının sürekli dolu olmak zorunda bulunmadığını söyledi. Bilgin, ''Bir futbol takımı gibi düşünün sahada 11 kişi vardır, ama bunun yedekleri de vardır. Bu tiyatronun doğasında olan bir şey. Ama, bunun bir de dezavantajı var. İşte biz bu dezavantajı nasıl düzeltiriz diye bir değişiklik yapıyoruz'' diye konuştu. 
     
     NASILSA MAAŞIMI ALIYORUM 

     Bazı sanatçıların, ''nasılsa maaşını alıyorum, kendimi geliştirmek, yenilemek için bir çaba sarf etmeme gerek yok, görev verirlerse yaparım, görev vermezlerse de yapmam otururum'' gibi bir yaklaşım sergilediklerini ifade eden Lemi Bilgin, şunları kaydetti 
     ''Çıkarmayı düşündüğümüz yasada tüm dünyada olduğu gibi performansa dayalı bir ücretlendirme sistemine geçmek istiyoruz. Bu demek değildir ki arkadaşlarımız şimdiki haklarından tamamen mahrum kalacaklar. Hayır. Ama artık ücretlendirme ya da maaş sistemi performansa dayalı, yani aldığı göreve, çalıştığı süreye, görevin ağırlığına, aldığı başarıya, sonuçta tüm dünyada tüm sanat kurumlarında, sanat dünyasında olduğu gibi bir sisteme dönecek. 
     Bu, hem çalışmayı hem de kendinizi yenilemeyi, geliştirmeyi, her an her türlü göreve hazır bulundurmayı gerektirecek bir çabayı da oluşturacak. O anlamda dünyada da uygulanan bir yöntemdir bu. Tabii, Devlet Tiyatroları ilk kurulduğunda mevcut sistem belki çok geçerliydi. Ama, artık bu kadar büyümüş, okulların bu kadar çok mezun verdiği, bu kadar çok sanatçının olduğu bir piyasada sadece Devlet Tiyatroları'na girmiş olanların bu haktan yararlanması da pek bana adaletli gelmiyor doğrusunu isterseniz. 
     Onun için diyoruz ki bu daha açık bir sisteme, daha tüm sanatçılarının yararlanabileceği ve emeklerinin, performanslarının karşılığını alabileceği, bir ölçüde belki çalışmayanın çalışanın sırtından para kazanma gibi düşünülen sıkıntıları da ortadan kaldıracak bir sisteme dönüşecek.'' 
     
     DİĞER SANAT KURUMLARINA DA SUNULDU 

     Yasa taslağı, yeni düzenlenecek belli bir maaş sisteminin yanı sıra, ikramiye, teşvik ve primlerin sanatçıların aldığı görev ve performansa göre ayarlanmasını kapsıyor. 
     Benzer bir düzenlemenin Devlet Opera ve Balesi ile Kültür ve Turizm Bakanlığı Güzel Sanatlar Genel Müdürlüğü yetkililerine de önerildiği, yetkililerin düzenlemeyi inceleyerek kendi kurumlarına uygulayıp uygulamayacaklarına karar verecekleri öğrenildi. 
     
</TEXT>
</DOC>
