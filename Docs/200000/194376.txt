<DOC>
<DOCNO> 194376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sondun15.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rau'dan ırkçılara Bomba koyuyorsunuz 
</HEADLINE>
<TEXT>

     Almanya'nın çeşitli kentlerinde Nazi kurbanları anıldı. 
     Cumhurbaşkanı Johannes Rau, Nazi Kurbanlarını Anma Günü dolayısıyla Münih kentinde düzenlenen törende yaptığı konuşmada, Alman halkını yabancılara karşı daha hoşgörülü olmaya çağırdı ve ''Azınlıklara saldıranlar toplumumuzun temeline bomba koyuyor'' dedi. 
     Herkesin Almanya'da kimsenin korkmaması için çaba harcaması gerektiğini belirten Rau, aşırı sağcıların bugün Münih'teki Yahudi Merkezi'nin temel atma töreninde bombalı saldırı düzenleme planlarından dolayı da büyük üzüntü duyduğunu söyledi. 
     Bu olayla ilgili olarak 14 aşırı sağcının tutuklandığını hatırlatan Rau, ''Herkese ülkemizde sindirme ve şiddete yer olmadığını göstermeliyiz'' şeklinde konuştu. 
     Almanya Yahudiler Merkez Konseyi Başkanı Paul Spiegel de törende yaptığı konuşmada, aşırı sağcılara karşı her zaman uyanık olunmasını ve bu kişilerin eylemlerinin hafife alınmamasını istedi. 
     Nazi Almanyası'nda 9 Kasım 1938 tarihinde, 267 sinagog ve 7 bin 500 Yahudi dükkanı yakılmış, 90 kişi öldürülmüş ve yaklaşık 30 bin Yahudi temerküz kamplarına gönderilmişti. 
     
     BERLİN DUVARI'NIN YIKILIŞI 
     Almanya'nın başkenti Berlin'de de, kenti eskiden ikiye ayıran duvarın yıkılışının 14. yılı, Dokümantasyon Merkezi'nde düzenlenen bir törenle kutlandı. 
     Berlin Eyaleti Kültür Bakanı Thomas Flierl ve Birlik partilerinin CDU CSU Federal Meclis Grubu Başkan Yardımcısı Arnold Vaatz'ın katıldığı törende yüzlerce ziyaretçi Dokümantasyon Merkezi'nden Berlin Duvarı'nın tarihi hakkında bilgi aldılar. 
     Doğu'dan Batı'ya kaçışı önlemek amacıyla 1961 yılında inşa edilen 165 kilometre uzunluğundaki Berlin Duvarı, 9 Kasım 1989 tarihinde, eski Doğu Alman Politbüro üyesi Günter Schabowski'nin, Doğu Alman vatandaşlarına seyahat özgürlüğü verileceğini açıklamasından sonra binlerce kişi tarafından yıkılmaya başlanmıştı. 
     Eski Doğu Alman yönetiminin yeni reformların sinyallerini vermeye başlamasından sonra binlerce Doğu Alman vatandaşı Federal Almanya'nın Prag'daki Büyükelçiliği'nde yığılmaya başlamış, dönemin Dışişleri Bakanı Hans Dietrich Genscher, 30 Eylül 1989 tarihinde büyükelçiliğin balkonundan yaptığı tarihi konuşmasında, bu kişilerin Batı Almanya'ya gidebileceklerini söylemişti. 
     Eski Doğu Almanya'nın son Devlet Başkanı olan Erich Honecker'in 18 Ekim 1989'da istifa etmesinden ve 6 Kasım'da, Doğu Alman vatandaşlarına ilk kez seyahat etmelerinde kolaylık sağlanmasından sonra, 8 Kasım 1989 tarihinde Politbüro üyeleri de topluca istifa etmiş, 9 Kasım 1989 tarihinde de Berlin Duvarı yıkılmıştı. 
     
</TEXT>
</DOC>
