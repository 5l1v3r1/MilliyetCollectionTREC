<DOC>
<DOCNO> 190164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/soneko22.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Toplam bor rezervimiz 3 milyar ton... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Kütahya ve Emet'de yapılan sondajlarla toplam 1 milyar ton bor rezervi elde edildiği ve toplam bor rezerv miktarının 3 milyar tona çıktığını bildirdi. 
     Enerji ve Tabii Kaynaklar Bakanlığı'ndan yapılan açıklamada, halen Türkiye'de 2 milyar ton civarında olduğu bilinen bor rezervinin, Eti Holding ve Maden Tetkik Arama MTA Genel Müdürlüğü'nün ortaklaşa olarak yaptığı arama çalışmaları sonucunda 3 milyar tonun üzerine çıktığı bildirildi. 
     Böylece, dünya bor rezervinin yüzde 72'sinin artık Türkiye'ye ait olduğunun kaydedildiği açıklamada, özellikle Kütahya ve Emet bölgesinde yapılan 10 adet rezerv geliştirme sondajlarının ilk ikisinde, kesilen ve kalınlıkları 500 metreyi aşan cevherin boratlı çıkmasının, bor rezervinin artmasına neden olduğu ifade edildi. 
     Konuyla ilgili açıklama yapan Enerji ve Tabii Kaynaklar Bakanı Hilmi Güler ise yerli kaynaklara büyük önem verildiğini ve rezerv zenginleştirme çalışmalarının devam ettiğini belirterek, bor ve mermer gibi madenlerin ülke ekonomisine büyük katkılar sağlayacağını bildirdi. 
     
</TEXT>
</DOC>
