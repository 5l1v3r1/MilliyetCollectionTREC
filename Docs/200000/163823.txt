<DOC>
<DOCNO> 163823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/siyaset/siy06.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
6. Paket bu hafta geçecek 
</HEADLINE>
<TEXT>

     ANKARA Milliyet 

     Dışişleri Bakanı Abdullah Gül, 6. Uyum Paketi'nin bu hafta TBMM'de yasalaşacağını, Türkiye'nin Ulusal Program'dan kalan taahhütlerinin de 7. Paket'e konulacağını açıkladı. Cumhurbaşkanı Ahmet Necdet Sezer ile dün sürpriz bir görüşme yapan Gül, hükümetin TBMM'ye geçtiğimiz günlerde sevk ettiği 6. Uyum Paketi'ni ele aldıklarını kaydetti. "Paketin yasalaşması haftaya mı " sorusuna "Bu hafta" karşılığını veren Gül ayrıca, AB Genel Sekreterliği'nden, Katılım Ortaklığı Belgesi'ne giren ve Ulusal Program çerçevesinde Türkiye'nin taahhüt ettiği mevzuat değişiklerinin belirlenmesini istediğini bildirdi. Gül, "Ortaya çıkacak olanların hepsini 7. Paket'te yapmayı düşünüyoruz" dedi. Anadilde yayının özel radyo ve televizyonlarda yapılmasına ilişkin bir soru üzerine de Gül, bu konunun TBMM'ye sevk edilen 6. Paket'te yer aldığını hatırlatarak, "Bunu nasıl yapacaklarıyla ilgili kuralları Türkiye'de ilgili ve yetkili kurullar belirleyecek" yanıtını verdi. 
     
'Adalet' apartmanda ibadette ısrar ediyor      GÖKÇER TAHİNCİOĞLU Ankara 

     Adalet Bakanlığı, Bakanlar Kurulu'nun 6. Uyum Paketi'nden çıkardığı apartmanlarda ibadethane kurulmasına yönelik düzenlemenin yeniden pakete konulması için çalışma yürütüyor. TBMM'ye sevk edilen taslakta yer alan düzenleme, Genelkurmay ve MGK Genel Sekreterliği'nin itirazları ve irticayı körükleyeceği yönündeki eleştiriler nedeniyle Bakanlar Kurulu tarafından paketten çıkarıldı. Adalet Bakanlığı bürokratları, düzenlemenin mutlaka pakette yer alması gerektiğini savunarak bugün başlayacak görüşmeler öncesi TBMM Adalet Komisyonu üyeleriyle bir araya geldi. Bürokratlar, düzenlemeye getirilen "misyonerlik faaliyetlerini ve mescitleri artıracağı" eleştirilerinin yerinde olmadığını savundu. 
     

</TEXT>
</DOC>
