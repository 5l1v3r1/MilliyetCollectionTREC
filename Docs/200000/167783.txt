<DOC>
<DOCNO> 167783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sondun07.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Time ABD birlikleri Saddam havaalanını yağmaladı.. 
</HEADLINE>
<TEXT>

     Time dergisi, Irak'ın başkenti Bağdat'taki Uluslararası Saddam Havaalanı'nın Amerikan birliklerince yağmalandığını ve milyonlarca dolarlık zarara uğratıldığını yazdı. 
     Dergide havaalanının restorasyonundan sorumlu bir subaya dayandırılan haberde, askerlerin 2 Nisan'da işgal ettiği havaalanını yıkıp döktüğü, nedensiz yere havaalanını taradığı ve hizmetteki 5 Boeing uçağına zarar verdiği belirtildi. 
     Bağdat'a Nisan sonunda geldiği belirtilen John Welsh adlı teğmenin havaalanında gümrüksüz satış mağazalarındaki içki, parfüm ve sigaraların ortadan kaybolduğunu görerek şaşkına döndüğünü anlattığı belirtilen haberde, yağmadan arta kalanları bir yere saklayan teğmenin, daha sonra bunları sahibine iade ettiği kaydedildi. 
     Amerikalı yetkililerle Iraklı havaalanı görevlilerinin, yağmalarının 2 hafta devam ettiğini belirttiği ifade edilen haberde, binanın her kapısının pencerelerinin kırıldığı, duvarlara İngilizce yazılar yazıldığı, apronda bulunan 10 Boeing tipi uçaktan 5'inin Amerikan askerlerince yağmalandığı, sökülen koltuklarla kabin aletlerinin ''ganimet'' olarak alındığı belirtildi. 
     ABD Savunma Bakanlığı'ndan bir yetkili de dergiye yaptığı açıklamada, ''Bunun Iraklılar tarafından yapılmasına olanak yok, çünkü bütün bunlar olup biterken havaalanı güvenli hale getirilmişti'' derken, yağmaya karışanların havaalanını ele geçiren 3. piyade tümeni askerleri olduğunu söyledi. 
     Haberde ayrıca, Amerikan güçlerine eşlik eden birçok Iraklı sürgünün bu yıkımlara katıldığı belirtiliyor. 
     
</TEXT>
</DOC>
