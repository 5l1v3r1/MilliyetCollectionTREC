<DOC>
<DOCNO> 179482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/yazar/sazak.html </URL>
<DATE> 2003/09/01/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
YÖK raporu 
</HEADLINE>
<TEXT>

   
   Üniversiteler ile Milli Eğitim Bakanlığı arasındaki YÖK taslağı tartışmasında Başbakan Erdoğan'ın da 'devreye girmesi'yle yeni bir aşamaya gelindi. Prof. Ayhan Alkış başkanlığındaki Üniversitelerarası Kurul ÜAK üyesi 11 rektör, YÖK taslağıyla ilgili eleştiri ve önerilerini hükümete aktardılar. 
   Diyalog açısından yararlı geçmekle birlikte üniversitelerin taslakla ilgili görüşlerinde radikal bir değişiklik olduğu söylenemez. Rektörlerin, AKP'nin 'YÖK düzeni'ne muhalefeti sürüyor. Hükümetle müzakerelerde inisiyatif YÖK'ten, Üniversitelerarası Kurul'a geçmiş olsa da, iktidara duyulan güvensizlik aşılamadı. ÜAK tarafından hazırlanan son raporda taslağa ilişkin 'çekinceler' önemini koruyor. 
   Hükümetin, YÖK yasasını sonbaharda Meclis'ten çıkarmaya çalışacak olması nedeniyle üniversitelerden acil olarak istenen görüşler Üniversitelerarası Kurul'da toplandı. 
   Raportörlüğünü ÜAK Başkanı Prof. Ayhan Alkış ile Kocaeli Üniversitesi Rektörü Prof. Baki Komşuoğlu'nun yaptığı çalışmada, 50 devlet, 10 vakıf üniversitesinden gelen görüşler derlendi. 
   ÜAK raporunda, çağdaş bir üniversitenin olmazsa olmaz koşulu olan 'bilimsel özgürlük' ilkesinin, madde tanımı dışında yasaya özüyle yansımadığı belirtilerek taslaktaki anlayış kökten reddediliyor. 
   Yönetsel ve mali özerklik, akademik liyakat gibi kavramların içinin boşaltılması sonucu, 'akademik özerkliğin' yok edildiği, üniversitelerin Milli Eğitim Bakanlığı'na bağlı yüksekokul hizmeti gören kamu kurumuna dönüştürüldüğü savunuluyor. 
   Hükümetin, taslağı savunmakta en çok zorlandığı alan da 'merkeziyetçi' yapı olmalı, YÖK'ü 'baskıcı ve merkeziyetçi' bulan AKP yönetimi, siyasi erkin güdümünde bir üniversite arıyor. 
   Bu yönüyle taslak, Kopenhag ölçütleri ve AB uyum yasalarının felsefesiyle de çelişmekte, 'özerklik' kalkmaktadır. Avrupa Yüksek Öğretim Alanı'ndan söz edildiği bir ortamda Türkiye'de üniversiteler, geriye götürülemez 
   ÜAK, temel bir çerçeve yasadan yana. Üniversitelerin kendi iç dinamikleriyle farklılık, çeşitlilik yaratacak, uluslararası akademik rekabet gücünü artıracak bir düzenleme isteniyor. YÖK'ün bugünkü işlevi de eşgüdümle sınırlandırılacak. 
   Hükümetin, YÖK taslağıyla siyasal amaçlı bir tasfiye planlamak yerine değişen paradigmalar ışığında, üniversitelerdeki on binlerce genç insanı küresel rekabete açacak kaliteyi araması gerekmiyor mu 
   Başbakan Erdoğan, Ankara'da kabul ettiği profesörlere 'Bu taslağı bakkal hazırlamadı ki, onlar da sizin gibi değerli hocalar, uzlaşamadığınız noktalarda hakemlik yapmaya hazırım' demiş. 
   Prof. Ayhan Alkış'ın görüşlerini 'Sohbet Odası'nda okuyacaksınız. Diyalog başlamış ama bu taslakta uzlaşmaları mümkün gözükmüyor. 
   Üniversite reformu, üniversiteden bağımsız yapılamaz 
   
      
   
</TEXT>
</DOC>
