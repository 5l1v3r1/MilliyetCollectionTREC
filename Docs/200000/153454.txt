<DOC>
<DOCNO> 153454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sondun13.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'tan De Soto'ya yanıt "Biz kapıları KKTC olarak açtık" 
</HEADLINE>
<TEXT>

     KKTC Cumhurbaşkanı Rauf Denktaş, BM Genel Sekreteri Kıbrıs Özel Temsicisi Alvaro de Soto'nun, ''Denktaş'ın kapıları nasıl açtığını anlayamadım'' yönündeki sözlerine tepki göstererek, ''De Soto'nun anlayamadığı en önemli husus, biz kapıları Kuzey Kıbrıs Türk Cumhuriyeti olarak açtık'' dedi. 
     Çeşitli temaslar için Sakarya'da bulunan Cumhurbaşkanı Denktaş, De Soto'nun Türkiye'de bir gazetede çıkan söz konusu demeciyle ilgili olarak, soruları yanıtladı. 
     ''De Soto'nun beyanatı Lahey'de suçu bana yüklemelerinin ne kadar haksız olduğunu gösteren ve inanılırlığını bir o kadar daha yok eden bir açıklamadır'' diyen Cumhurbaşkanı Denktaş, daha sonra şunları söyledi 
     ''Kapıları Rumlara açışımı anlayamadığını, çünkü Rumların içimize geldiği takdirde doğacak tehlikeler üzerinde durduğumu açklıyor. De Soto'nun anlayamadığı ya da anlamak istemediği bir husus var. Biz iki devlet ortaklığı esasında hareket serbestisini daima kabul ettik. Kavganın ve tehlikenin yerleşim ve toprak edinme konusunda çıkacağı üzerinde ısrarla durduk.'' De Soto'un hazırladığı planda öngördüğü yerleşimin ''felaket reçetesi'' olduğunu vurgulayan Denktaş, ''Anlayamadığı en önemli husus, biz kapıları Kuzey Kıbrıs Türk Cumhuriyeti olarak açtık'' dedi. 
     KKTC'ye geçen Rumların, KKTC yasalarına ve polisine tabi olduğunun altını çizen Denktaş, ''Kapıları barış için, zemini dengelemek için açtık ve dıştan birileri karışıp, Rumları şımartıp teşvik etmezse halkların bu kaynaşması ile bu zemin hazırlanabilir. Bu da zaman isteyebilir'' ifadesini kullandı. 
     Cumhurbaşkanı Denktaş, şöyle konuştu 
     ''Böylelikle tarafları Avrupa Birliği programına sıkıştırarak zemin hazırlamadan meseleyi çözme gayretkeşliği kabul edilmez bir fantaziden ve zorlamadan başka bir şey değildir. 
     De Soto maalesef Kıbrıs konusunda meselenin hak ve adalet çerçevesinde hal eldilmesi konusunda sınıfta kalmıştır ve hazırlığı plan ile Türk halkına en büyük haksızlığı kalıcı hale getirme oyununu oynamıştır.'' 
     




</TEXT>
</DOC>
