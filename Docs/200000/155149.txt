<DOC>
<DOCNO> 155149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sonspo28.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor'da taraftarlara "tribünleri doldurun" çağrısı... 
</HEADLINE>
<TEXT>

     Denizlispor Yönetim Kurulu, yeşil-siyahlı taraftarlara, Diyarbakırspor maçında 12. adam olarak Atatürk Stadı'nı doldurması çağrısında bulundu. 
     Tam 7 haftadır süren 3 puan hasretini Diyarbakırspor karşısında sona erdirmek ve ligde rahat bir nefes almak isteyen yeşil-siyahlı takım, Teknik Direktör Giray Bulak yönetiminde çalışmalarını sürdürüyor. 
     Bu arada, yönetim kurulu da taraftarları tribünlere çekebilmenin yolunu arıyor. Maraton ve kale arkası tribününü ücretsiz olarak taraftara açtıklarını belirten Futbol Şubesi Sorumlusu Feridun Basmacı, ''Türkiye'yi UEFA Kupası'nda başarıyla temsil eden, geçmişte birçok güzelliklere imza atan bu takım. Başka Denizlispor yok. Gelin buna hep birlikte sahip çıkalım'' dedi. 
     Az da olsa yaşanan düşme korkusunun bir galibiyetle sona ereceğini savunan Basmacı, kazanmaktan başka bir düşünceleri olmadığını, bu karşılaşmayı dönüm maçı olarak gördüklerini söyledi. 
     Öte yandan, Denizlispor'un ligde rahatlaması durumunda olağan kongrenin tarihi de belli olacak. Yönetimle opsiyonlu sözleşme imzalayan Teknik Direktör Giray Bulak da yeni sezon planları için kongre sonucunu bekliyor. 
     
</TEXT>
</DOC>
