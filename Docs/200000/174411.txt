<DOC>
<DOCNO> 174411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/spor/ykoksaldi.html </URL>
<DATE> 2003/08/08/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Bakış açısı 
</HEADLINE>
<TEXT>

   
   Haziran'daki Makedonya maçında ümit milli takımın alışılmış 11'inde Egemen ile beraber bir farklılık daha vardı 5. kez ümit milli olan Hamit Altıntop. Uzun fiziğiyle kayarak oynuyormuş hissi veren Hamit'in topu ayağında az tutması ve pas çabukluğu futbol inceliği idi. Inter Toto'da S. Liberec maçlarının ilkinde penaltı sorumluluğunu da verdiler kaçırdı . Çarşamba oynanan rövanşta ise taktik gereği orta sahayı fazla geçmeyen, defansif özelliklerini ön plana çıkaran bir Hamit vardı. Teknik Direktör Heynckes "Olağanüstü yetenek" diyor onun için. Alman futbol camiasından da övgüler alıyor. Birçok ülkede genç futbolculara gösterilen hassasiyet ve sahiplenme duygusu bizde pek çok şey gibi günlük. Gençlerin kolay etki altına alınabilmesi, şöhretin kariyerlerini bitirmesine izin vermeleri insan gerçeği. Profesyonellik ve sistem farkı, tölerans bunun ne ölçüde yönlendirileceğini belirliyor. Hamit'i neden Türk takımları almadı diye dizler dövülüyor, ama bakalım eldeki gençlere ne yapılıyor 
   Milli takımın geleceği denen Okan, hazırlık dönemindeki vasat performansıyla bir anda soru işareti yapıldı. Kendi menajerinin "aklını başına alsın" gözdağı ile şimdiden potansiyel günah keçisi. İhtiyacı olan süre tanınmıyor. 
   Geçen sezondan kalan Tuncay kanatta oynamaz ısrarı da devam ediyor. Defansın önüne kadar gelip oyun kuran, her bölgeye koşan Tuncay, Fenerbahçe'de milli takımdan farklı bir kadro yapısı ve stil içinde oynayacak. Üstelik Daum'un santrfor ve onu besleyen ileri uç elemanlarını zamanla daha aktif ve değişken kullanabileceğini belirten açıklamaları var. Ama eleştiriyi müdahaleye götürme ısrarı, futbolcuya takımına başkaldırmaya itecek yolları açıyor. 
   Suat, ümit milli takımda sürekli yer alan, görev adamı olarak yere sağlam basan biri. Galatasaray'a transferi olduğunda süper deniliyordu. Tuncay çok yönlü, ama Suat'ın dar bir görev alanı var. Fatih Terim'in onu sağ kanatta oynatma ısrarı ile yavaş yavaş kenara hapsolduğunu izledik. Onu övenler bunu tartışmadı, zaten artık onu konuşmuyorlar da. 
   2000 - 01 sezonunda dış dünyaya adım atan "çocuk" Serhat'a, tribündeki bir grupla girdiği yakınlaşma sonucu takımın önüne geçirildiğinde, hızlı yükselişinde ne kadar yol gösterildiği tartışılmalı. Daum'un inadıyla kulüpte kaldı, takım kabul etti ama rahat bırakılmayacak. Bir maçla Volkan'ın Zidane, Mahmut'un R. Carlos ilan edilmesi, futbolcuları olmadıkları yerlere taşıma ve sonra da tepetaklak aşağı indirme... Onları oldukları gibi kabul etmek ve yorumlamak lazım. Görmek istediğimiz gibi değil. Yeni sezon öncesi tüm gençlere bakış açısının daha yapıcısı dileğiyle. 
   
   
</TEXT>
</DOC>
