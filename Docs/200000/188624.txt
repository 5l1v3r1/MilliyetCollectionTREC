<DOC>
<DOCNO> 188624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sontur10.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti'ye en çok Irak'a asker gönderme mesajı geliyor... 
</HEADLINE>
<TEXT>

     AK Parti'nin halkla ilişkilerden sorumlu Genel Başkan Yardımcısı Akif Gülle, AK Parti İletişim Merkezi'ne AKİM , 1 Mart tezkeresinde ''tezkerenin geçmemesi'', son dönemde ise ''Türk askerinin Irak'a gitmesi'' yönünde yoğun mesajlar geldiğini kaydetti. 
     AK Parti Ankara İl Başkanı Nurettin Akman, AKİM'in tanıtımı amacıyla, Etap Altınel Otel'de, Akif Gülle'nin de katıldığı kahvaltılı basın toplantısı düzenledi. 
     Toplantıda konuşan Akman, bilgi ötesi bir topluma doğru gidildiğini ifade ederek, AKİM'in Ankara il teşkilatındaki bürosuna yapılan müracaatları değerlendirdiklerini ve sonuçlandırmaya çalıştıklarını söyledi. 
     Akif Gülle de, vatandaşların genel merkez ve 81 ilde kurulu AKİM'e, bizzat gelerek, telefon, internet, faks ve mektup yoluyla talep, şikayet, öneri, proje, tayin ve iş istekleri konularında başvurduklarını anlattı. Başvurular parti içi konular ise ilgili birimlere aktarılarak çözümlendiğini ve sonunda vatandaşa bilgi verildiğini belirten Gülle, bakanlıklar ve bağlı kurum ve kuruluşlar ile ilgili bürokrasinin yavaş işleyişi, haksız uygulamalar, usulsüzlükler, yolsuzluklar ve suistimaller konusundaki başvuruların ise ilgili bakanlıklara iletildiğini bildirdi. 
     Bu sistemin Türk siyasetinde ilk defa uygulandığına işaret eden Gülle, genel merkezde 13 kişilik bir ekiple hizmet verdiklerini, her ilde de 2 kişi ile çalıştıklarını söyledi. Gülle, AKİM'in faaliyetleri ile ilgili raporları, her pazartesi günü toplanan MKYK'ya sunduğunu belirtti. 
     AK Parti Genel Başkan Yardımcısı Gülle, Türkiye'de siyasetin, 4 yılda bir seçimden seçime halka gitmekten çıkarılması, siyasi partinin her an halkla iç içe olması gerektiğini kaydetti. 
     
     AKİM'E İŞ TALEBİ VE TAYİN BAŞVURUSU 
     Gülle, AKİM'e yapılan iş talebi ve tayin ile ilgili başvurular hakkında ne gibi işlem yaptıkları yönündeki soru üzerine, taleplerin yüzde 30-40'nın iş talebi ve tayin isteği olduğunu kaydetti. Tayin talebinde bulunanlara, tayinin bir sistem ile yapıldığını ve resmi kanallardan başvurabilecekleri yerleri bildirdiklerini anlatan Gülle, iş taleplerinde de her başvuranı yapabileceği işe yönlendirdiklerini ve boş vaatte bulunmadıklarını ifade etti. 
     Akif Gülle, AKİM'e, kurulduğu geçen mart ayından bu yana 56 bin vatandaşın iş isteği ile başvurduğunu bildirdi. 
     1 Mart tezkeresinin gündemde olduğu günlerde, AKİM'e gelen mesajlarda, ''tezkerenin geçmemesi'' yönündeki mesajların daha fazla olduğunu anımsatan Gülle, son dönemde ise ''Türk askerinin Irak'a gitmesi' yönünde yoğun mesajlar geldiğini bildirdi. 
     AKİM'e, meslek liselerinin önündeki engellerin kaldırılması yönünde yoğun talep geldiğini de ifade eden Gülle, ''YÖK Yasası değişmesin, kalsın mesajı gelmedi'' dedi. 
     
</TEXT>
</DOC>
