<DOC>
<DOCNO> 185455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/spor/spo04.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Samet Aybaba hedefte 
</HEADLINE>
<TEXT>

      
   Eleştiri topladı 
   TRABZONSPOR'UN hocası, Beşiktaş maçında sahaya sürdüğü kadro ve uyguladığı taktik nedeniyle eleştiriye uğradı. Bordo - Mavili takımın başına geldiği günden beri hiç büyük maç kazanamayan ve UEFA Kupası dahil her sınava ayrı kadro ile çıkıp, futbolunu oturtamayan Aybaba hedef adam haline geldi. Tecrübeli hocaya yöneltilen eleştirilerin başında, takıma korkak futbol oynatması geliyor. 
   
   Büyük maç alamadı 
   BORDO - Mavili camiada yükselen sesler arasında, "Geldiğinden beri takıma istediği 20'ye yakın futbolcuyu aldırdı. Eski başkan Özkan Sümer'in getirdikleri kötü olsa bile, Aybaba'nın kendi tercihleriyle ortaya çıkan takım bu mu olmalı Trabzonspor artık sıradan bir takım görüntüsü veriyor" sözleri ağır basıyor. Aybaba iki sezonda 24 puanlık, 8 büyük maçtan üç beraberlikte sadece 3 puan çıkarabildi. 
   
   "Planımız bozuldu" 
   AYBABA, maçla ilgili yorumunda ilk golden sonra paniklediklerini savundu. Trabzon'un hocası, Fatih'in kırmızı kart görerek oyundan atılmasıyla da planlarımız bozuldu. Mustafa'nın sakatlanması kurgumuzu değiştirdi. Sonuç olarak olumsuz günümüzdeydik ve farklı yenildik. Tabiki 5 - 0'ı kimse içine sindiremez. Ben de sindiremiyorum. Artık bundan sonraki maçlara hazırlanmalıyız" dedi. 
   
   Cezanı demiş 
   KORAY Gençlerler'e, "Allah belanı versin" dediği için atıldığı ileri sürülen golcü oyuncu, bu sözlerini yalanladı. Fatih Tekke, "Kendisine, 'Pozisyona bu kadar yakınken, faulu görmedin mi, neden bayrak kaldırmıyorsun' dedim. Ardından da, 'Allah cezanı versin' diye bir söz kullandım. Küfür ve hakaret etmedim. Bana gösterilen kırmızı kart çok ağır" savunmasını yaptı. 
   
   
</TEXT>
</DOC>
