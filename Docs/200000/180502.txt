<DOC>
<DOCNO> 180502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/soneko07.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu illerinde ev kiraları arttı, üniveriste öğrencileri bekleniyor 
</HEADLINE>
<TEXT>

     Doğu Anadolu Bölgesi'nde fakülte ve yüksek okulların bulunduğu illerde, ev kiraları diğer illere göre daha pahalı. Öğrenci kayıt dönemlerinde ise ev kiraları iki kat artıyor. 
     Erzurum, Ağrı, Kars, ve Erzincan'da ev sahipleri, illerinde bulunan fakülte ve yüksek okullarında eğitim yılının başlamasını bekliyor. Erzurum Atatürk Üniversitesi ile Kars Kafkas Üniversitesi'ne bağlı fakülte ve yüksek okulların bulunduğu Ağrı ve Erzincan'da, Eylül-Kasım aylarında ev kiraları diğer aylara göre iki kat artıyor. 
     Kaloriferli dairelerin kiraları, Erzurum'da 150 ila 350, Kars'ta 250 ila 400, Erzincan'da 200 ila 300, Ağrı'da 150 ila 200 milyon lira arasında değişirken, Ardahan, Muş, Bingöl ve Iğdır'da ev kiraları 100 ila 200 milyon lira arasında. 
     Erzurum'daki emlakçılardan İsrafil Aşıroğlu, 4-5 öğrencinin birleşerek bir ev kiraladıklarını belirterek, ''Bazı ev sahipleri, daha yüksek fiyatla evlerini kiralayabildikleri için üniversite öğrencilerini tercih ediyor'' dedi. 
     
     ''EV, KARLI BİR YATIRIM DEĞİL'' 
     Erzurum Ticaret ve Sanayi Odası TSO Meclis Başkanı İbrahim Akar Balkar ise bölgede vatandaşların birikimlerini konut sahibi olarak değerlendirdiklerini söyledi. 
     Birikimlerini değerlendirmek isteyenlerin, yatırım araçlarıyla paralarını değerlendirmeleri gerektiğini belirten Balkar, şöyle devam etti 
     ''Bölgenin kalkınması için çok ortaklı şirketlerin kurulması ve yatırımların bu yolda değerlendirilmesi lazım. Malesef bölgemizde insanlar ev sahibi olmayı en iyi yatırım aracı olarak görüyorlar. Bu da bölge ekonomisine darbe vuruyor. 70-80 milyara varan fiyatlarla ev sahibi olup ve bu evi kiraya verme düşüncesi bölgede yeni yatırımların ve istihdam alanların oluşturmasını engelliyor. Birikim sahibi olanlar biraraya gelip, kuracakları şirketlerle yatırım yapmış olarsa ham bölge kalkınır hem kendileri daha fazla gelir kazanır.'' 
     
</TEXT>
</DOC>
