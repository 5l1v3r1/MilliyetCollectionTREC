<DOC>
<DOCNO> 160610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sontur05.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak savaşında Türkiye'ye sığınanlara 3 ay süre... 
</HEADLINE>
<TEXT>

     İçişleri Bakanlığı, savaştan kaçarak Türkiye'ye sığınan Iraklıların 3 ay süreyle sınır dışı edilmemesini kararlaştırdı. Bu uygulamadan savaştan etkilenerek Türkiye'ye kaçan ve BM tarafından mülteci statüsü verilen İranlılar da yararlanacak. 
     İçişleri Bakanlığı, Irak ve İran uyruklu sığınmacılarla ilgili bir genelge yayınladı. Sığınmacıların ikamet ettiği Adana, Afyon, Ağrı, Amasya, Ankara, Aksaray, Bilecik, Burdur, Çankırı, Çorum, Eskişehir, Hakkari, Hatay, Isparta, İstanbul, Kastamonu, Karaman, Kayseri, Kırşehir, Konya, Kütahya, Kırıkkale, Nevşehir, Niğde, Sivas, Tokat, Van, Yozgat ve Şırnak il valiliklerine gönderilen genelgede, ABD'nin Irak'a yönelik düzenlediği harekat sonucu Irak rejiminin yıkıldığı ve halen Irak'taki yeniden yapılandırmanın devam ettiği hatırlatıldı. 
     Irak'taki yapılanma çalışmalarının yanı sıra belirsizliğin de sürdüğü vurgulanılan genelgede, Dışişleri Bakanlığı'nın, savaş dolayısıyla Irak'tan Türkiye'ye kaçan Iraklılar ve Birleşmiş Milletler Mülteciler Yüksek Komiserliği tarafından koruma altına alınan ''mülteci statüsü tanınmış'' İran uyrukluların 3 ay süreyle sınır dışı edilmemesi doğrultusunda talepte bulunulduğu kaydedildi. 
     İçişleri Bakanlığı'nın genelgesinde, savaştan kaçan Iraklıların 31 Ağustos 2003 tarihine kadar sınır dışı edilmemeleri, aynı uygulamadan BM tarafından mülteci statüsü verilen İranlıların da faydalanması talimatı verildi. 
     Bu sürenin bitiminde, İçişleri Bakanlığı aksine bir talimat vermezse, ikinci bir yazıya gerek kalmaksızın savaş sırasında Türkiye'ye gelen Iraklılar ve mülteci statülü İranlılar sınır dışı edilecek. 
     
</TEXT>
</DOC>
