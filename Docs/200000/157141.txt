<DOC>
<DOCNO> 157141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sontur08.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
23 Nisan'da Bingöl Belediye Başkanlığı koltuğuna oturdu ama... 
</HEADLINE>
<TEXT>

     Bingöl depreminde hayatını kaybeden ve 23 Nisan Ulusal Egemenlik ve Çocuk Bayramı'nda ''Belediye Başkanı'' koltuğuna oturan Oğuz Korkmaz'dan geriye kalan fotoğrafları ve video görüntüleri, babasına hediye edildi. 
     Alınan bilgiye göre, 23 Nisan Ulusal Egemenlik ve Çocuk Bayramı'nda ''çocuklara makam koltuklarını devretme'' uygulaması Bingöl'de de gerçekleştirildi ve Bingöl Belediye Başkanı Feyzullah Karaarslan, makamını Kazım Karabekir İlköğretim Okulu 7. sınıf öğrencisi Oğuz Korkmaz'a 14 devretti. 
     Babası Almanya'da işçi olarak çalışan Oğuz Korkmaz, Belediye Başkanı Karaarslan'ın telsizinden, kendi yaşıtları için çocuk parkları yapılması yönünde birimlere anons yaptı. 
     Korkmaz, sembolik belediye başkanlığı görevini babası Zeki Korkmaz'a telefonda anlatarak, mutluluğunu paylaştı. 
     
     VE DEPREM... 
     1 Mayıs'ta meydana gelen depremde Saray Mahallesi'ndeki apartman dairesinin çökmesi sonucu Oğuz Korkmaz, annesi Dilşah ve 13 yaşındaki kardeşi Ahmet enkaz altında kaldı. Aynı apartmanda amcaları Musa Korkmaz ile birlikte toplam 28 kişi yıkılan binanın altında hayatını kaybetti. 
     
     EN ACILI HABER 
     Depremi, Almanya'da öğrenerek Bingöl'e gelen baba Zeki Korkmaz, hayattaki tek varlığı olan iki çocuğu ve eşini kaybetmenin üzüntüsüyle baş başa kaldı. Baba Korkmaz, ''Artık evim ve çocuklarım hayallerimde kaldı '' dedi. 
     
     EN ANLAMLI HEDİYE 
     23 Nisan'da kendi koltuğuna oturan Oğuz Korkmaz'ın depremde öldüğünü öğrenen Bingöl Belediye Başkanı Feyzullah Karaarslan, baba Zeki Korkmaz'a en anlamlı ziyareti gerçekleştirdi. 
     Minik Oğuz'un koltuğuna oturduğu anda çekilen fotoğraflarını çerçeveletip video görüntüsünü de CD'ye kopyalatan Karaarslan, baba Korkmaz'ı Elmalı Köyü'ndeki evlerinde ziyaret etti. 
     Gözyaşları arasında gerçekleşen ziyarette, çocuğundan geriye kalan fotoğrafları alan baba Korkmaz, şunları söyledi 
     ''Ben de çocuklarımdan geriye kalan bir anı arıyordum. Çocuklarımı ve eşimi en son geçen yıl Eylül ayında gördüm. Bu yıl ailemi görmek için temmuz ayında izne ayrılmayı düşünüyordum. Ancak kısmette onları görememek varmış. Çocuklarıma iyi bir gelecek hazırlamak için çalışıyordum. Ama bunlar sonsuza dek hayal olarak kalacak. Başka Oğuzlar'ın ölmemesi için müteahhitleri insafa çağırıyorum.'' Bu arada, evde bulunan kadınların yakınlarını kaybetmenin üzüntüsüyle ağlamaktan gözlerinin morarmış olması dikkati çekti. 
     
     ADI PARKTA YAŞAYACAK 
     Depremde hayatını kaybeden Oğuz ile annesi ve kardeşinin mezarını da ziyaret eden Belediye Başkanı Karaarslan, Oğuz'un Bingöl'de adını yaşatacaklarını bildirdi. 
     23 Nisan'da makamını 1.5 saat süreyle devralan Oğuz'un mantıklı teklifler sunduğunu belirten Karaarslan, ''Oğuz bizi eleştirdi. Yapılması gerekenleri anlattı. Çocuklar için park istedi. Biz de onun istekleri doğrultusunda çocuk parkı yaptıracağız. Bu parka da Oğuz Korkmaz adını vereceğiz ve bundan sonra yüreklerimizde yaşayacak'' dedi. 
     
</TEXT>
</DOC>
