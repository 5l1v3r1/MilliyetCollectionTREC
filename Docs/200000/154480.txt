<DOC>
<DOCNO> 154480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/dunya/adun.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Denktaş'a hayranım' 
</HEADLINE>
<TEXT>

BM Genel Sekreteri Annan'ın Kıbrıs Özel Temsilcisi De Soto, 'Denktaş'a hayranım. Net inançları olan bir insan. Görüşlerinde istikrarlı ve tutumunu değiştirmiyor' dedi 
     Birleşmiş Milletler BM Genel Sekreteri Kofi Annan'ın, Kıbrıs'ta BM gözetiminde yürütülen müzakerelerin başarısızlığa uğramasından KKTC Cumhurbaşkanı Rauf Denktaş'ı birinci derecede sorumlu tutan raporu yazmasında önemli rol oynayan, Genel Sekreter'in Kıbrıs Özel Temsilcisi Alvaro De Soto, sürpriz bir açıklama yaparak "Denktaş'a hayranım" dedi. 
     Kıbrıs Rum kesiminde yayınlanan Politis gazetesine konuşan Perulu diplomat, Denktaş ile ilgili görüşlerinin sorulması üzerine şunları söyledi 
     "Ona hayranım. Net inançları olan bir insan. Görüşlerinde istikrarlı ve tutumunu değiştirmiyor. Bir lider olduğuna tamamen inanıyorum. Sorun, müzakereler sırasında Kıbrıs Türk tarafını yönlendirdiği istikametin, gerçekçi bir çerçeve temelinde çözüme götürememesidir. Ancak ona büyük hayranlık duyuyorum." 
     
     Denktaş'ı takdir ettim 
     Denktaş'ın defalarca, Kıbrıslı Türkler ile Rumların bir arada yaşayamayacağını söylediğini hatırlatan Perulu diplomat, bu nedenle, iki taraf arasında geçişlerin serbest bırakıldığını öğrendiği zaman büyük şaşkınlık yaşadığını söyledi. KKTC'nin, bu adımla bir politika değişikliğine gittiğinden hiç kuşkusu olmadığını ifade eden De Soto, "Şimdi soru, bu değişikliğin doğru yönde mi olduğudur. Denktaş'ın bazı nedenlerle bana öfkeli olduğunu biliyorum, çünkü şaşkınlığımı dile getirdim. Ancak şaşkınlığım memnuniyetimdendir. Denktaş'ı ve aldığı önlemleri takdir ettim" dedi. 
     De Soto, Denktaş'ın KKTC'ye geçişleri kapatması halinde, Rum kesiminde hayal kırıklığına uğrayacak ve sinirlenecek çok kişi bulunduğu söyleyerek, "Kıbrıs halkına" sabır ve sağduyu tavsiyesinde bulundu. 
     
     Sorun henüz çözülmedi 
     Seyahat kısıtlamalarının kısmen kaldırılmasının serbest dolaşıma yönelik atılmış olumlu bir adım olduğunu ifade eden Alvaro De Soto, ancak bu adımın, "Kıbrıs sorununu çözmediği, bölünmüşlüğü ortadan kaldırmadığı, askersizleştirmeyi getirmediği ve malları iade etmediğini" de eklemekten geri kalmadı. BM planının derhal kabul edilmesi ve soruna daimi çözüm bulunması gerektiğini vurgulayan De Soto, "İlgili taraflar, görüşmeyi istiyorsa bizi nerede bulacaklarını biliyorlar" diye konuştu. 
     
     

</TEXT>
</DOC>
