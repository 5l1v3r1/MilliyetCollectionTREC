<DOC>
<DOCNO> 177913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/siyaset/siy02.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
23 polis yaralandı 
</HEADLINE>
<TEXT>
   Ülkücüler polisle çatıştı 
   100 kişilik ülkücü grup, 10 Türkmen'in katledilmesini protesto için KYB önünde eylem yaptı. Dağılın uyarısına taşla karşılık veren gruba, polis copla müdahale etti 
      KEMAL BULUT Ankara 

   
   Kürdistan Yurtseverler Birliği'nin KYB Ankara Temsilciliği önünde Kerkük'te 10 Türkmen'in ölümüyle sonuçlanan olayları protesto etmek isteyen Ülkü Ocakları üyesi grup, polisle çatıştı. Çıkan arbedede 23 polisle 5 gösterici yaralandı. Ülkü Ocakları'na bağlı 100 kişi, dün saat 15.00 sıralarında Kerkük'te yaşanan olayları protesto için Mahatma Gandi Caddesi'ndeki KYB bürosu önüne geldi. Çevik Kuvvet de çevrede geniş güvenlik önlemleri aldı. Yaptıkları basın açıklamasının ardından ABD ve hükümete yönelik sloganlar atan grup, polisin "dağılın" uyarısına karşın eylemlerini sürdürdü. 
   
   Güvenlik önlemleri artırıldı 
   Bunun üzerine Çevik Kuvvet ekipleri "cop" kullandı. Ülkücüler de ellerinde taşıdıkları sopa ve taşlarla karşılık verdi. Polis ile gösterici grup arasında yaşanan arbedede, sopa ve taş darbeleriyle 23 polis yaralanırken, 5 ülkücü de aldıkları "cop" darbelerinden yaralandı. Yaralılardan durumu ciddi olanlar çevredeki hastanelere kaldırılırken, güvenlik önlemlerini arttıran polis, çok sayıda göstericiyi gözaltına aldı. 
   
</TEXT>
</DOC>
