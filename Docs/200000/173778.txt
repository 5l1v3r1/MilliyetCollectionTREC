<DOC>
<DOCNO> 173778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sonspo32.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlu futbolcular çok iddialı.. 
</HEADLINE>
<TEXT>

     Bursaspor'un Malatyaspor'dan transferi eski Beşiktaşlı Sertan Eser, takımın geçen yılki atmosferini silmek zorunda olduklarını belirterek, ''Futbolcu kalitesinden önce, ekip ruhu önemlidir. Bunu yakalarsak çok başarılı oluruz'' dedi. 
     Sertan, antrenmanın ardından Rumen Oyunu Ioan Ganea ile birlikte düzenlediği basın toplantısında, iyi bir hazırlık dönemi geçirdiklerini, eski oyuncuların, yeni transferlerin ve gençlerin çok kısa sürede kaynaştığını söyledi. 
     Ligin ilk haftasında Gaziantepspor ile karşılaşacaklarını anımsatan Sertan, kendi sahalarında onayacakları bu maça, yeni bir heyecan ve galibiyet parolasıyla çıkacaklarını ifade etti. 
     Tecrübeli futbolcu, Teknik Direktör Gheorghe Hagi'nin de katkısıyla iyi bir kamp dönemi geçirdiklerini ve lige hazır olduklarını gösterdiklerini belirterek, ''Gaziantepspor güçlü bir ekip. Ama, biz de ilk maçımızı kazanmak istiyoruz. Eksiğimiz yok. Okan'ın form tutması, Ganea'nın hazırlık maçında gol atması, bizi rahatlattı'' diye konuştu. 
     Profesyonel futbol yaşantısı boyunca öğrendiği en önemli şeyin, ''Başarı için inanmak gerek'' olduğunu anlatan Sertan, şöyle devam etti 
     ''Biz iyi bir takımız ve buna inanıyoruz. Bizde birey değil, takım başarısı önemli. Rakiplerin güçlü olması, iyi transferler yapması önemli değil. Futbolcu kalitesinden önce, ekip ruhu önelidir. Bunu yakalarsak çok başarılı oluruz. Bu nedenle Gaziantepspor'u yenerek, lige iyi bir başlangıç yapmak istiyoruz.'' ''Hiçbir futbolcu ilk haftalarda başarılı olmaz. Ben de gerçek performansımı 2-3 haftadan sonra yüzde 90 oranında sahaya yansıtırım'' diyen Sertan, bugüne kadar gittiği tüm takımlarda başarılı olduğunu, hedefinin yeşil-beyazlı forma altında kariyerini en üst düzeye çıkarmak olacağını sözlerine ekledi. 
     
     GANEA NE DEDİ 
     Rumen oyuncu Ioan Ganea ise takıma uyum sağlamakta geciktiğini, bu nedenle hazırlık maçlarında gerçek performansını yansıtamadığını ifade etti. 
     Hazırlık maçlarında gol atamamanın kendisini strese sokmadığını, asıl önemli şeyin lig maçlarındaki performansı olduğunu dile getiren Ganea, ''Lig başlayınca gollerimi atmaya başlayacağım'' dedi. 
     Rumen oyuncu, kısa süreli geçiş döneminin ardından takım arkadaşlarıyla kaynaştığını ifade ederek, ''Gol sayısı vermiyorum, ama atabildiğim kadar atıp Bursaspor'un başarısında pay sahibi olmak istiyorum'' diye konuştu. 
     Forvetteki partneri Okan'ın teknik, kendisinin ise güçlü oyuncu olduğunu belirten Ganea, birbirlerini tamamlayarak başarılı olacaklarına inandığını söyledi. 
     Ganea, ''Gol atamamanın pas alamamayla ilgisi var mı Takıma takviye gerekli mi '' yönündeki soruya ise ''Benim işim oynamak. Transfer antrenörlerin görevi. Takımda yorgunluk vardı. O nedenle fazla gol atamadım. Herkes şuna inansın, Gaziantepspor maçında problem olmayacak'' yanıtını verdi. 
     
</TEXT>
</DOC>
