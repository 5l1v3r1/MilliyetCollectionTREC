<DOC>
<DOCNO> 197711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/magazin/amag.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Her telden çalacaklar 
</HEADLINE>
<TEXT>

   'Türkiye Popstar'da yarış iyice kızıştı. Şimdilik favoriler Serkül, Barış ve Bayhan. Ama artık yarışma 'makas değiştirecek' ve bakalım neler olacak 
      Ali'ce Ali Eyüboğlu 
   
   Kanal D izleyicilerinin büyük ilgi gösterdiği "Türkiye Popstar"da ipi kimin göğüsleyeceği 9 hafta sonra belli olacak. Yarışmayı izlemek için her hafta ekran karşısına geçen seyircilerin şimdilik üç favorisi var Serkül, Barış ve Bayhan. 
   
   Fırça yediler 
   Bu tablonun önümüzdeki haftalarda değişme ihtimali ise oldukça yüksek. Çünkü, Nükhet Duru'ya, "Aşkından Ölebilirim"de vokal yapabilmek için şarkının sözlerini 24 saatte ezberleyemeyen popstar adayları yapımcı Işıl Karpuzoğlu'ndan fırça yedi. Adaylar önümüzdeki haftalarda pop dışına çıkacaklar. 
   Adaylar, arabeskten halk müziğine, sanat müziğinden yabancı müziğe kadar farklı branşlarda da hünerlerini sergilemeye başlayacak ve asıl cümbüş o zaman başlayacak. 
   
   İmza kuyruğu 
   Adaylara her hafta cep telefonu mesajlarıyla SMS 220 bin civarında oy geliyor. Jürinin elediği ama halkın oylarıyla yarışmaya dönen Serkül Kan, h l seyircilerden en fazla oy alan isim. Yarışmanın yapıldığı Yeditepe Üniversitesi'nin salonu her hafta yüzlerce meraklı ile doluyor. En büyük alkışı ise Bayhan alıyor. Salondaki seyirciler Bayhan, Abidin ve Barış başta olmak üzere adaylarla fotoğraf çektirmek ve imza almak için kuyruklar oluşturuyor. Bu ilgi de 'popstar' olma hayali kuran adayları havaya sokuyor. 
   
   Jüriden intikam 
   Yarışmacılar 1 Kasım'da girdikleri kampta sadece şan ve koreografi dersleri almıyor. Rana Şen, haftanın üç günü kampa gidip adaylara psikolojik destek veriyor. Ama bu destek bile her hafta adaylardan birinin jüriye patlamasını engelleyemiyor. Adaylar, cuma akşamı performanslarını beğenmeyen jüri üyelerine, bir gün sonra seyircilerden gelen oylarla sıralama açıklanınca, "En iyi cevabı halk verdi" deyip intikamı alıyor. 
   
   Şarkımı söyletmem 
   Bu arada DMC, 13 adayın birer şarkı söylediği bir albül çıkarıyor. Yarışmanın favori isimlerinden Bayhan, elbümde "Sen Ağlama"yı okumak istedi. Ancak, söz yazarı Aysel Gürel, "O adamın parçamı okumasını istemiyorum" deyince Bayhan'a da "Seninle Olmak Var Ya" kaldı. 
   24 gündür kaldıkları kamptan iki gün bayram iznine çıkan popstar adaylarına favorilerini sorduk. Anketten en çok oy Barış ve Bayhan'a çıktı. "Popstar"ın birincisini Kanal D seyircileri seçecek ama onun gerçekten popstar olup - olamayacaklarını ise müzikseverler belirleyecek. 
   
   
   
</TEXT>
</DOC>
