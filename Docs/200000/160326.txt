<DOC>
<DOCNO> 160326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/yazar/uras.html </URL>
<DATE> 2003/06/01/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
TÜSİAD'ın 'biz ettik, siz etmeyin' misyonu 
</HEADLINE>
<TEXT>

     ABD bizim dostumuz diyoruz ama... "Ne biçim dost ise .." Yıllardır bizi "horlar" durur... Biz de, "biz ettik, siz etmeyin..." diyerek yıllardır ABD yöneticilerinin gönüllerini almak için helak oluruz... TÜSİAD, büyük sanayici ve işadamlarının derneği... Serbest piyasa ekonomisinde sanayiin ve ticaretin gelişmesine öncülük etmek, özel sektörün sorunlarını, görüşlerini kamuoyuna duyurmak için 1972'de kuruldu. Ama kurulduğundan bu yana TÜSİAD "ABD ile arayı düzeltmek için çırpınmaktan yorgun düştü." 
     TÜSİAD'ın "biz ettik, siz etmeyin misyonu" 1975 yılında başladı. ABD yönetimi Kıbrıs sorunu nedeniyle Türkiye'ye "ekonomik ve askeri" ambargo uyguluyordu. Türk hükümeti ile ilişkileri dondurmuştu. Feyyaz Berker başkanlığında bir heyet iki defa üst üste ABD'ye gitti. Heyet Washington'da zamanın başkanı tarafından kabul edildi. Kongre üyelerinin çoğu ile temas sağlandı. Heyette Dr. Nejat Eczacıbaşı, Rahmi Koç, Asım Kocabıyık, Jak Kamhi, Fred Burla, Necati Akçağlılar gibi önde gelen sanayiciler vardı. Ben de görevim nedeniyle bu iki seyahate katıldım. Dışişleri Bakanlığı ile zamanın Başbakan'ının bilgisi ve ilgisi ile yapılan bu seyahatlerin ambargonun kaldırılmasında olumlu etkisi görüldü. 
     O zamandan beri TÜSİAD heyetleri ABD'ye gider gelir. Ekonomik sorunlardan çok siyasi sorunları tartışır. Çözümüne yardımcı olmaya çabalar. Şimdilerde Washington'da devamlı bir de temsilciliği var. 
     Tuncay Özilhan başkanlığında, yönetim kurulu üyeleri Arzuhan Yalçındağ, Ömer Aras, Pekin Baran, Cem Duna, TÜSİAD üyeleri Selim Demiren, Şerif Egeli, Andrew Glass, John McCart, ve Mustafa Sayintaç ile TÜSİAD danışmanları İlter Türkmen ve Soli Özel'den oluşan bir TÜSİAD heyeti geçen hafta gene Washington'da, "biz ettik, siz etmeyin" misyonunda idi. 
     
     Birçok görüşme yaptılar 
     TÜSİAD heyeti Washington'da, 1 Ulusal Güvenlik eski Danışmanı Brent Scowcroft, 2 New York Times'da devamlı Türkiye aleyhine yazan, William Safire, 3 Türkiye'nin belalısı, Savunma Bakan Yardımcısı Paul Wolfowitz, 4 Hazine Bakanlığı Müsteşarı John Taylor, 5 Dışişleri Bakanlığı Müsteşarı Marc Grossman, 6 ABD Başkanı Irak özel danışmanı Zalmay Khalilzad, 6 ABD Başkanı Avrupa ve Avrasya özel danışmanı Fried, 7 Türkiye'ye büyükelçi olarak gelecek olan ABD Başkan Yardımcısı özel danışmanı Edelman, 8 Ege, Güney Kafkasya ve Orta Asya Direktörü Matt Bryze ile görüştü. Cumhuriyetçi ve Musevi örgütleri temsilcileri, Dışişleri ve Ulusal Güvenlik Konseyi yetkilileriyle toplantılar yaptı. 
     New York'ta ise BM Genel Sekreteri'nin Kıbrıs eski özel temsilcisi Alvaro DeSoto ile görüşen heyet, New York Times, Wall Street Journal, Fortune gibi yayın organlarının yazarlarını ve editörlerini ziyaret etti. Bu kadar politik ağırlıklı program içinde0 esas ilgi alanına giren sadece üç temas vardı TÜSİAD üyeleri Citibank'ı, Morgan Stanley'i ve de Standard Poor's'u da ziyaret etti. 
     TÜSİAD'ın bu "biz ettik, siz etmeyin" misyonu iki güzel konser ile renklendirilmişti. Flüt sanatçısı Şefika Kutluer, Washington'da "The Kennedy Center"de, New York'ta "The Scandinavia House"de J.S. Bach'ın melodileriyle "jazz" yaptı. Şefika Kutluer'in "jazz" düzenlemesi ilk defa dinleyici önünde seslendirildi. TÜSİAD Washington'daki konsere 250, New York'taki konsere 150 kişiyi davet etmişti. 
     Davetlilere güzel bir paket içinde seramik sanatçısı Mehveş Demiren'in özel olarak hazırladığı Türk motifli seramik panoları ile Şefika Kutluer'in CD'si hediye edildi. Mehveş Demiren 400 davetli için farklı desen ve renklerde küçük seramik panolar yapmıştı. Ben kızımı görmek için New York'ta bulunduğum için New York'taki flüt konserini dinledim. TÜSİAD'çılara "merhaba" demek imkanım oldu. 
     
     

</TEXT>
</DOC>
