<DOC>
<DOCNO> 164261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/guncel/gun03.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türbanlı öğrenci diploma 'alamadı' 
</HEADLINE>
<TEXT>

Cumhuriyet Üniversitesi'nin diploma töreninde türbanını çıkarmayan öğrenciler, teller arkasından arkadaşlarını izledi 
     ERAYDIN AYTEKİN ADEM GÖKÇEN DHA 

     Sivas Cumhuriyet Üniversitesi Rektörlüğü'nün 2002 - 2003 öğretim yılının sona ermesi nedeniyle düzenlediği diploma törenine türbanlı öğrenciler alınmadı. 2800 öğrenci için düzenlenen törene, ancak 1250 öğrenci katılabildi. Kız öğrenci sayısının çoğunluğu oluşturduğu İlahiyat Fakültesi'nin öğrencileri, türbanlarını çıkarmayı reddetti. Erkek öğrenciler ise kız arkadaşlarının törene katılmak istemediklerini belirterek, yorum yapmaktan kaçındı. Diğer fakültelerde okuyan bazı kız öğrenciler ise, diploma töreninin yapıldığı tel örgülerle çevrili stadyuma peruk takarak girdi. 
     
     TÜRBAN ÜZERİ KEP 
     Törene saçlarını açarak giren bazı öğrenciler stat dışına çıkar çıkmaz yeniden türban taktı. Bazıları da türban üzerine kep ve cüppe giyerek hatıra fotoğrafı çektirdi. İlahiyat Fakültesi'nin kız öğrencileri, yasakla ilgili olarak şunları söyledi "Sadece bir arkadaşımız başı açık olduğu için törene gidebilecekti. O da kendi isteğiyle törene katılmaktan vazgeçti. Bir kısmımız tören alanına dahi gelmedi. Bizler de mecburen töreni tel örgülerin arkasından ve tribünlerden izlemek zorunda kaldık." 
     

</TEXT>
</DOC>
