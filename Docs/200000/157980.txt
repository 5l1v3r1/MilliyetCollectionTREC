<DOC>
<DOCNO> 157980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sondun03.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rakamlarla Irak savaşı... 
</HEADLINE>
<TEXT>

     Irak savaşının ABD'ye maliyetinin 917 milyon dolar olduğu bildirildi. 
     ABD Savunma Bakanı Donald Rumsfeld'in emriyle hazırlanan 16 sayfalık rapora göre, Washington'ın Irak savaşı için bölgeye konuşlandırdığı asker sayısı 423 bin 998. Diğer koalisyon güçleri de 42 bin 987 asker gönderdi. Irak savaşı için seferber edilen toplam asker sayısı New Mexico'nun Albuquerque kenti nüfusuna karşılık geliyor. 
     Savaşın 720 saat sürdüğü belirtilen raporda, müttefiklerin 41 bin 400 sorti yaptıkları ve toplam 18 bin 622 ton yakıt harcadıkları belirtildi. Savaşta uçakların harcadığı yakıtın tamamıyla bir Boeing 737 tipi yolcu uçağı 12 yıl boyunca havada kalabilir. 
     Irak savaşında kullanılan 1801 uçağın 138'i hariç tamamı Amerikalılara ait uçaklardan oluştu. Irak halkına 81 ayrı içerikte 31 milyar 800 bin el ilanı atıldı. El ilanları uçuca eklenirse 120 bin 454 rulo tuvalet kağıdına karşılık geliyor. 
     Rapora göre, koalisyon güçleri savaşta 20 uçak kaybettiler, ancak bunun sadece 7'si düşman ateşiyle düştü. Arama kurtarma ekipleri 55 ayrı görevde toplam 73 kişiyi kurtardılar. 
     İstihbarat amaçlı görev yapan 80 uçak, savaş alanının 42 bin fotoğrafını ve 3200 saatlik filmini çekti, Irak haberleşmesini toplam 2400 saat süreyle dinledi. 
     ABD Savunma Bakanlığı'nca hazırlanan rapora göre, savaşın maliyeti 917 milyon 744 bin 361 dolar 55 cent. Bu da Amerikan ekonomisinin 2001'deki toplam üretiminin 46 dakika 10.5 saniyesine karşılık geliyor. 
     
</TEXT>
</DOC>
