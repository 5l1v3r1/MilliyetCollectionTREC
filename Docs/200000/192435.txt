<DOC>
<DOCNO> 192435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sondun21.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
"Evde Tek Başına"nın yıldızı kamera karşısına geri dönüyor 
</HEADLINE>
<TEXT>

     ''Evde Tek Başına'' filminin yıldızı Macaulay Culkin'in, 2004 sonbaharında yayına girebilecek komedi şovunu da içeren bir dizi proje için NBC televizyonuyla anlaşma imzaladığı bildirildi. 
     Variety gazetesinin internet sitesinde yer alan haberde, NBC televizyonu yetkilisi Kevin Reilly, Culkin'in, ''Late Night'' adlı sohbet programıyla tanınan Conan O'Brian'la bir projede yer alabileceğini söyledi. 
     Culkin'i ''geleneklere uymayan bir biçimde kullanacaklarını'' belirten Reilly, ''Onu küçük ve romantik aktör olarak göreceğinizi sanmıyorum, onu şaşırtıcı, belki biraz da olağandışı göreceksiniz'' dedi. 
     Reilly, bazı çocuk yıldızların yeteneklerini yetişkinliğe aktarmanın yolunu bulduğunu belirterek, ''Macaulay'ın da geri dönmek ve bir star olarak yeniden ortaya çıkmak için doğru zamanı beklemiş olduğunu düşünüyorum'' diye konuştu. 
     
</TEXT>
</DOC>
