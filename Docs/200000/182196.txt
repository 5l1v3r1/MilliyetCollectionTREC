<DOC>
<DOCNO> 182196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/siyaset/siy03.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Scooter' krizi bir türlü çözülemedi 
</HEADLINE>
<TEXT>

   Kırklareli'nde polisin el koyduğu Scooter için nasıl bir işlem olacağı belirlenemedi. Son olarak Avrupa Birliği'nden görüş istendi 
      GÜLÇİN ÜSTÜN Ankara 

   
   Kırklareli'nde polisin ruhsatsız ve plakasız olduğu gerekçesiyle el koymasıyla başlayan "scooter krizi" Brüksel'e uzandı. Emniyet'in işin işinden çıkamaması üzerine devreye giren Sanayi ve Ticaret Bakanlığı, motorlu araç sınıfında yer almayan scooter'larla ilgili olarak Avrupa Birliği'nden AB görüş istedi. 
   Kırklareli'nde polis geçen cumartesi trafikte scooter kullanan bir kişiyi durdurarak ehliyeti olup olmadığını sordu. Olumsuz yanıt üzerine araca ruhsat ve plakası bulunmadığı gerekçesiyle el koyan polis, nasıl bir işlem yapacağı konusunda kafası karışınca durumu Kırklareli Emniyet Müdürlüğü'ne bildirdi. Scooter'ın hangi araç sınıfına girdiğine karar veremeyen Kırklareli Emniyeti de konuyu Emniyet Genel Müdürlüğü'ne iletti. 
   
   Avrupa'da ayrı yolları var 
   Ancak Genel Müdürlük de sorunu çözemedi ve Sanayi ve Ticaret Bakanlığı'ndan görüş istedi. Bakanlık, Motosiklet Alt Komisyonu'nu ve AB'nin ilgili birimlerine yazı yazarak scooter'ların bisiklet ya da motosiklet sınıfına girip girmediğini sordu. Sanayi ve Ticaret Bakanlığı Sanayi Genel Müdür Yardımcısı Abdullah Altınsoy, yürürlükteki Üç ve Dört Tekerlekli Motosiklet Kanunu'nda konuya ilişkin bir madde olmadığını belirterek şu bilgileri verdi "Avrupa'da bu araçlar için ayrı yollar mevcut. Bu nedenle bizim onların uygulamasından yararlanmamız mümkün değil. Yasalarında, scooter'larla ilgili 'trafikte kullanılmaz' ibaresinin yer aldığını gördük. Elektrikli scooter'lar motorlu araç sınıfında yer almıyor. Benzinli olanlar konusunda tereddütte kaldığımız için Motosiklet Alt Komisyonu'ndan ve AB'nin ilgili biriminden görüş istedik. Buna göre birkaç gün içinde gerekli görüşü bildireceğiz." 
   
   Tescile gerek yok 
   Emniyet Genel Müdür Yardımcısı ve Trafik Hizmetleri Başkanı Abdullah Bolcu, scooter'ların bisiklet sınıfına sokulması durumunda, trafiğe tescil yaptırmaya ya da ehliyetli kullanmaya gerek kalmayacağını kaydetti. Bu araçların motosiklet sınıfına sokulması durumunda trafik tescili ve ehliyetli kullanma zorunluluğu bulunduğunu vurgulayan Bolcu, "Bisikletle motosiklet arası sınıfa sokulursa o zaman araç tesciline ihtiyaç kalmayacak, yalnız bu durumda A1 dediğimiz tip ehliyetle kullanılabilecek" dedi. 
   
</TEXT>
</DOC>
