<DOC>
<DOCNO> 193855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sontur23.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan ailesinin avukatına konulan tedbirin kaldırılmasına itiraz 
</HEADLINE>
<TEXT>

     Tasarruf Mevduatı Sigorta Fonu TMSF , Uzan ailesinin avukatlığını yapan Turgut Tavşanoğlu ile hukuk bürosunun üzerine konulan tedbiri kaldıran Şişli 5. Asliye Ceza Mahkemesi'nin kararına itiraz etti. 
     TMSF avukatlarınca ilgili İstanbul Ağır Ceza Mahkemesi'ne gönderilmek üzere Şişli 5. Asliye Ceza Mahkemesi'ne verilen itiraz dilekçesinde, Şişli 2. Sulh Ceza Mahkemesi'nin 14 Ağustos 2003 tarihinde İmar Bankası'nın eski yöneticileri ile Tavşanoğlu Hukuk Bürosu'nun da aralarında bulunduğu 119 kişi ve tüzel kişi hakkında, 4969 sayılı Bazı Kanun ve Kanun Hükmünde Kararnamelerde Değişiklik Yapılmasına Dair Kanun kapsamında tedbir konulduğu anlatıldı. 
     Bu tedbirin, Şişli 5. Asliye Ceza Mahkemesi'nce, 19 Ağustos 2003 tarihinde tedbir gerekçeleri konusunda belge ve bilgi talep edilmeksizin dosya üzerinden kaldırıldığı kaydedilen dilekçede, Turgut Tavşanoğlu'nun Uzan Grubu adına off-shore mudilerine 10 milyar liraya kadar ödeme yapacağını bildirdiği ve bu şekilde Uzan Grubu adına hareket ettiğinden tedbir kararı alındığı bildirildi. 
     Söz konusu tedbirin alacaklıların haklarının korunması ve tespit edilen zararların asgariye indirilmesi amacıyla talep edildiği belirtilen dilekçede, Şişli 5. Asliye Ceza Mahkemesi'nin tedbirin kaldırılmasına ilişkin kararının kaldırılması ve Turgut Tavşanoğlu hakkında yeniden tedbir kararı alınması istendi. 
     İtirazı, üst mahkeme konumunda bulunan İstanbul Ağır Ceza Mahkemesi değerlendirecek. 
     Tavşanoğlu, dün yaptığı açıklamada, İmar Off-Shore'un avukatlığından ayrıldığını, GP Genel Başkanı Cem Uzan'ın avukatlığını ise sürdüreceğini bildirmişti. 
     
</TEXT>
</DOC>
