<DOC>
<DOCNO> 169818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sonspo13.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Görüşmeler başladı... Kulüplerin stad borçları ne olacak.. 
</HEADLINE>
<TEXT>

     Gençlik ve Spor Genel Müdürü Mehmet Atalay, futbol kulüplerinin yaklaşık 9 trilyon lirayı bulan stat kira borçlarının ödenmesi için kulüplerle karşılıklı anlayış içerisinde görüşmelerin sürdürüldüğünü bildirdi. 
     Atalay, resmi ziyaret için bulunduğu Bulgaristan'dan dönüşünde İstanbul Atatürk Havalimanı'nda gazetecilerin konuya ilişkin sorularını yanıtladı. 
     Kulüplerin geçmişten kalan ve yıllardır ödemedikleri borçlar için bir çalışma başlattıklarını kaydeden Atalay, ''Bu konuyla ilgili kulüplerle karşılıklı görüşüyoruz. 'Birikmiş borçları zamana yayarak ödeyin' diyoruz. Bu ödemeleri yapmaya başlayanlar var, yapacaklar var. Şu anda bir problem gözükmüyor'' diye konuştu. 
     Gaziantepspor Kulübü Başkanı Celal Doğan'ın stat kira borçlarını ödemeyeceği yönünde yaptığı açıklamaların sorulması üzerine de Atalay, ''O manaya gelecek bir şey söyleyeceğini zannetmiyorum. Konuşup anlaşacağız. Diğer kulüpler gibi, zamana yayacağız. Devletin parasını kimsenin ödememesi gibi bir durum olmaz. Kendisi kamu alacaklarının ne demek olduğunu iyi bilir. Silme gibi bir olay olmaz'' dedi. 
     
     ATATÜRK OLİMPİYAT STADI 
     Mehmet Atalay, Galatasaray'ın yeni sezonda maçlarını oynayacağı Atatürk Olimpiyat Stadı çevresindeki yol çalışmalarıyla ilgili de şunları söyledi 
     ''Statta 30 bin seyirci için hiçbir problem yok. Ancak 80 bin seyirciye göre hareket etmemiz gerekiyor. Ancak burada oynanacak Galatasaray-Fenerbahçe maçı biraz erken oldu. Eğer çalışmaları yetiştirebilirsek belki 80 bin seyirciyle oynanır, yetiştiremezsek bir kontenjan belirleriz.'' Atalay, bir başka soru üzerine de Türkiye-İngiltere maçının Fenerbahçe Şükrü Saracoğlu Stadı'nın oynanmasıyla ilgili olarak, ''Benim şahsi görüşüm de Fenerbahçe Şükrü Saracoğlu Stadı'nda oynanması. Orada oynarsak daha avantajlı oluruz'' dedi. 
     Bulgaristan'a yaptığı ziyarete ilişkin de Atalay, ''Bulgaristan, sporda geçmişi çok büyük olan bir ülke. Bizim sporcuların bu ülkeden tecrübe edinmesi gerekiyor. İkili ilişkileri geliştirerek birbirimizden daha çok faydalanacağız'' diye konuştu. 
     
</TEXT>
</DOC>
