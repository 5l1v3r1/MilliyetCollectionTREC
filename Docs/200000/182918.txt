<DOC>
<DOCNO> 182918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/soneko23.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan 3-4 yılda 60 borç çevirme rasyosunu tuttururuz 
</HEADLINE>
<TEXT>

     Devlet Bakanı Ali Babacan, en önemli konunun borç stoğu, bunların faizi ve borç döndürme rasyosu olduğuna işaret ederek, ''borç stoğunun GSMH'ya oranı hızla düşüyor, beklenen senaryoda 3-4 yılda Maastricht kriteri olan yüzde 60 rasyosunu tutturabiliriz görünüyor. Bu aslında kötümser bir tahmin, çok daha iyi olacağını düşünüyorum'' dedi. 
     Devlet Bakanı Babacan bugün düzenlediği basın toplantısının ardından gazetecilerin sorularını yanıtlarken, ekonomideki iyileşmelerin Hazine'ye getireceği rahatlamayı sorması üzerine, Hazine açısından en önemli konunun borç stoğu, bunların faizi ve vadesi ile borç döndürme rasyosu olduğunu söyledi. 
     Borç stoğunun GSMH'ya oranının yüzde 92'lerden hızla yüzde 60'lara doğru düşdüğünü belirten Babacan, borç döndürme oranının da Ağustos-Aralık döneminde ortalama yüzde 77 hedeflendiğini, ödenenden daha az borçlanmanın faizler üzerindeki önemli sonuçlarının görüldüğünü anlattı. 
     Gelecek yıl için yaptıkları çalışmalarda gördükleri rasyo oranının 1994 yılı için yüzde 85 gibi göründüğünü kaydeden Bakan Babacan, bunun içinde ABD'den sağlanacak kredinin bulunmadığını, bunun sağlanması halinde bu oranının daha da aşağılara inebileceğini bildirdi. Babacan, bu rakamların daha çok ham olduğunu, değişebileceğini, 17 Ekim'de ortaya çıkacak bütçe rakamlarıyla da bu rakamların daha çok belirginleşeceğini söyledi. 
     Borç stoğunun makul düzeye ininceye kadar sıkı maliye politikalarına devam etme zorunluluğuna dikkat çeken Babacan, başka çare bulunmadığını, yüksek borçla Türkiye'nin orta ve uzun vadede ekonomik istikrara kavuşmasının mümkün olmadığını vurguladı. 
     
     IMF İLE İLİŞKİLER 

     IMF ile ilişkilerin bundan sonra ne şekilde olacağına ilişkin bir başka soruya karşılık da Babacan, ''2004'ten sonra IMF ile hangi formatta çalışılacağı konusunu 2004 yılının ortalarında ele alacağız. O zamana kadar konuşulmayacak, görüşülmeyecek'' dedi. 
     G7 gelişmiş 7 büyük ülke ülkelerinin bile bir programa tabii olduğunu, ABD, Japonya ve Almanya hakkında da IMF'nin yılda bir defa ekonomisi hakkında içinde eleştirilerin de yer alabildiği raporlar hazırladığını anlatan Babacan, şöyle devam etti 
     ''IMF ile artık çalışılmayacak, bitecek kovulacak, böyle bir şey yok. Özellikle kurucusu olduğumuz IMF ile tüm diğer uluslararası kuruluşlarla olduğu gibi ilişkilerimiz sürecek. Burada önemli olan Türkiye için en iyi format hangisi ise o formatta ilişkiler devam edecek.'' 
     
     ''BÜTÇE BİZİ SON DERECE ZORLUYOR'' 

     Memur zammı ile ilgili görüşmelerin uyuşmazlıkla sonuçlandığını, gelinen son noktanın, sağlanabilecek finansmanın son noktası olup, olmadığı yönündeki soruya karşılık da Babacan, şunları söyledi 
     ''Memurlarımızın sıkıntısını çok iyi anlıyorum. Öte yandan da makro dengelerimiz var, bütçe hedeflerimiz var. Burada Türkiye'nin orta ve uzun vadede ekonomik istikrarı için sıkı Maliye politikalarının devam etmesi gerekir. Önümüzde yaklaşık 1 aylık bir süreç var, tüm bütçe dengeleri ortaya çıktıktan sonra memur maaşlarıyla ilgili tablo ele alınabilecek. 
     Ancak bütçe bizi son derece zorluyor. Özellikle gelirler tarafında ciddi sıkıntılar var. 
     Kayıtdışı ekonomi çok çok büyük noktalara ulaşmış durumda ve özellikle direkt vergileri toplamakla ilgili çok ciddi sıkıntılar var. Türkiye bütçe dengelerininin orta vadede sağlıklı değerlere kavuşması için kayıttışı ekonomiyle mutlaka ve mutlaka mücadele etmemiz gerekiyor. 
     Maliye Bakanlığımızın son bir kaç aydır bu konu üzerine hassasiyetle eğiliyor olması son derece sevindirici. Aksi halde kayıtdışı ile ilgili tablo her geçen sene daha olumsuza doğru gidiyor. Yani kayıtdışı her yıl daha da büyüyor. Bu da orta ve uzun vadede bütçe yapımızda ortaya çıkan son derece büyük bir risk. Ne zaman ki Türkiye sıhatli gelir kaynaklarını.. bir defalık vergilerle olmaz. Bu da tüm sıhatli ekonomilerde olduğu gibi... direkt vergileri toplamakla ilgili çok ciddi sıkıntılar var. Kayıtdışı ile çok ciddi mücadele edilmesi gerekiyor. Aksi halde kayıtdışı her sene daha büyüyor. Bu orta ve uzun vadede büyük bir risk. Bütçe gelirlerinin çok önemli bir kısmı ya dolaylı vergi ya ücretlerden alınan vergi. Bu uzun vadede sürdürülebilir bir yapı değil.'' Faiz dışı fazlanın fiktif olduğuna dönük eleştirilere de yanıt veren Bakan Babacan, bu konuda şeffaf bir uygulama olduğunu, uluslararası kuruluşların bütün gelişmeleri izlediğini söyledi. 
     Yalnız faiz dışı fazla hedefinin, tüm kamu sektörünü içerdiğini, bu nedenle bazı kuruluşlardan verilerin 45 günlük bir gecikmeyle kendilerine ulaştığını, bu nedenle olumlu-olumsuz sürprizler olabildiğini anlatan Bakan Ali Babacan, bu nedenle her ay açıklanan rakama bakarak, hedefin tutup, tutmadığını söylemenin doğru olmadığını kaydetti. 
     6. Gözden Geçirme'de çok detaylı çalışmalar yapılarak tekrar bakılacağına işaret eden Babacan, bir sapma olduğunda hemen tedbirler aldıklarını belirterek, önemli bir sapma olacağını düşünmediğini bildirdi. 

     
</TEXT>
</DOC>
