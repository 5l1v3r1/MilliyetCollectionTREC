<DOC>
<DOCNO> 177545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/dunya/adun.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yol Haritası' yolda kaldı 
</HEADLINE>
<TEXT>

   İsrail'in, HAMAS liderlerinden Ebu Şanab'ı öldürmesinin ardından örgüt militanlarına İsrail'in her köşesini vurma çağrısı yapıldı 

İsrailli yetkililer, İsmail Ebu Şanab'ın öldürülmesini 'Bu daha başlangıç' diye tanımlarken, barış süreci büyük darbe aldı 
      DIŞ HABERLER SERVİSİ 

   
   100 bin kişiden intikam yemini    HAMAS'ın siyasi liderlerinden İsmail Ebu Şanab ile 2 korumasının önceki gün İsrail tarafından öldürülmesi, 2005 yılında bir Filistin Devleti kurulmasını öngören "Yol Haritası" barış sürecine büyük bir darbe vurdu. Ebu Şanab'ın dün Gazze'de düzenlenen cenaze töreninde 100 bin kişi intikam sloganlarıyla yürürken, cenazede konuşan bir HAMAS militanı, "Yol Haritası'nı gömdük" dedi. 
   Daha önce İsrail'in suikast girişiminden kurtulan HAMAS liderlerinden Abdülaziz Rantisi de, "İsrail'in kendisini ve diğer HAMAS liderlerini öldürmesi halinde yönetimi devralacak gizli liderliğin hazır olduğunu" açıkladı. 
   HAMAS'ın askeri kanadı İzzeddin El Kassam Tugayı, militanlarına, "İsrail'in her köşesini vurmaları" çağrısı yaptı. HAMAS'ın ruhani lideri Şeyh Yasin de, "tüm kırmızı çizgilerin geçildiğini" belirterek, İsraillilerin "bedel ödeyecekleri" tehdidini savurdu. HAMAS ve İslami Cihad örgütleri, yedi haftadır süren ateşkesi bitirdiklerini, ortak bir bildiriyle dün resmen açıkladılar. 
   
   İsrail Merhamet etmeyeceğiz    İsrail, Filistinli militanlara yönelik saldırıların artacağı tehdidinde bulundu. İsrailli üst düzey bir güvenlik yetkilisi, HAMAS lideri Ebu Şanab'ın öldürülmesini "sadece başlangıç" diye nitelendirdi. Bu uyarıdan önce üst düzey İsrailli askeri yetkililer de, yeni bir intihar saldırısı olması halinde, diğer HAMAS liderlerini de öldürmeyi planladıklarını duyurmuştu. Adını vermeyen bir başka üst düzey İsrailli yetkili ise, "Teröristlere merhamet yok. Saldırıları düzenleyenlere de, plan yapıp emir veren teröristlere de saldırmaya devam edeceğiz" dedi. İsrail Radyosu da, ordunun yeni "nokta operasyonları" düzenleyerek HAMAS militanlarını hedef almayı sürdürebileceğini duyurdu. İsrail ordusu, önceki gece Batı Şeria'nın Nablus ve Cenin kentlerine girdi. Cenin'de Filistinlilerle İsrail askerleri arasında çatışma çıktı. Kentte sokağa çıkma yasağı uygulanırken, İsrail tankları dün gün boyu Nablus'tan ayrılmadı. İsrail ordusu, Gazze Şeridi'nin kuzeyini güneyine bağlayan anayolda, Guş Katif Yahudi yerleşim birimi yakınında yeniden bariyer kurarak bölgeyi ikiye böldü. Bu anayol, Yol Haritası barış süreci çerçevesinde açılmıştı. 
   
   
   
</TEXT>
</DOC>
