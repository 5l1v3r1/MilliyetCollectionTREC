<DOC>
<DOCNO> 150670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sondun07.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray'a göre Saddam öldü 
</HEADLINE>
<TEXT>

     Beyaz Saray Genel Sekreteri Andrew Card, ABD'nin operasyonu sırasında, Irak lideri Saddam Hüseyin'in öldüğüne inandığını söyledi. 
     ABD Başkanı Bush'un en nüfuzlu ve güçlü yardımcıları arasında bulunan Card, Beyaz Saray'ın internet sitesinde, bütün dünyadan katılımcıların sorularını ''sohbet odası'' chat room usulüyle yanıtladığı yeni bir girişimi başlatırken, kesin kanıta dayanmamakla birlikte, Saddam'ın öldüğüne inandığını bildirdi. 
     Card, Saddam Hüseyin'in nerede olduğu yönündeki bir soru üzerine, ''Ben Saddam'ın öldüğünü düşünüyorum. İyi haber, Saddam rejimi artık ne Irak halkı için, ne ABD ne de müttefiklerimiz için tehdit değil'' dedi. 
     Andrew Card'ın açıklamasının ardından diğer Amerikalı yetkililer, Saddam'ın öldüğüne ilişkin bir kanıt bulunmadığını söylediler. 
     Yaklaşık yarım saat içinde 17 soru yanıtlayan Card'ın, istediği soruları seçtiği de belirtildi. Ulusal muhafazakar radyo ''talk şov'' sunucusu, yazar Laura Ingraham'ın, Beyaz Saray'ın, bir sonraki hedefinin, ''Fransa'yı işgal'' olup olmadığı yönündeki esprili sorusuna ise Card, ''Ben Virginia şarabıyla yetiniyorum'' yanıtını verdi. 
     Beyaz Saray'ın önündeki en büyük zorluklara yönelik bir soruya karşılık ise Card, ekonominin, ABD Başkanı George W. Bush için önemini vurgulayarak , ''Herkese iş sağlanması ve terörizme karşı savaşta kazanmaya yönelik dikkatimizin sürmesi'' dedi. 
     Beyaz Saray'ın başlattığı ve ''Beyaz Saray'a Sorun'' Ask the White House başlıklı yeni girişim çerçevesinde, düzenli olarak Bush yönetimi yetkililerinden biri, bütün dünyadan soruları yanıtlayacak. 
     





</TEXT>
</DOC>
