<DOC>
<DOCNO> 158477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/soneko24.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Faizler yakında düşecek, dolar hak ettiği yeri bulacak 
</HEADLINE>
<TEXT>

     Maliye Bakanı Kemal Unakıtan, faizlerin yakında düşeceğini ifade ederek, ''Bu faizler düştüğünde dolar da hak ettiği yeri bulacak'' dedi. 
     Unakıtan, ''Dilek Sabancı Araştırma Ödülleri''nin dağıtıldığı törenin ardından, gazetecilerin dolar ve faize ilişkin sorularını yanıtladı. 
     Doların kendisine gelmesi için, faizlerin düşmesi gerektiğini ifade eden Unakıtan, ''Bu faizlerin düşmesi gerektiğini gösteriyor. Hem borsa düşer hem dolar düşer, yahut borsa istendiği gibi yükselmezse, bunun tek sebebi faizler olması gerektiğinden yüksek. Para faize kaçıyor. Dolayısıyla inecek. Dolar da kendine gelecek'' şeklinde konuştu. 
     Unakıtan, Merkez Bankası'nın Türkiye'de bağımsız olduğuna işaret ederek, şöyle konuştu 
     ''Türkiye'de bağımsız Merkez Bankası, ilk defa bunlar yaşanıyor. Daha önceki hükümet zamanında bunun temelleri atıldı. Hükümetimiz buna devam ediyor. Para politikalarını bağımsız bir şekilde Merkez Bankası tayin ediyor. Faizleri de nasıl tespit ediyor, gelecek beklentilerine göre...Geçmişe bakmaz, geleceğin beklentilerine göre. Benim aldığım bilgilere göre bu beklentiler de iyi çıkmış. 
     Çünkü Merkez Bankası beklenti anketleri yapar. O anketler de güzel çıkmış. Bunun manası, faizler yakında düşecek. Onun için bütün sanayicilerimize bilhassa ihracatçılarımıza müjde veriyorum. Bu faizler düştüğünde dolar da hak ettiği yeri bulacak. '' Maliye Bakanı Unakıtan, faizlerin ne kadar düşeceği yönündeki soruyu ''Çok optimistik bir adamım. Olması gereken faiz, enflasyon artı büyümedir. Buna 1-2 puan daha ilave edersin, olması gereken faiz budur. Biz hükümet olarak buraya inene kadar uğraşacağız. '' 
     
     "VERGİ BORCUNU PEŞİN ÖDEYENE İNDİRİM" 

     Maliye Bakanı Kemal Unakıtan, Vergi Barışı'nda peşin ödeyenlere indirim yapacaklarını ve bununla ilgili kararnamenin bir iki güne kadar çıkacağını söyledi. 
     Unakıtan, ''Vergi Barışı'nın ilk taksitinin ödenmesinde bazı sorunların çıktığına'' yönelik soru üzerine ''5 vergi birden gelirse, birisinde biraz aksama olur. Ama bu tahsilatlarda düşüklük manasında değil'' dedi. 
     Nisan ayı sonu itibariyle 908 trilyon lira devlet kasasına girdiğini belirten Unakıtan, Maliye Bakanlığı bünyesinde kuvvetli bir tahsilat ekibi oluşturduklarını, dolayısıyla meblağın rahatlıkla tahsil edileceğini söyledi. Unakıtan şöyle devam etti 
     ''Peşin ödeyene de indirim getiriyoruz. Niye indirim getiriyoruz, mesela adam 9 taksit ödeyecek. 9 kere gelecek, gidecek. Biz ona dedik ki, peşin ödersen şu kadar indirim yaparız. Ondan devlet de fayda görecek, o insan da fayda görecek. O bu parayı ne yapacak, ya dövizde tutacak -döviz iniyor- ya faize götürecek. Bizim verdiğimiz de fena değil. Dolayısıyla tahsilatlar biraz daha hızlanacak. O kararname bir iki güne kadar çıkacak. 
     Unakıtan, indirim oranıyla ilgili bir soru üzerine de, bu oranın aylık yüzde 2.5 civarında olabileceğini bildirdi. 
     ''Hedeflerin üzerinde tahsilat olursa bütçeye mi ekleyeceksiniz '' sorusunu Unakıtan, şöyle cevapladı 
     ''Hedeflerin üzerinde olursa, borçları öderiz dersek prim yapacağız. Ondan sona giderleri ödeyeceğiz dersek bu hükümet işini bilmiyor diyecekler. Ben öyle dermiyim Borçları ödeyeceğiz tabii...'' 
     
     AMERİKALILARA IRAK'TA SU VE BENZİN SATIŞI 

     Irak'ın yeniden yapılandırılmasında Türkiye'nin nasıl bir rol alacağına ilişkin soruya karşılık da Unakıtan, şöyle konuştu 
     ''Türkiye Irak'ın yeniden yapılandırılmasında hakkı olan yeri alacak. Bunu bilin. Yakında da göreceksiniz. Neden, Irak'ı Türk müteahhitlerimiz, işadamlarımız çok iyi biliyor. Amerika'nın da Irak'ı iyi bilen kimselere ihtiyacı var. Çevre komşulara bakın, en şanslı kimdir, burada yıldız Türkiye. Bizim gerektiği şekilde hareket etmemiz lazım. İşadamlarımız gidip işleri takip etmesi lazım. Şikayet yok, takip edeceğiz. Onlar da bize verecekler. 
     Şu anda Irak'a ihracat başladı bile. Oradaki Amerikalılara biz benzin satıyoruz. Şu anda kamyonlarla, tankerle gidiyor. Habur'dan zannediyorum. Çünkü bir takıntıları da olmuştu. Onu da ben hallettim. TÜPRAŞ'dan yükleyip gönderiyoruz. Amerikan kuvvetleri suyunu da bizden alıyor şu anda.'' 
     
     SAKIP SABANCI 

     Sabancı Holding Yönetim Kurulu Başkanı Sakıp Sabancı da, doların düşüşüne ilişkin bir soru üzerine, ''Dolar düştükçe ihracat kolum ağlıyor. İthalat kolum var. Bazı hammaddeleri ithal ediyorum. Ondan da seviniyorum. Daha çok çalışır daha verimli olursak, akıllı işler yaparsak herşeyi çözeriz. İnanılmaz yüksek faiz var'' şeklinde konuştu. 
     Sabancı, Holding olarak Irak'a ilişkin projeleri bulunup bulunmadığına dair soruyu da, şöyle yanıtladı 
     ''Hepimiz fırsatlar neredeyse ister burnumuzun dibinde komşumuzda olur, isterse Meksika'da olur, nerede olursa olsun o fırsatlarda uyanık davranıp işe sahip olup koşmamız gerekiyor. Bu konuda herkese görev düşüyor.'' Sakıp Sabancı, esprili bir şekilde daha sonra ''Hayatsu'yu satacağız'' dedi. 
     
</TEXT>
</DOC>
