<DOC>
<DOCNO> 179949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/yasam/yas02.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Altın Aslan'ı aldı siyasetçiye kükredi 
</HEADLINE>
<TEXT>

   Venedik'te Altın Aslan'ı alan İtalyan film yapımcısı Laurentiis, ülkesinin siyasetçilerini topa tuttu 'Bırakın da sinema yapalım' 
      ALİN TAŞCIYAN VENEDİK 
   
   İtalyan sinemasının en önemli yapımcılarından Dino de Laurentiis, Yaşam Boyu Başarı Ödülü Altın Aslan'ı Bernardo Bertolucci'nin elinden aldı. 1 Ağustos akşamı Venedik'te düzenlenen ödül töreninin ardından Bertolucci'nin yeni filmi "The Dreamers" gösterildi. Geceye İtalyan sinemasının önde gelen yapımcısı ve dağıtımcılarının yanı sıra "The Dreamers"ı kendi romanından uyarlayan yazar Gilbert Adair, güzel yıldız Valeria Golino ve Türk yönetmen Ferzan Özpetek de katıldı. 
   Fellini'nin "La Strada Sonsuz Sokaklar"ından Arnold Schwarzenegger'in canlandırdığı "Conan the Barbarian Barbar Conan"a, altmışlı yıllarda İtalyan sinemasının ustalarının imza attığı klasiklerden korku filmlerinin günümüzdeki seçkin örneklerinden "Red Dragon Kızıl Ejder"e pek çok önemli yapımın ardında Dino de Laurentiis var. 
   De Laurentiis, törendeki konuşmasında İtalyan hükümetlerinin sinemanın düşüşüne neden olan uygulamalarını eleştirmeden duramadı. "Savaş sonrası İtalyan sinemasının başyapıtları öğretti Amerikalılara iyi film yapmayı. Ben ABD'ye çalışmaya gittimse bu, İtalya'da film yapmayı sınırlayan yasaklarla yaşayamadığım içindi" diyen De Laurentiis sözlerini şöyle sürdürdü "Yetmiş yıllık deneyimime dayanarak İtalyan hükümetine sesleniyorum Rahat bırakın, film yapalım..." 
   
   İranlı yönetmene festival yasağı    DIŞ HABERLER 
   İranlı yetkililer, yönetmen Ebulfazıl Celili'nin, "Abjad" İlk Mektup adlı filminin tanıtımı için Venedik Film Festivali'ne katılmasına izin vermedi. Filmin yapımcısı Emmanuel Benbihy, yaptığı açıklamada, Celili'nin festivale dün katılmasının beklendiğini, ancak İranlı yetkililere filmi göstermediği gerekçesiyle ülkesinden ayrılamadığını söyledi. Benbihy, Celili'nin ülkesini izinsiz terk etmesi halinde, ciddi sorunlarla karşı karşıya kalacağını kaydetti. 'Abjad' adlı film, İran İslam devrimi öncesinde geçiyor ve 16 yaşındaki bir İranlı çocuğun, Yahudi bir kıza olan aşkını anlatıyor. 
   
   Ferzan Özpetek Oscar yolunda    Türk yönetmen Ferzan Özpetek'in İtalya'da gişe rekorları kıran, bizim de aralık ayında izleyeceğimiz filmi "Karşıdaki Pencere La Finestra di Fronte" İtalya'nın Oscar aday adayı olma mücadelesi veriyor. Gelecek hafta yapılacak olan oylama sonucu belirlenecek olan aday adaylarının şimdilik en güçlüsü "Karşıdaki Pencere." Filmin Venedik'te ABD'nin en büyük dağıtımcılarından Sony Pictures tarafından satın alınması da bir başka önemli gelişme. 
   
   
</TEXT>
</DOC>
