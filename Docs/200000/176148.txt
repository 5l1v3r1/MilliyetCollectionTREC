<DOC>
<DOCNO> 176148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sonspo09.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, Fenerbahçe taraftarlarına ateş püskürdü.. 
</HEADLINE>
<TEXT>

     Trabzonspor Kulübü Asbaşkanı Erol Tuna, dün akşam Fenerbahçe ile yaptıkları karşılaşmada, iki takım taraftarı arasında tribünde çıkan olayların sarı-lacivertli takım taraftarlarından kaynaklandığını iddia etti. 
     Tuna, Mehmet Ali Yılmaz Tesisleri'nde gazetecilere yaptığı açıklamada, Trabzonspor taraftarının ilk kez tel örgüsüz bir biçimde takımının karşılaşmasını izlediğini, bordo-mavili takımın taraftarının sahaya girmediğini ve maçı centilmence izlediğini ifade etti. 
     Fenerbahçe taraftarının dün akşamki karşılaşmada, bordo-mavili takımın camiasını maddi ve manevi biçimde zarara uğrattığını da savunan Tuna, şöyle devam etti 
     ''Bir avuç Fenerbahçe taraftarı, takımları galip olmalarına rağmen inanılmaz biçimde taraftarımızı tahrik etti. Koltukları taraftarımıza ve sahaya attılar. Protokol tribündeki bir Fenerbahçe yöneticisi, tribündeki taraftarlarını kabullenmediğini söyledi. Ben de ona, Nasıl olur, 450 adet bilet bizden ayırttınız, nasıl taraftarınızı tanımazsınız dedim. Bunlar provoke için geldiler. Bunun bir dahaki Fenerbahçe karşılaşmasına mesaj olarak gitmesini istiyorum. Fenerbahçe taraftarı bilinçli olarak getirilmiş olabilir. Yönetim olarak bundan sonra rakip takım taraftarı kabul etmeyebiliriz.'' Fenerbahçe taraftarının meşalelerle stat içine girdiğini de kaydeden Tuna, ''Emniyet bu konuda yeterli önlem almadı. Sahaya meşaleler attılar. Bu konuda Fenerbahçe taraftarının iyi aranmadığı ortaya çıktı. Bizim bu konuda yerel ve İçişleri Bakanlığı nezdinde girişimlerimiz olacak'' diye konuştu. 
     Bir gazetecinin, ''Teknik Direktör Aybaba'yı başarılı buluyor musunuz'' sorusu üzerine de Tuna, ''2 maça bakıp, hocamızı değerlendirirsek yanlış yapmış oluruz. Biz sezon öncesinde hocamızı başarılı gördüğümüz için sözleşmesini uzattık. Henüz ligin başındayız'' dedi. 
     Tuna, Teknik Direktör Samet Aybaba'nın, maç sonunda, ''bazı yaptırımlar uygulayacağız'' biçimindeki açıklamasıyla ilgili de şöyle konuştu 
     ''Hocamız böyle durumlarda çok radikal kararlar alıyor. Bu konuda rapor doğrultusunda ne gerekiyorsa yaparız. Türkiye'nin en sorunsuz kulüplerinden biriyiz. Yönetim olarak her türlü fedakarlığı yapıyoruz. Takım da çıkıp aslanlar gibi mücadelesini sergileyip, Fenerbahçe'yi yenecek.'' Tuna, hakemler hakkında ise kulüp olarak yorum yapmadıklarını sözlerine ekledi. 
     
</TEXT>
</DOC>
