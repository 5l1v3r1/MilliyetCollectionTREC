<DOC>
<DOCNO> 172420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/dunya/dun02.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Öldürmekte sakınca yok' 
</HEADLINE>
<TEXT>

   ABD Dışişleri Bakanlığı'nın iki numaralı adamı Armitage, 'gerekirse Saddam'ı öldürebileceklerini' açıkladı 
      WASHINGTON Milliyet 

   
   Oğulları Uday ve Kusay'ın öldürülmesinin ardından Saddam Hüseyin'i de kıskaca aldığına inanan Bush yönetimi, devrik Irak liderini yakın bir zamanda "ölü ya da diri" ele geçirebileceğinin işaretlerini veriyor. ABD Dışişleri Bakan Vekili Richard Armitage, Tikrit'te düzenlenen operasyonda "Saddam'ın yakalanmasına ramak kaldığını" açıkladı. Armitage, Saddam'ı yakından takip ettiklerini ve ABD askerleriyle Saddam Hüseyin arasında "birkaç saatlik bir mesafe" bulunduğunu söyledi. Armitage ayrıca, Saddam'ın "ölü ya da diri" yakalanabileceğini belirterek, Saddam'ın canlı ele geçirilerek yargılanmasının olumlu olacağını, ancak "ABD askerlerinin güvenliğinin bunu gerektirmesi halinde, öldürülmesinde de hiçbir sakınca görmeyeceklerini" kaydetti. 
   Öte yandan oğulları Uday ve Kusay ile torunu Mustafa'nın öldürülmesinin ardından dün akşam ilk kez El Arabiye TV'sinde ses kasedi yayımlanan Saddam Hüseyin'in, "Cihatta şehit düşen Uday ve Kusay'dan başka 100 çocuğum daha olsa, onları da aynı şekilde feda ederdim. ABD yenilecektir" dediği bildirildi. 
   
   
</TEXT>
</DOC>
