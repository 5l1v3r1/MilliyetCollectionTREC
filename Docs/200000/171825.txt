<DOC>
<DOCNO> 171825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/son/sontur13.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da makilik alanda çıkan yangın kontrol altında... 
</HEADLINE>
<TEXT>

     Antalya'da yerleşim birimlerinin arasındaki makilik alanda çıkan yangın kontrol altına alındı. 
     Alınan bilgiye göre, Varsak Beldesi'nde yerleşim birimlerinin yakınındaki makilik alanda çıkan ve rüzgarın etkisiyle kısa sürede genişleyen yangın, uzun süren çalışma sonucu kontrol altına alındı. İtfaiye bölgede soğutma çalışması yapıldığını bildirdi. 
     Bir ara yerleşim yerlerine kadar ilerleyen ve bazı evlerin bahçelerine sıçrayan yangın nedeniyle onlarca dönüm makilik alanın tahrip olduğu bildirildi. 
     
     DÖŞEMEALTINDAKİ YANGIN 
     Bu arada Döşemealtı bölgesinde çıkan orman yangını ise kontrol altına alınmaya çalışılıyor. Yangına havadan ve karadan Orman Bölge Müdürlüğü'nün çok sayıda ekibi müdahale ediyor. Yangında, ilk belirlemelere göre 10 hektar kızılçam ormanının yandığı bildirildi. 
     Öte yandan Kemer İlçesi yolu üzerinde bulunan Çamdağ Tüneli'nin üst kısmındaki kızılçam ağaçlarının bulunduğu ormanlık alanda da henüz belirlenemeyen nedenle yangın çıktı. Yangın, yapılan erken müdahaleyle büyümeden söndürüldü. 
     
</TEXT>
</DOC>
