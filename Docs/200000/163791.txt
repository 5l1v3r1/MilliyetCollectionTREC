<DOC>
<DOCNO> 163791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/ekonomi/eko03.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim'in satışı 900 milyon doların altında yapılmamalı 
</HEADLINE>
<TEXT>

Kimya Sanayicileri Derneği Başkanı Erk, Uzanlar'ın 605 milyon dolar teklif verdiği Petkim'in 900 milyon doların altında satılmaması gerektiğini söyledi 
     EKONOMİ SERVİSİ 

     Türkiye Kimya Sanayicileri Derneği Başkanı Timur Erk, Uzanların 605 milyon dolarlık teklif verdiği Petkim'in 900 milyon doların altında özelleştirilmemesi gerektiğini söyledi. Petkim ihalesinde, nihai kararı başkanlığını Başbakan Tayyip Erdoğan'ın yaptığı Özelleştirme Yüksek Kurulu ÖYK verecek. 
     Sektörel Dernekler Platformu'nun SDP toplantısında konuşan Erk, Petkim'in özelleştirilmesine kesinlikle karşı olmadıklarının altını çizdi ancak, "Bize göre rayiç 1 milyar dolar dolayısıyla 900 milyon doların altına satılmamalı" dedi. Petkim'in mümkün olduğu kadar yabancı sermaye veya yabancı sermaye destekli ortak girişim yoluyla özelleştirilmesi gerektiğini savunan Erk, tesislerin modernizasyonu için 2 milyar dolarlık yatırıma ihtiyaç olduğunu söyledi. Erk, "600 milyon dolara verilen fiyata bu işin uygun olmadığını ve ertelenmesi gerektiğini söylüyoruz" dedi. 
     
     Baykal İhale iptal edilecek 
     CHP lideri Deniz Baykal, özelleştirme uygulamalarının "tam bir fiyasko" olduğunu belirterek, "Hükümet Petkim ihalesini yüzüne gözüne bulaştırdı" dedi. Baykal CHP grup toplantısında, "Bu ne biçim özelleştirme yönetimi ki, daha önce devredilen kuruluşları alma ihtiyacını hissettiğiniz bir büyük kuruluşa Türkiye'nin en önemli bir başka kuruluşunu teklif ediyorsunuz. Bunu vermeyecekseniz niye böyle bir ihale yapıyorsunuz " diye konuştu. 
     Baykal, hükümetin Petkim ihalesini iptal edeceğini, bu örneğin ihalelere girmek konusunda tereddüt yaratacağını belirtti. 
     
AKP teşkilatı '2 yıl erteleyin' dedi      SERKAN ADAR İzmir DHA 

     Aliağa'da işyerlerinden AKP binası önüne yürüyen Petrol - İş üyesi Tüpraş ve Petkim işçileri özelleştirmeyi protesto etti ve Petkim'in Uzanlara verilmemesini istedi. Petrol - İş Sendikası Aliağa Şube Başkanı İbrahim Doğangül, Uzan Grubu'nun ihale bedeli olan 605 milyon doların sadece yüzde 40'ını peşin verecek olmasını eleştirerek, "Peşinattan sonra Uzanların 242 milyon dolar borcu kalacak. Petkim'in kasasındaki parayı da sayarsanız, Uzanların üzülerek vereceği toplam para 90 milyon dolar. Bu, neredeyse bir Jardel'in transfer ücreti kadar bir para" dedi. 
     Doğangül'ü telefonla arayarak parti binasına davet eden AKP İlçe Başkan Yardımcısı Tansu Kaya ise "Ankara'da girişimlerimizi sürdürüyoruz. En azından özelleştirmelerin iki yıl süreyle ertelenmesi gerektiğini düşünüyoruz" dedi. 
     

</TEXT>
</DOC>
