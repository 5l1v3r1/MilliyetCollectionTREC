<DOC>
<DOCNO> 194607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sonspo15.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Okur'dan 8 sayı, Pistons galip... 
</HEADLINE>
<TEXT>

     ABD Profesyonel Basketbol Ligi'nde NBA 2. hafta mücadelesi, bu sabaha karşı yapılan 5 maçla tamamlandı. 
     Merkez Grubu'nda zirve mücadelesi veren 2. durumdaki Detroit Pistons, üstüste 5. galibiyetini, sahasında geçen sezonun play-off finalisti New Jersey Nets'i farklı skorla 98-84 yenerek elde etti. 
     Bu maçta Pistons'da oyuna sonradan girerek 27 dakika sahada kalan Mehmet Okur, 8 sayı kaydetti, 4'ü hücum ve 4'ü savunma olmak üzere 8 ribaunt aldı, 3 asist ve 1 blok yaptı. Okur, 2 sayılık atışlarda 5'de 2, serbest atışlarda da 5'de 4'lük isabet kaydetti. 
     Karşılaşmada evsahibi takımı galibiyete taşıyan isimler olarak 24 sayı ve 6 ribauntla Richard Hamilton, 20 sayı ve 4 ribauntla Corliss Williamson, 12 sayı ve 11 ribauntla da Ben Wallace dikkati çekti. 
     7. maçında 4. yenilgisini alarak Atlantik Grubu'nda zirvedeki yerini yitiren konuk ekipte ise Jason Kidd'in 18 sayı ve 11 asist, Kerry Kittles'ın 17 sayı ve 4 ribaunt, Richard Jefferson'ın da 13 sayı, 7 ribaunt ve 5 asistlik performansları, gallibiyet için yeterli olmadı. 
     Ligin yenilgisiz tek takımı olan Seattle Supersonics, sahasında Atlanta Hawks'a 91-81 yenilince, 4. maçında ilk kez yenilgiyle tanıştı ve böylece ligde yenilgisiz takım da kalmamış oldu. 
     Diğer maçlarda ise deplasmanda Indiana Pacers, Philadelphia 76ers'ı 85-74, kendi sahalarında da Toronto Raptors, Denver Nuggets'ı 89-76, Boston Celtics de Sacramento Kings'i 91-82 yendi. 
     Ligde 3.hafta mücadelesi, yarın sabaha karşı yapılacak 5 maçla başlayacak. 
     
</TEXT>
</DOC>
