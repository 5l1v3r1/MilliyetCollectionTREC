<DOC>
<DOCNO> 162843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/siyaset/siy01.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkök, bir ilke daha imza attı 
</HEADLINE>
<TEXT>

     BARKIN ŞIK 

     Genelkurmay Başkanı Orgeneral Hilmi Özkök, Ege'de kriz ve çatışma dönemi faaliyetlerinin gerçekleştirildiği Deniz Kurdu 2003 Tatbikatı'na denizaltına binerek katıldı. Özkök, 5 Haziran'da başlayan tatbikatın sekizinci gününde Aksaz'a geldi. Kara Kuvvetleri Komutanı Orgeneral Aytaç Yalman, Deniz Kuvvetleri Komutanı Oramiral Bülent Alpkaya ve Jandarma Genel Komutanı Orgeneral Şener Eruygur'un eşlik ettiği Özkök, Preveze Sınıfı 18 Mart Denizaltısı'yla iki saat süren dalış gerçekleştirdi. Özkök, "Emergency Satha" yaptığı teleskop seviyesinden hedeflere torpido fırlattı. İlk kez bir Genelkurmay Başkanı Denizkurdu Tatbikatı'na denizaltıya binerek katılmış oldu. Yunanistan'la yaşanan gerginlik nedeniyle ısınan Ege sularına dalan Özkök, dalışının ardından şunları söyledi "Bu kuvvetlerimizin burada bulunma nedeni barış. Ama bu demek değildir ki, herhangi bir görev düştüğü zaman başka türlü kullanılmayacaktır. Dileriz ki, buna gerek kalmaz." 

</TEXT>
</DOC>
