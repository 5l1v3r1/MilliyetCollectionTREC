<DOC>
<DOCNO> 160990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/soneko13.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağışlar, patates fiyatını artırdı... 
</HEADLINE>
<TEXT>

     Yurt genelinde son iki hafta içinde etkili olan yağışlar nedeniyle yeterli patates sökümü yapılamaması, patatesin kilo fiyatını 1 milyon liraya kadar çıkardı. 
     Konya Toptan Sebze ve Meyve Komisyoncuları Derneği Başkanı Halil İbrahim Gürbüz, son 15 gün içinde yurt genelinde etkili olan yağışların, tüm sebze ve meyve fiyatlarında olduğu gibi patateste de aşırı fiyat artışına neden olduğunu söyledi. 
     Daha 15 gün önce fiyatı 250-300 bin lira olan patatesin bugün toptan fiyatının 900 bin ile 1 milyon lira aralığına yükseldiğini ifade eden Gürbüz, şunları kaydetti 
     ''Konya Ticaret Odası'nın Mayıs ayına ilişkin yayınladığı fiyat artışları istatistikleri, patatesin kilo fiyatının geçen yılın aynı ayına göre yüzde 1 oranında arttığını gösteriyor. Bunun en büyük nedeni yağışlı havalar nedeniyle üreticinin patates sökümü için tarlaya girememesidir. Halen ağırlıklı olarak Adana'dan gelen patatesin kilo fiyatının, havaların ısınmaya başlaması ile kısa süre içinde normal değerlerine döneceğini tahmin ediyoruz.'' Gürbüz, kısa süre sonra İzmir'de Ödemiş patatesinin de sökülmeye başlayacağını belirterek, diğer sebze-meyvenin de hava sıcaklıklarıyla birlikte fiyatların normale döneceğini bildirdi. 
     
</TEXT>
</DOC>
