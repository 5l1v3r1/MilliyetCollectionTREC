<DOC>
<DOCNO> 164163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/soneko45.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet işçiye ''sıfır zam'' önerdi 
</HEADLINE>
<TEXT>

     Hükümet Türk İş'te yapılan toplu sözleşme görüşmelerinin üçüncü turunda kamu işçilerine yapmak istediği zammın teklifini verdi. Buna göre, ilk 6 ay için sıfır, ikinci 6 ay için yüzde 7, üç ve dördüncü aylar içinse yüzde 5 zam önerildi. Ayrıca, sosyal haklardaki artışında ücret zammı oranında yapılacağı Türk İş'e iletildi. Türk İş Başkanı Salih Kılıç, "Sıfır zamla diyalog kurulmaz" dedi. 
     Toplu sözleşme görüşmelerinde Hükümet'in sunduğu teklif işçi kesimince kabul görmedi. Türk İş Başkanı Kılıç, Başbakan Yardımcısı Mehmet Ali Şahin ile Hükümet'in teklifini almak için biraraya geldi. Görüşmeden sonra bir açıklama yapan Kılıç, "Uzun süreden beri beklediğimiz teklif verildi. Bu teklifi kabul edilir bulmuyoruz" diye konuştu. Kendi önerilerinin ilk 6 ay için gerçekleşen enflasyon, artı yüzde 10, geriye kalan aylar için ise gerçekleşen enflasyon, artı yüzde 5 ve sosyal haklar içinde yüzde 50 artış olduğunu hatırlatan Kılıç, kendi tekliflerinin müzakaraye açık olduğunu kaydetti. Kılıç ancak, Hükümet'in önerisinin müzakere kriterlerini karşılamadığını belirtti. 
     Hükümet'in sıfır zam önerisinin gerekçesinin sorulması üzerine Kılıç, "Bize sıfır zammın konjonktürden kaynaklandığı söylendi. Nedense her toplu sözleşme döneminde kriz uyarısı yapılıyor. Biz gerektiğinde hangi kaynakların nasıl sağlanabileceğini söyleriz" dedi. Bugün toplu sözleşmeleri değerlendirmek için Türk İş bünyesinde oluşturulan Kamu Koordinasyon Kurulu'nu toplayacaklarını belirten Kılıç, "Konuyu burada değerlendireceğiz" diye konuştu. Kılıç, bu önerilerle toplu sözleşme sürecinin bitmeyeceği uyarısında da bulundu. 
     
</TEXT>
</DOC>
