<DOC>
<DOCNO> 185536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/soneko04.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan Emeklilik, bireysel emeklilikte iddialı... 
</HEADLINE>
<TEXT>

     Dışbank Yönetim Kurulu ve İcra Başkanı Tayfun Bayazıt, ''2002 yılı sonuna göre baktığımızda ekonomide ciddi bir toparlanma olduğunu, güven ortamının yeniden kurulmaya başladığını görüyoruz'' dedi. 
     Dışbank Finansal Hizmetler Grubu kuruluşu olan Doğan Emeklilik'in Bireysel Emeklilik Sistemine BES ilişkin çalışmaları hakkında bilgi vermek amacıyla düzenlenen basın toplantısında konuşan Bayazıt, yıl sonunda toptan eşya fiyat endeksinin yüzde 20'nin altında gerçekleşmesini beklediklerini söyledi. 
     Bayazıt, yılın ilk 8 ayında Türkiye'nin bundan sonra sürdürülebilir bir borç dengesini sağlaması açısından çok önemli bir kıstas olan faiz dışı fazla hedefinin yüzde 77'sini gerçekleştirdiğini, sanayide üretimin arttığını, TL'nin artan güven ile birlikte bir miktar değerlendiğini, fakat dövizde spekülatif hareketler karşısında Merkez Bankası'nın doğru politikalarıyla bu seviyelerin kontrol altında tutulduğunu belirtti. 
     İMKB'nin performansının olumlu seyrettiğini, faizlerin düşmekte olduğunu anlatan Bayazıt, ''Kısaca 2002 yılı sonuna göre baktığımızda ekonomide ciddi bir toparlanma olduğunu, güven ortamının yeniden kurulmaya başladığını, finans dünyasındaki yeniden yapılanma sürecinin de kesintisiz olarak sürdüğünü görüyoruz'' dedi. 
     BES'in finansal piyasalara etkisine ilişkin olarak da Bayazıt, Türkiye için kanayan bir yara olan sosyal güvenlik sisteminin finansman açığının GSMH'ye oranının 1999 yılında yüzde 3.7 olduğunu, 2050 yılında bu oranın yüzde 14'e çıkmasının beklendiğini ifade ederek, şunları kaydetti 
     ''Mevcut sosyal güvenlik kurumlarının rehabilitasyon sorunlarını çözme yönünde BES çok önemli bir adım. BES Türkiye için yeni bir kaynak anlamına geliyor. Önümüzdeki 7-8 yılda 10 milyar dolarlık 2030 yılına kadar da 90-100 milyar dolarlık bir fon birikimi sağlaması öngörülüyor. Oluşacak fon birikimi sadece finans piyasalarına değil Türkiye'nin makro ekonomik dengelerine de önemli katkı sağlayacak.'' 
     
     KUR 
     Doğan Emeklilik'le ilgili grup içinde yer alan diğer şirketler arasında bir sinerji oluşturmaya özen gösterdiklerini anlatan Bayazıt, Dış Portföy, Dış Yatırım ve Dışbank'ın BES'de Doğan Emeklilik'e katkılarını esirgemeyeceğini kaydetti. 
     Soruları da yanıtlayan Beyazıt, faizlerdeki düşüşe ilişkin olarak, ''Öngörüm, enflasyondaki beklentilere göre faizler bir miktar daha aşağıya doğru gidebilecek'' dedi. 
     Kur tartışmalarına ilişkin olarak da Bayazıt, şunları belirtti 
     ''Bizim geldiğimiz nokta dalgalı kura yavaş yavaş alışmaya başladığımızı gösteriyor. Türkiye'nin cari açığının gelişiminin finansman olanakları çerçevesinde olması lazım. Cari açığın finanse edilebilir boyut üzerinde bir yerlere geliyor olması endişe yaratabilir, ancak şu an için böyle bir şey söz konusu değil. Cari açıkla ilgili öngörülen kur da önemli bir endişe taşımıyor. Kur bir miktar değerli ama MB dalga boyutları çok yüksek hale geldiği zaman müdahale ediyor. Burada önemli olan mali sektörde bir açık pozisyon yok. Mali sektör açısından kurun sert virajlar alıyor olabilmesi ileride önemli bir risk, tehlike oluşturmuyor. Ama kurumsal sektörde bir miktar var. MB'de kurumsal kesimin kurda spekülasyon yapma yerine vadeli piyasa, vadeli işlemleri kullanarak kurda önemli riskler almamaları yönünde uyarıda bulundu. Vadeli işlemler piyasasının gelişmesi büyük ölçüde dalgalı kurla ilgili spekülasyonları önleyecek bir gelişme olacaktır. 
     Şu an için bizim ne kur rejiminin değişmesi konusunda ne de kurun seviyesi konusunda ekonominin dinamiklerini etkilemesi açısından önemli bir endişemiz yok.'' 
     
     ''ÜMİDİMİZ BU SİYASİ İSTİKRAR HAVASININ DEVAM ETMESİ'' 
     Yeniden seçime gidilmesi ve belirsizlik ortamı durumunda iş dünyasının, mali piyasaların bundan nasıl etkileneceği şeklindeki bir başka soruya karşılık da Bayazıt, şu yanıtı verdi ''Siyasi istikrarsızlığa yol açacak gelişmeler mali piyasaları tedirgin edecektir. Nitekim çok anormal değilse de dün onun göstergesi olarak piyasalarda birtakım gelişmeler oldu. Son 3-4 yıldır kriz sonrası gerçekleştirilen yapısal reformlar ve alınan tedbirlerle Türk ekonomisinin önemli ölçüde dış ve iç şoklarda kırılganlıklarını azaltıcı aşamalar kaydedildi. Bu aşamada kamu dengesinde de istikrarlı bir bütçe politikası ve finansman dengesi konusundaki hassasiyetini bu Hükümetin göstermesiyle birlikte hem enflasyon hem faizlerin gelişiminde, hem kurdaki istikrarda önemli neticeler gösterdi. Ümidimiz bu siyasi istikrar havasının bundan sonra da devam ederek ekonomideki bu olumlu neticelerin devamına ermesi.'' 
     
     MÜŞTERİLERİ BİLGİLENDİRME BİRİNCİ ÖNCELİĞİMİZ 
     Doğan Emeklilik Genel Müdürü Sinan Erengül de konuşmasında BES'nin düşünülenin tersine bir sigorta değil, tamamiyle bir tasarruf sistemi olduğunu belirtti. 
     Erengül, ''BES, şirketimiz ve ürünleri hakkında doğru ve detaylı bilgilendirme, Doğan Emeklilik'in müşteri ilişkilerinde birinci önceliği olacaktır'' dedi. 
     İngiltere, Hollanda gibi gelişmiş ülkelerin bu sistemi zorunluluk olarak gördüğünü, ABD, Kanada gibi bazı ülkelerde sistemin gönüllülük esasına dayandığını anlatan Erengül, ''Üçüncü kategori ise Türkiye'nin de içinde yer aldığı mali sistemi ve makro ekonomik dengeleri sıklıkla sorunlu dönemler yaşayan gelişmekte olan ülkeler'' dedi. 
     Türkiye'de 1.7 çalışanın 1 kişiye baktığını, bu sistemin sürdürülebilmesinin çok zor olduğunu ifade eden Erengül, ''Türkiye'de BES'e geçiş için en uygun zaman'' dedi. 
     BES'e ilk yıl katılımcı oranının 400 bin olacağını söyleyen Erengül, Doğan Emeklilik'in ilk yıl bu 400 bin kişinin yüzde 10'una yani 40 bin kişiye ulaşmasını hedeflediklerini kaydetti. 
     BES'de 3 yıl içinde 3 milyar dolarlık bir fon oluşturulacağını ifade eden Erengül, ''Biz de bundan yüzde 10 pay alacağız. Üçüncü yıl 100 bin, beşinci yıl 210 bin kişiye ulaşacağız'' dedi. 
     BES hedef kitlesinin hane halkı yıllık geliri 17-18 bin dolar olan A1 grubu ile yıllık geliri 9 bin 600 dolar olan C1 gurubu olduğuna dikkat çeken Erengül, Doğan Emeklilik olarak müşterilerinin yüzde 40'ını kurumsal, yüzde 60'ını bireysel müşterilerin oluşturacağını, Doğan Grubu çalışanlarını da hedeflediklerini kaydetti. 
     
</TEXT>
</DOC>
