<DOC>
<DOCNO> 153108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/ekonomi/eko05.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kamu bankalarına borcumuz yok' 
</HEADLINE>
<TEXT>

Doğan Holding Genel Koordinatörü Tufan Darbaz, grubun, ne Ziraat, ne Halk ve ne de eski Emlakbank'a bir lira dahi kredi borcunun olmadığını söyledi 
     Doğan Holding Genel Koordinatörü Tufan Darbaz, Doğan Şirketler Grubu Holding ve iştiraklerinin ne Ziraat Bankası ne Halk Bankası'na ne de eski bir kamu bankası olan Emlak Bankası'na bir lira dahi kredi borcu bulunmadığın açıkladı. 
     Basında konuyla ilgili yer alan iddialara yanıt veren Darbaz yaptığı açıklamada şunları söyledi 
     "27 Nisan tarihli Yeni Şafak Gazetesi'nde, Kamu Bankaları Ortak Yönetim Kurulu Başkanı Zeki Sayın'la gerçekleştirilen röportajda, Sayın, ne kendisinin ne de kamu bankaları yöneticilerinin 30 milyar lira maaş almadıklarını belirterek, bu konuyu manşete taşıyan gazete patronlarının kamu bankalarına olan borçlarını ödememek ve suistimallerinin ortaya çıkmasını engellemek için böylesi haberler yaptıklarını iddia etmiştir. Dinç Bilgin ve Turgay Ciner'in sahibi olduğu Sabah gazetesi 28 Nisan tarihli nüshasında aynı konuyu Doğan Grubu'na atfederek gerçek ve uzaktan yakından alakası olmayan isnatlarda bulunmuştur." 
     Darbaz, daha sonra şöyle dedi 
     "Bu iddia devlete toplam 1.2 milyar dolar borcu olan Dinç Bilgin, Turgay Ciner ve Sabah Grubu'nun çarpıtmalarından ibarettir. Zeki Sayın'ı Doğan Grubu'nun kamu bankalarına borçları konusunda kamuoyunu en şeffaf şekilde bilgilendirmeye davet ederiz." 
     


EKONOMİ 



















</TEXT>
</DOC>
