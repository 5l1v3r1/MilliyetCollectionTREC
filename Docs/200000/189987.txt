<DOC>
<DOCNO> 189987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sontur24.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Katliam yapan Tır'ın şoförü cezaevine gönderildi... 
</HEADLINE>
<TEXT>

     Silivri'de 17 kişinin öldüğü, 9 kişinin de yaralandığı kazaya yol açan TIR'ın sürücüsü Necip Cengiz, ''Tedbirsizlik ve dikkatsizlik sonucu ölüme sebebiyet verdiği'' gerekçesiyle tutuklandı. 
     Geniş güvenlik önlemleri altında adliyeye getirilen TIR sürücüsü Cengiz, Silivri Cumhuriyet Savcısı tarafından sorgulandı. 
     Cumhuriyet savcısı, Cengiz'i, ''Tedbirsizlik ve dikkatsizlik sonucu 17 kişinin ölümüne sebebiyet vermek'' suçundan tutuklanması istemiyle nöbetçi mahkemeye gönderdi. 
     Silivri Nöbetçi Sulh Ceza Mahkemesi'nde hakim karşısına çıkan Necip Cengiz, aynı gerekçeyle tutuklanarak, yine geniş güvenlik önlemleri altında Metris Cezaevi'ne gönderildi. 
     Soruşturma sonucu TIR sürücüsü hakkında, TCK'nın 455 2. maddesi uyarınca, ''Tedbirsizlik ve dikkatsizlik sonucu 17 kişinin ölümü, 9 kişinin de yaralanmasına yol açmak'' suçundan 4 yıldan 10 yıla kadar ağır hapis cezası istemiyle dava açılabilecek. 
     Bu arada TIR sürücüsü Necip Cengiz'in, cumhuriyet savcısına verdiği ifadede, ''havanın yağışlı ve yolun kaygan olması nedeniyle direksiyon hakimiyetini kaybettiğini, aracının da ters yöne girdiğini ve kazanın meydana geldiğini'' söylediği öğrenildi. 
     
</TEXT>
</DOC>
