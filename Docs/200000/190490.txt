<DOC>
<DOCNO> 190490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sonspo22.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını Bir çuval dolusu golü atamadık 
</HEADLINE>
<TEXT>

     Şampiyonlar Ligi D grubunda oynanan Galatasaray-Olimpiakos karşılaşması, Yunan basınında geniş yer buldu. 
     Atina'da yayınlanan spor gazeteleri, Olimpiakos'un Galatasaray'a karşı iyi bir oyun çıkardığı, ancak bir ''çuval'' dolusu gol şansını yitirdiği yorumunda birleştiler. 
     Gazeteler, Galatasaray taraftarının Olimpiyat Stadı'nda açtığı ve Yunanca küfürler yazılı pankartın fotoğraflarını ''İşte Türk kışkırtıcılığı'' değerlendirmesiyle sergilediler. 
     Sportime gazetesi, ''inanılmaz'' başlığı ile verdiği haberinde, ''Olimpiakos, Galatasaray'ı sıkıştırmayı başardı. 10'a yakın gol şansı oldu, ama beraberliği bile yakalayamadı. Başarısızlık sadece şanssızlıktan ibaret değildi'' ifadesini kullandı. 
     Athlitiki İho gazetesi ise, ''Olimpiakos, son 7 maçtan beri ilk kez galibiyet tanıyan Galatasaray'ı diriltmeyi başardı. Şansını kullanamayan Pire takımı, tam olarak kendini gösteremeyen sarı-kırmızıların adeta gölgesine yenildi'' değerlendirmesini yaptı. 
     Gazete ayrıca, ''Olimpiakos'un Avrupa kompleksi olduğunu, bu duygunun Yunan takımını frenlediği'' görüşünü savundu. 
     Goal News, Galatasaraylı oyuncuların gol sevincini gösteren fotoğrafın yan tarafında bulunan, ''Türk oyuncular bu golü kaydetmekte şanslarının ne kadar yaver gittiğini bilmeden seviniyorlardı'' yorumuyla dikkat çekti. 
     ''Şansız'' başlığını haberine uygun gören Score gazetesi ise, ''Olimpiakos 'kışkırtıcı' Türkler'e karşı ağırlığını sergiledi, ancak forvetlerinin isabetsizliğini karşı takıma gol kazandırarak ödedi'' dedi. 
     Gazete, Olimpiyat Stadı'nda sarı-kırmızılı taraftarın astığı ''Sonsuza kadar KKTC'' ile Yunanistan'a küfür edilen iki ayrı pankart için ''Güya dostlarımız Yunan karşıtı propaganda yaptılar'' ifadesi kullanarak, stat içindeki atmosferin seçtiği bölümünü okuyucularına taşıdı. 
     Öte yandan Filathlos gazetesi, Yunan takımının mağlubiyeti konusunda meşin yuvarlağı suçladığı haberinde, ''Olimpiakos gücünü gösterdi, ama top Galatasaray ağlarına takılmak istemedi. Kısacası Pire takımı Galatasaray'a karşı değil topa karşı mücadele verdi'' değerlendirmesini yaptı. 
     ''Büyük Olimpiakos ile gurur duyuyoruz. 1-0 olan skor aslında 1-4 olmalıydı. Pire ekibi Galatasaray'ı ezdi, sadece gol eksikti'' diyen Protathlitis'e, Fos gazetesi, ''Türkler bizi uykuda yakaladı. Olimpiakos güç dengesini yakalasa da Galatasaray'ın evinde mahsur kaldı'' yorumuyla eşlik etti. 
     Derby gazetesi, ''Olimpiakos kader kurbanı'' şeklindeki haberinde, ''Olimpiakos dün bile kazanamadıysa, ne zaman kazanacak '' sorusunu okuyucularına yönelterek, '' Pire takımının sorunlar yaşayan Galatasaray'a karşı oynamasına rağmen beraberliği bile yakalayamadığını'' yazdı. 
     Karşılaşma diğer gazetelere de, ''Olimpiyakos, tüm fırsatları kaçırdı'' şeklinde yansıdı. 
     Elefteros Tipos gazetesi, ''Bu sonucu Allah bile bize reva görmezdi'', Apoyevmatini ise, ''Meşin yuvarlak bu kadar o.... olabilir mi '' başlıkları ile mücadeleyi okuyucularına aktardılar. 
     To Vima gazetesi, ''Olimpiakos, Galatasaray'ı boğma şansını Boğaz'ın sularına attı'' derken, Ethnos ''Olimpiakos, şanssızlık zincirini kıramadı'' Ta Nea ise ''Daha isabetsiz olunamazdı'' başlığını haberlerine uygun gördüler. 

     
</TEXT>
</DOC>
