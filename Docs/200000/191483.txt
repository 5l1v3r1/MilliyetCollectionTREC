<DOC>
<DOCNO> 191483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/guncel/gun02.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Greenpeace ekibi uyarınca, asbestli gemi yoldan döndü 
</HEADLINE>
<TEXT>

      MERT İLKUTLUĞ İzmir DHA 
   
   Fransa'nın hurdaya çıkardığı uçak gemisi Clemenceau'nun söküm için Türkiye'ye getirilmesi, Greenpeace'in asbestli olduğu ihbarıyla son anda önlendi. 
   Clemenceau'nun, Aliağa'daki gemi söküm tesislerine doğru yola çıktığını öğrenen Greenpeace, İsviçre'de zehirli hurda gemilerin ticaretinin yasal boyutunun tartışıldığı Basel Konvansiyonu'na katılan Türk yetkilileri 23 Ekim'de uyardı. Türkiye, geminin toksit maddelerden arındırılmadan girişine izin verilmeyeceği bildirdi. Fransız yetkililerin devreye girmesi ile gemi Sicilya açıklarından döndürüldü. 
   Greenpeace Akdeniz Ofisi Gemi Sökümü Kampanya Sorumlusu Erdem Vardar, "Asbestli gemiyi alan şirket İspanya'nın Gijon Limanı'nda temizleneceğini, Bilbao'da da söküleceğini bildirdi. Ancak gemi Toulon'dan 13 Ekim'de yola çıktı ve Aliağa'ya doğru yol aldı" dedi. 
   Türkiye'ye getirilen "Sea Beirut" gemisinde de benzer durumun yaşandığını anımsatan Vardar, "Hurda gemilerin temizlenmeden Türkiye'ye getirilmesi yasadışı. Fransa'nın bu konudaki duyarlı tutumunu 'Sea Beirut' olayında da sergilemesini ve gemiyi geri almasını istiyoruz" diye konuştu. 
   
   İmzaları Lüksemburg'a götürecek 
   AB ülkelerinin çevre bakanlarının Lüksemburg'da yapılacak Çevre Konseyi Toplantısı'na katılacağını kaydeden Vardar, şöyle konuştu "Zehirli gemilerin temizletilmeden Türkiye'ye söküme yollanmamasını isteyen Aliağalılar'ın 1500 imzalı dilekçesini vereceğim." 
   
   
   
</TEXT>
</DOC>
