<DOC>
<DOCNO> 156955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/dunya/dun02.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rice Zor dönemi geride bıraktık 
</HEADLINE>
<TEXT>

     YASEMİN ÇONGAR Washington 

     ABD Başkanı George W. Bush’un Ulusal Güvenlik Danışmanı Condoleezza Rice, Türk - Amerikan ilişkilerinin zor bir dönemi geride bıraktığını, ancak iki ülkenin işbirliğinin güçlü olduğunu ve güçlü olmaya devam edeceğini söyledi. 
     Rice, Washington’daki yabancı gazeteciler için önceki gün düzenlenen basın brifinginde, bir soru üzerine, Türkiye ile ABD’nin ortak stratejik çıkarlarının, "istikrarlı ve bütünlüğünü koruyan bir Irak" gerektirdiğini vurguladı ve bu amaç doğrultusunda birlikte çalışmaya devam edileceğini söyledi. Rice, Türkiye’nin Irak’ın yeniden yapılandırılması çabalarına katılacağını umduğunu da belirtti. 
     Rice, Kıbrıs konusunda da Ankara’ya mesaj verdi ve "Türkiye’nin ağırlığını Kıbrıs’ta çözümden yana kullanmasını umuyoruz" dedi. 
     

</TEXT>
</DOC>
