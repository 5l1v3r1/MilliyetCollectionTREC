<DOC>
<DOCNO> 155138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sonspo17.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba Aurelio, başka takımla anlaşarak bizi yanılttı... 
</HEADLINE>
<TEXT>

     Trabzonspor Teknik Direktörü Samet Aybaba, kısa süre içinde bordo-mavili kulüple sözleşme imzalayabileceğini söyledi. 
     Aybaba, Mehmet Ali Yılmaz Tesisleri'nde düzenlediği basın toplantısında, Kulüp Başkanı Özkan Sümer ile kendi transferi ve bazı konularda sürekli görüşmeler yaptığını belirterek, ''Kısa süre içinde akit yapabilirim'' dedi. 
     Hiçbir kulüple şu ana dek bir görüşme yapmadığını da ifade eden Aybaba, ''Benim bir problemim yok. Takımın sorunları konusunda bazı problemler var. Sezon sonunda takımımla sözleşmem sona eriyor. Profesyonel biri olarak, sadece sezon sonundan sonra takımla gönül bağım kalacak. Başka bir takımla görüşsem, profesyonelliğin gereği olarak 'görüştüm' derdim. Gazetelerde söylenenler yalan. Kısa sürede akit gerçekleşebilir'' diye konuştu. 
     
     AURELİO'NUN TRANSFERİ 
     Bir gazetecinin, Marco Aurelio'nun Fenerbahçe ile sözleşme imzaladığı yönündeki haberler konusundaki düşünceleriyle ilgili sorusuna Aybaba, ''Aurelio ve menajeri başka bir takımla anlaşarak bizi yanılttı. Çünkü Aurelio sürekli olarak takımda kalmaktan yana olduğu biçiminde açıklamalar yapıyordu. Bu düşüncelerini de bize iletiyordu'' karşılığını verdi. 
     Aurelio dışında iç transferde sorun yaşamayacaklarını da ifade eden Aybaba, ''Mehmet Yılmaz'ın bonservisi ile ilgili görüşmeler var. Bunun çözüleceğini düşünüyoruz. Gökdeniz'in ise sözleşmesi sürüyor. Bir yere gidemez'' dedi. 
     
     KISITLI KADRO 
     Aybaba, bordo-mavili takımın kadrosunun kısıtlı olduğunu ve gelecek yıl bu kadroyla şampiyonluk yarışı yapmasının zor olduğunu söyledi. 
     Sezon başında takım olarak inanılmaz mesafe aldıklarını, ancak şampiyonluk için takıma takviyeler yapılması gerektiğini anlatan Aybaba, şöyle devam etti 
     ''Bu takımın kadrosu kısıtlı. 11-12 oyuncunun performansında çıkış yakaladık, ancak diğerlerinde bu gerçekleşmedi. Hedef büyürse, daha kaliteli bir kadro olması lazım. Gelecek yıl da bu kadroyla yine dördüncülüğe oynarız. Türkiye Kupası şampiyonluğu ligdeki sıralamamızı etkiledi. Ancak şampiyon olmasaydık, dördüncülüğümüzü korurduk. Hata yapan futbolculara her yerde hatalarını söylerim. Katkı sağlamazsa, dışarı atarım, katkı sağlarsa da sırtımda taşırım.'' Bir gazetede, takımdaki tüm futbolcularının Galatasaraylı, kendisinin ise Beşiktaşlı olduğu yönünde kendi ağzından çıkan haberlerin gerçeği yansıtmadığını da kaydeden Aybaba, ''Anket yapmaya hakkım yok. Hem takımda Ulvi hoca da Beşiktaşlı. Eğer Galatasaray'ı yenseydik, bu kez de Beşiktaş için oynayacaklardı, diyeceklerdi'' diye konuştu. 
     Kulüp Başkanı Özkan Sümer'in yurtdışındaki oyuncu izlemesinden bilgisi olduğunu da ifade eden Aybaba, ''Yurtdışına gitme şansımız yok. Başkan gidiyor. Yurtiçinde de biz transfer görüşmelerini sürdürüyoruz. Epeyce bu konuda mesafeler aldık'' diyerek sözlerini tamamladı. 
     
</TEXT>
</DOC>
