<DOC>
<DOCNO> 186400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/yasam/yas04.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine servis cinayeti 
</HEADLINE>
<TEXT>

   Adana'da hostessiz servis aracı, taşıdığı 11 yaşındaki zihinsel engelli çocuğu ezerek ölümüne neden oldu 
      FATİH KARAÇALI Adana DHA 
   
   Adana'da özel eğitim ve rehabilite merkezi öğrencisi zihinsel engelli Yağız Enver Akıncı 11 , evinin önünde indiği servis minibüsünün altında ezilerek hayatını kaybetti. 
   Zihinsel engeli bulunduğu için 2 yıldır Ayışığı Zihinsel Engelliler Özel Eğitim ve Rehabilite Merkezi'nde tedavi gören Yağız, dün 2 saatlik eğitiminin ardından evine gitmek için okul servisine bindi. Evinin önüne geldiğinde servisten inen Yağız, servisteki diğer arkadaşlarının camı açıp ellerini uzatmaları üzerine hareket halindeki servise doğru koşmaya başladı. Tam arkadaşlarının elini tutacakken ayağı kayan Yağız, dengesini kaybederek minibüsün altına girdi. Servisin arka tekerleği başının üzerinden geçen Yağız, servis şoförü Zekeriya Tarı tarafından ağır yaralı olarak Belediyeevleri Sağlık Ocağı'na götürüldü. Yağız, burada yapılan tüm müdahalelere rağmen yaşamını yitirdi. 
   
   Şoka girdiler 
   Kazaya tanık olan diğer engelli öğrenciler ailelerine teslim edilirken, Yağız'ın anne ve babası tek çocuklarını feci şekilde kaybetmelerinin ardından şoka girdi. Yağız'ın babası Ali İhsan Akıncı, "Oğlumun ölümünde kusuru bulunanların cezalandırılmalarını istiyorum" dedi. Servis şoförü Tarı gözaltına alınırken, öğrenci servisi araçlarına hostes zorunluluğu getirilmesine karşın bunu yerine getirmeyen rehabilitasyon merkezi hakkında da soruşturma açıldı. 
   
   
   
</TEXT>
</DOC>
