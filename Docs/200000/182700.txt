<DOC>
<DOCNO> 182700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sonspo13.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Özdemir Olimpiyat Stadı'na helikopterle gideceğiz... 
</HEADLINE>
<TEXT>

     Fenerbahçe'de Galatasaray ile yapılacak derbi maç öncesinde güvenlik konusu ön plana çıkıyor. 
     İkinci Başkan Nihat Özdemir, 4 bin taraftarlarının, yönetim ve takımın can güvenliği içinde maça gidip gelmesini istediklerini belirterek, ''Derbi maçın kardeşçe ve dostça geçmesini diliyoruz'' dedi. 
     Atatürk Olimpiyat Stadı'na gidişte trafikten dolayı çok büyük problem yaşayacaklarını düşündüklerini ifade eden Özdemir, şöyle konuştu 
     ''Bu yüzden stada yönetim kurulu üyelerinin helikopterle gitmesi alternatifi üzerinde duruyoruz. Ancak şu anda kesinleşmiş bir şey yok. Emniyet, takımı o stada nasıl götürecek, ayrı bir koridor mu açacak belli değil. Yarın yapılacak İl Spor Güvenlik Kurulu toplantısından sonra bu konu netlik kazanır.'' Nihat Özdemir, dünkü basın toplantısında Beşiktaş ile Fenerbahçe seyircisini kıyaslayan siyah-beyazlı takımın teknik direktörü Mircea Lucescu'ya cevap vermeyeceğini sözlerine ekledi. 
     
     ''LUCESCU TARAFTARINA MORAL VERMİŞ'' 
     Asbaşkan Nihat Özbağı ise Lucescu'nun basın toplantısında kendi taraftarına moral vermek için böyle söylemiş olabileceğini belirterek, ''Fenerbahçe taraftarı 3-0 mağlup olduğu maçta İstanbulspor'u alkışlamıştır. Bu konuda daha fazla yorum yapmak istemiyorum'' dedi. 
     Özbağı, Gaziantepspor maçında yaşanan olaylarda seyircilerinin provokasyona geldiği yönünde şüphelerinin olduğunu ifade ederek, ''Fenerbahçe'ye zarar veren kişinin taraftarımız olamayacağı belli. Provokasyon olabilir. Galatasaray ile yapacağımız derbide ev sahibi ekip ve emniyet gerekli güvenliği sağlayacaktır. Taraftarımızdan derbi maçta sağduyulu olmasını, maça gelip sadece takımını desteklemesini istiyoruz'' diye konuştu. 
     Yönetici Hakan Bilal Kultualp de Lucescu'nun açıklamalarıyla ilgili olarak ''Cevap vermeye değmez'' dedi. 
     
</TEXT>
</DOC>
