<DOC>
<DOCNO> 158556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sontur21.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''AB konusunda dönüşü olmayan bir yoldayız'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin AB sürecinde dönüşü olmayan bir yolda olduğunu belirterek, ''genel görüşme istememizin altında yatan sebep, AB konusunda çok kritik bir döneme gelmiş olmamızdır'' dedi. 
     TBMM Genel Kurulu'nda, Hükümet tarafından verilen AB konusundaki genel görüşme önergesinin öngörüşmeleri başladı. 
     Önerge üzerinde konuşan Dışişleri Bakanı Gül, Hükümet'in AB ile ilgili Türkiye'nin geldiği kritik durumu gözönüne alarak genel görüşme talebinde bulunduğunu söyledi. Genel görüşmenin kritik bir döneme geldiğine işaret eden Gül, ''Türkiye, üzerine düşenleri en iyi şeklide yaparsa, siyasi iradeyi ortaya koyması durumunda ki koymuştur, iktidar, muhalefet ve sivil toplum örgütleri hep beraber el ele hareket ederse Türkiye'nin AB ile müzakereleri önümüzdeki yılın sonunda başlayacaktır'' diye konuştu. Gül, bunun için Türkiye'nin en büyük projesinin TBMM'de tartışılmasını istediklerini söyledi. 
     
     ''FARKLI FARKLI BAKIŞLAR'' 

     Gül, Türkiye AB ilişkilerinde bazı tarihleri hatırlatarak, Türkiye'nin 1995 yılında Gümrük Birliği'ne girerek AB yönünde önemli bir adım attığını belirtti. 
     Helsinki'de 1999 yılında yapılan zirvede Türkiye'ye aday ülke statüsü verildiğini anımsatan Gül, şunları söyledi 
     ''Türkiye'nin AET'ye başvurusunun üzerinden 44 yıl, Ankara Anlaşması'nın üzerinden ise 40 yıl geçmiştir. Bütün bu süre içinde inişler, çıkışlar olmuştur. Türkiye içinde farklı farklı bakışlar olmuştur. AB'den de Türkiye'ye farklı farklı bakışlar olmuştur. Ama bütün bu dönemde Türkiye AB yolunda bazen hızlı bazen yavaş ilerlemeye devam etmiştir. Dolayısıyla bu bir devlet projesi haline gelmiştir ve bir devlet politikasıdır. Dolayısıyla dönüşü olmayan bir yoldayız... 40 yıl... yarım asır...Bu yüzden AB Türkiye'nin aleyhine midir, lehine midir, girelim mi, girmeyelim mi tartışmalarına burada girmeyeceğim. Çünkü, şimdiye kadar yapılan konuşmaların, görüşmelerin bir anlamı olmaz. 
     Bizim genel görüşme istememizin altında yatan sebep, çok kritik bir döneme gelmiş olmamızdır. Hükümet olarak bunun farkına varmamızdır. Önümüzdeki 1.5 yılın çok önemli olduğunu gördüğümüzden dolayı, iktidar-muhalefet siyasi irade söz konusu olduğuna göre, tüm Türkiye'de geniş bir uzlaşma söz konusu olduğuna göre, bu fırsatı kaçırmamaya dönüktür.'' Helsinki'de 1999 yılında Türkiye'nin AB adaylığının tescil edildiğini hatırlatan Gül, bu zirveden sonra Türkiye ile AB'nin birbirlerine daha çok yaklaştıklarını söyledi. Gül, bu zirveden sonra Türkiye'nin AB'nin tüm toplantılarına katıldığını kaydetti. 
     Kopenhag'da 2002 Aralık ayında yapılan zirvede Türkiye için önemli bir karar çıktığını belirten Gül, bu kararın, Türkiye'nin üstüne düşenleri yerine getirdiğinde 2004 yılının sonunda ''vakit geçirmeden'' müzakerelere başlaması olduğunu söyledi. 
     Gül, Hükümet'in 2003 ve 2004 ilerleme raporlarının en iyi şekilde çıkması için elinden gelen bütün çalışmaları yapacağını belirterek, Kopenhag zirvesinden sonra Türkiye-AB ilişkilerinde son derece olumlu yaklaşımların ortaya çıktığını bildirdi. 
     
     KONJONKTÜR 

     AB çevrelerinde Türkiye lehine iyi bir konjonktür oluştuğunu ifade eden Gül, Irak savaşının ardından BM ve NATO'nun yanında AB'nin de uluslararası alanda siyasi ağırlığının yetersiz kaldığının ortaya çıktığını söyledi. Gül, Türkiye'nin siyasi, ekonomik, kültürel ve askeri potansiyeliyle Avrupa'nın stratejik ağırlığının giderek artacağının, transatlantik ilişkilerinin güçlenmesine Türkiye'nin hayati katkı sağlayacağının görüldüğünü bildirdi. 
     Gül, AB-Türkiye arasında yeni bir konjonktür olduğunu ifade ederek, ''Irak savaşı bunu göstermiştir. AB, Türkiye gibi önemli bir ülke ile birlikte dünyada önemli olaylarda rol alabileceğini göstermiştir'' dedi. Gül, Türkiye'nin AB'ye girmesiyle sadece Türkiye'nin değil, AB'nin de kazançlı çıkacağının görüldüğünü ifade etti. Dışişleri Bakanı Gül, katıldığı toplantılarda Türkiye lehine olan tutumun güçlendiğine bizzat tanık olduğunu da anlattı. 
     
</TEXT>
</DOC>
