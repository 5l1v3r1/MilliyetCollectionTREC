<DOC>
<DOCNO> 177916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/siyaset/siy20.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   KDP'ye göre Türk topçusu vurdu    Mesud Barzani liderliğindeki Kürdistan Demokratik Partisi KDP , Kerkük'te yaşanan olayların ardından, Türk ağır topçusunun, sınırdaki bir Kürt kasabasını vurduğunu iddia etti. Fransız haber ajansı AFP'nin haberine göre, KDP'nin televizyon kanalı KTV'den dün yayınlanan açıklamada, Türk birliklerinin, Irak - Türkiye sınırı yakınındaki Berwari Bala kasabasına 15 top mermisi attığı öne sürüldü. Can kaybı ve yaralı olmadığı belirtilen açıklamada, yılın bu mevsiminde pek çok kişinin ziyaret ettiği bölgede yaşayan köylülerin evlerini terk etmek zorunda kaldığı iddia edildi. 
   
   Erdoğan Kerkük'te durum sakinleşiyor    AKP İstanbul İl Başkanlığı'nda partililerle yaptığı toplantının ardından soruları yanıtlayan Başbakan Recep Tayyip Erdoğan, Kerkük'le ilgili olarak, "Şu anda ortada olan, iki peşmergenin gözaltına alındığıdır. Türkmenlerle ilgili bu yapılan tacizin, buna yönelik olarak bugün dün elçiliğimiz önünde, büyükelçimizin Türkmenlerle yaptığı konuşmayla daha sakin havaya büründüğü istikametinde haberler aldık" dedi. Türkmenlerin katledilmesiyle ilgili ABD cephesinde girişimlerde bulunduklarını hatırlatan Erdoğan, düne göre durumda olağandışı bir gelişme olmadığını ifade etti. Başbakan, Ankara'daki Irak Kürdistan Yurtseverler Birliği ofisine yönelik yapılan hareketi ise, kınadığını vurguladı. 
   
   
</TEXT>
</DOC>
