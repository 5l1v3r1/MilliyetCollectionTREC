<DOC>
<DOCNO> 159101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sontur15.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da uçağın düştüğü bölgedeki yangın söndürüldü... 
</HEADLINE>
<TEXT>

     Trabzon'un Maçka İlçesi'nde, İspanyol askerleri taşıyan Ukrayna uçağının düşmesinin ardından Vali Yardımcısı Nihat Nalbant başkanlığında kriz masası oluşturuldu. 
     Nalbant, yaptığı açıklamada, uçak kazası sonrasında sivil savunma, Devlet Hava Meydanları İşletmesi, 112 Acil Yardım, itfaiye ve jandarma ekiplerinin olay yerine sevk edildiğini belirtti. 
     Uçağın kara kutusunun henüz bulunmadığını belirten Nalbant, uçak ile ilgili her türlü teknik çalışma için Sivil Havacılık Genel Müdürlüğü'nden uzman ekiplerin Trabzon'a geleceğini kaydetti. 
     Nalbant, arama kurtarma çalışmaları için olay yerine Merzifon'dan, içinde uzman ekibin bulunduğu bir askeri helikopterin gönderildiğini ancak, helikopterin sis nedeniyle olay yerine iniş yapamadığını ve Trabzon Havaalanı'na döndüğünü söyledi. 
     
     YANGIN SÖNDÜRÜLDÜ 
     Bu arada, uçağın düştüğü bölgede çıkan yangın itfaiye ekiplerince söndürüldü. Geniş bir alana yayılan uçak enkazından 30'un üzerinde ceset çıkarıldığı, bölgedeki arama ve kurtarma çalışmalarının sürdürüldüğü bildirildi. 
     Uçağın düştüğü alana gazeteciler sokulmazken, yörenin dağlık ve ormanlık olmasının, kara kutuyu arama çalışmalarını da güçleştirdiği belirtildi. 
     
</TEXT>
</DOC>
