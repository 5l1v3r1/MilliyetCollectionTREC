<DOC>
<DOCNO> 168403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/siyaset/siy07.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan topu Erdoğan'a attı 
</HEADLINE>
<TEXT>

     SİBEL KAHRAMAN, BURCUM DEVREZ İstanbul 

     YÖK Yasa taslağını görüşen Üniversitelerarası Kurul'un olağanüstü toplantısı, Milli Eğitim Bakanı Hüseyin Çelik'in katılımıyla sürpriz gelişmelere sahne oldu. Rektörler, tasarının Üniversitelerarası Kurul'da görüşülerek oluşturulmasını istedi. Çelik de "Kurul üyeleri yasaya katkıda bulunmak istiyor. Bunu başbakanımıza ileteceğim. Oradan çıkan sonuca göre taslağın TBMM'ye gönderilip gönderilmeyeceğine karar verilir" dedi. Hükümet tasarıyı bugünkü haliyle TBMM'ye gönderdiği takdirde, rektörlerin de yarın Ankara'ya giderek tepkilerini dile getireceği öğrenildi. 
     Marmara Üniversitesi'nde yapılan toplantıda YÖK Başkanı Prof. Dr. Kemal Gürüz yer almadı. Üniversitelerarası Kurul üyeleriyle yaklaşık 3.5 saat görüşen Çelik, daha sonra basın mensuplarının sorularını yanıtladı. Çelik, bugün yasa taslağı hakkında bilgi vermek için yapmayı planladığı basın toplantısının, bu gelişmeler nedeniyle, başbakan ve bakanlar kurulu üyeleriyle görüşmesinden sonra kesinleşeceğini söyledi. Çelik'in ayrılmasından sonra Üniversitelerarası Kurul üyeleri, yeniden bir araya geldi. Kurul Başkanı Prof. Dr. Tunç Erem'in okuduğu ortak bildiride şunlar kaydedildi 
     "Yükseköğretimde yeni bir yasa taslağının yasama, yürütme ve yükseköğretimin kurumsallığı içinde birlikte hazırlanması gerekir. Aksi halde bu bir reform değil, yıkım taslağı olur." 
     

</TEXT>
</DOC>
