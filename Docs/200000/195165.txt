<DOC>
<DOCNO> 195165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/spor/aspo.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
LETONYA FORMÜLÜ 
</HEADLINE>
<TEXT>

   Milli Takım'ın hocası Şenol Güneş, rakibi her yönden analiz etti, "Beklenenin üzerindeler. Hata da yapıyorlar. Bu zaafları kullanacağız" diyerek, taktik planını oluşturduğunu özetledi 
      
   Yumuşak karnı aradı 
   PORTEKİZ'DE yapılacak Avrupa Şampiyonası finalleri için Letonya önünde vize arayacak olan A Milli Takım'da iş şansa bırakılmıyor, rakip ile ilgili her türlü bilgi teknik tartıya alınıyor. Teknik Direktör Şenol Güneş, "Oyuncularıma Letonya'nın kasetlerini izlettim. Hem görüntülü, hem anlatımlı, hem de çalışarak hazırlanıyoruz. Onlara yanlışlarımızı, olumsuzlukları ve İngiltere maçındaki hatalarımızı gösterdim. Biz yanlış yaparsak, rakip yararlanır" açıklamasını yaptı. 
   
   'Biz çekinmiyoruz' 
   LETONYA'NIN altı maçını izlediğini hatırlatan tecrübeli hoca, "Kendilerinden beklenilenin üzerinde oynuyorlar. Hata da yapıyorlar. Biz de o zaafları kullanacağız" ifadesini kullandı. Rakibi büyütmediğini vurgulayan Güneş, "Yanlış yerlere çekilmesin, biz kimseden korkmuyor, çekinmiyoruz. Rakibin nasıl oynadığına hazırlıklı olursanız, şaşırmazsınız" yorumunu yaptı. Başarılı teknik adam, ilk maçta rakibe gol atarak üstünlük sağlayıp, işi İstanbul'da bitirmeyi planladıklarını söyledi. 
   
   Takımından memnun 
   İNGİLTERE maçı öncesi oluşan atmosferi şu ana kadar göremediklerini belirten Şenol Güneş, şöyle devam etti "Ne oldu Letonya'yı da yenersek Portekiz'e gidiyoruz. Tabii ki İngiltere ile Letonya farklı. Ancak ayrı bir atmosfer oluşturuldu. Oyuncularda çok büyük problemler yok. İlhan'ın hafif rahatsızlığı var. Emre'nin de yorgunluğa bağlı kasığında ağrıları bulunuyor. Genel olarak havadan memnunum. Bazı oyuncularda dalgalanma olduğu için, değişiklikler yapabiliriz". 
   
   Fatih döktürdü    Ay-Yıldızlı oyuncu, Barcelona'da yeterince forma şansı bulamayan kaleci Rüştü'ye takıldı, her gol yediğinde "Rijkaard attı" esprisini patlattı 
   MURAT AKBAŞ 

   İDMANLARIN neşe kaynağı olan Fatih Akyel, dün de yaptığı esprilerle herkesi gülmekten kırıp, geçirdi. Rüştü'ye takılan tecrübeli oyuncu, eski takım arkadaşı her gol yediğinde kendisine Barcelona'da forma vermeyen Hollandalı çalıştırıyı hatırlatıp, "Rijkaard attı" dedi. Fatih bir pozisyonu kaçırdığında ise Rüştü'den, "Rijkaard haklı, Daum da" yanıtı geldi. 
   FATİH Akyel, önceki gün oynadığı reklamı ima ederek "Yabancı değil, Frank de Boer" şeklinde seslendiği Bülent Korkmaz'a dün de "Bülent de Boer" şeklinde takılmaya devam etti. Bu arada orta sahadan top yere düşmeden gol atma yarışı sırasında Rüştü, Tugay'a "Gol at, sana ev alayım" dedi. Top ağlara gidince Ünal Karaman'ın, "Hadi al bakalım" sözleri herkesi güldürdü. 
   
   Yıldıray oynamıyor    Hasan Şaş katıldı 
   FLORYA Metin Oktay Tesisleri'nde dün çift idman yapan Ay - Yıldızlı ekipte Teknik Direktör Şenol Güneş, sabahki çalışmada tek pas, kanatlardan ortalarla gol ve kontrollü uzun pas çalışması üzerinde durdu. Antrenmana, sakatlığı bulunan Yıldıray ile hasta olan Alpay katılmazken, önceki idmanı yarıda bırakan Hasan takımla birlikte çalıştı. 
   
   'Riske girmeyeceğiz' 
   AKŞAM basına kapalı yapılan çalışmanın ardından milliler Florya'da bir lokantada toplu yemek yedi. Ağır grip olan ve serum verilen Alpay'ı kadroda düşünmeyen Güneş, belinde rahatsızlık bulunan Yıldıray'ı Letonya'ya götürecek. Güneş, "İlk maçta riske girmeyeceğiz. Kendisini rövanşa yetiştirmeye çalışıyoruz" dedi. 
   
   Uçuş zamanı    MİLLİ Takımımız, bu sabah 11.00'de özel bir uçakla Letonya'ya giderek, Riga'da kampa girecek. Daugova Stadı'nda ilk antrenmanını yapacak olan ekibimiz son çalışmasını maçın oynanacağı Skonto Riga Stadı'nda cuma günü gerçekleştirecek. Öte yandan sabahki idmanın ardından tesislere gelen Kocaeli Üniversitesi'nde okuyan bir grup öğrenci, Şenol Güneş ve oyunculara sevgi gösterisinde bulundu. 
   
   'Tugay bizimle'    İNGİLTERE maçı sonrası genç isimlere yer açılması gerekçesiyle Milli Takımı bırakacağını açıklayan Tugay Kerimoğlu bu kararını bir süre daha ertelemek durumunda kaldı. Şenol Güneş, "Bu konudaki duygu ve düşünceleri çok güzeldi. Ama Tugay bizimle birlikte. Bırakmasını istemedik. Çağırdık ve geldi" diye konuştu. 
   
   Starkovs tedirgin    Milli Takımımız'daki yıldızların çokluğu tecrübeli hocayı endişelendirdi. Starkovs, "Hakan, Nihat, Emre ve Yıldıray çok etkili. İşimiz zor" dedi 
      Forvetten çekiniyor 
   LETONYA Milli Takımı'nın Teknik Direktörü Aleksandr Starkovs, Türkiye'nin güçlü bir ekip olduğunu, ancak teslim olmayacaklarını söyledi. Milli Takımımız'ı yakından tanıdığını belirten Starkovs, "Dünya üçüncüsü olmuş bir ekiple mücadele edeceğiz. Kaldı ki çok kaliteli ve de etkili oyunculara sahip. Özellikle Hakan Şükür gol yollarında önemli bir silah. İspanya'da top koşturan Nihat Kahveci de müthiş süratli ve yetenekli. Bu çabukluğu büyük dezavantaj" diye konuştu. 
   
   Alpay'a sevindi 
   TÜRKİYE'NİN grupta yaptığı maç kasetlerini oyuncularına izlettirdiğini kaydeden Letonya'nın teknik patronu, "Orta sahada da Emre Belözoğlu ve Yıldıray Baştürk başarılı isimler. Savunmada ise Alpay Özalan oldukça kaliteli. İşimiz zor. Ancak biz teslim olmayacağız, play - off'tan çıkmak için mücadele edeceğiz" dedi. Starkovs, hasta olduğu için Alpay'ın kadrodan çıkarılacağı uyarımız üzerine bunun avantaj olabileceğini ifade etti. 
   
   Vurucu tim    LİGİ şampiyon olarak tamamlayan Skonto'nun iki forveti Maris Verpakovskis ile Mihails Miholaps, Letonya'nın hücumdaki kozları olarak gösteriliyor. İngiliz Southampton'da top koşturan ve sakatlığı devam eden Marian Pahars'ın ise büyük ihtimalle oynamayacağı açıklandı. 
   
   Sigorta defans    KALECİ Aleksandrs Kolinko, en büyük avantajlarının güçlü savunmaları olduğunu söyledi. Tecrübeli file bekçisi, "Türkiye ofansif ağırlıklı bir ekip. Tecrübeli ve etkili golcüleri var. Çok dikkatli olmalıyız. En büyük silahımız savunmamız. İki maçta da gol yememeyi hedefliyorum" dedi. 
   
   Başkandan terapi    AVRUPA Şampiyonası baraj maçında A Milli Takım'ın rakibi Letonya, salıdan itibaren kampa girdiği Riga'da aralıksız çalışıyor. Federasyon Başkanı Genadiy Karavayf, maçın oynanacağı Skonto Olimpiyat Stadı'nda çalışan milli takımı yakından takip ediyor, sürekli psikolojik destek veriyor. Karavayf, "Dünya üçüncüsü olmuş bir takımı ağırlamaktan gurur duyacağız. Elbette kağıt üzerinde favori Türkiye" yorumunda bulundu. 
   
   Kötü sürpriz    M.ALİ SABUNCU 

   Kemal'de iç kanama 
   LEVERKUSEN yakınlarında Almanya maçına hazırlanan Ümit Milli Takım'dan kötü haber geldi. Sağ ön baldırında sorunu olan Kemal'in sakatlığının ciddi olduğu ortaya çıktı. MR'ı çekilen ve baldırında iç kanama tespit edilen bu oyuncunun forma giyemiyeceği, rövanş maçında da oynamasının zor olduğu öğrenildi. 
   
   'Top futbolcularda' 
   TEKNİK Direktör Raşit Çetiner, Servet ve kaleci Recep'in kasığından sakatlığının sürdüğünü, Okan ve Hamit'in de grip olduğunu hatırlattı, "Ancak biz inançlıyız" dedi. Tecrübeli çalıştırıcı şöyle devam etti "Her şey futbolcuların elinde. Rakibimizi dünya devi olarak görüyoruz. İyi konsantre olmak zorundayız. Herkese güvenim tam." 
   
   
</TEXT>
</DOC>
