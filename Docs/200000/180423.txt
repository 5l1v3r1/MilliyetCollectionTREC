<DOC>
<DOCNO> 180423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/spor/bbas.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye sizinle 
</HEADLINE>
<TEXT>

   33. Avrupa Basketbol Şampiyonası bugün İsveç'te start alacak, Türkiye'nin ilk rakibi Ukrayna olacak. Saat 19.00'da başlayacak maçta 12 Dev Adam iyi bir başlangıç yapmaya çalışacak 
      
   Gurbetçi desteği 
   BASKETBOLUN kalbi bugünden itibaren İsveç'te atmaya başlayacak. 16 takımın mücadele edeceği 33. Avrupa Şampiyonası'nda D Grubu'nda mücadele edece olan 12 Dev Adam, ilk maçını TSİ 19.00'da Ukrayna ile yapacak. Üç bin kişilik Boras Salonu'nda oynanacak karşılaşmayı NTV naklen yayınlayacak. Ay - Yıldızlı ekibimizi binden fazla gurbetçi seyircimiz yalnız bırakmayacak. 
   
   Sakatlar düzeldi 
   UKRAYNA maçının hazırlıklarını dün çift antrenmanla sürdüren Milli Takımımız'da dizinden problemi olan Mirsad ile omuzundaki sakatlık nedeniyle Mehmet Okur'a buz tedavisi uygulanıyor. İki oyuncunun da bugünkü karşılaşmada forma giyebilecekleri açıklandı. Ukrayna ile şimdiye kadar altı maç oynayan Türkiye üç galibiyet, üç mağlubiyet aldı. 
   
   Umut bitti baskı gitti    Aydın Örs, 12 Dev Adam üzerindeki beklentilerin azaldığını söyledi, "Ayaklarımız yere basmaya başladı" yorumunu yaptı 
   'Seyirci bile az' 
   BASKETBOL Milli Takımımız'ın başantrenörü Aydın Örs, Türkiye'de birçok kesimin kendilerinden umudu kestiğini söyledi. Bu yaklaşımın ayaklarının yere basmasını sağladığını da kaydeden Örs, "Artık üzerimizde baskı yok. Beklenti var ama 2001'deki gibi aşırı uçlara gitmedi. Buraya gelen taraftar sayısı bile ABD'den az olacak" dedi. 
   
   'Sürpriz çıkabilir' 
   AYDIN Örs, "Ancak şunun farkında değiller. Burada büyük şeyler de yapabiliriz. Yalnız şu kesinlikle unutulmamalı, bu çoçuklar da insan ve ihtiyatlı olmalıyız. Beklenmedik bir sürpriz çıkabilir" diye konuştu. Takımın çok iyi duruma geldiğini de kaydeden tecrübeli coach, "Her açıdan büyük yol katettik" ifadesini kullandı. 
   
   Derdi savunma 
   GRUPTA hiçbir maçın kolay geçmeyeceğine de değinen Örs, "Yunanlılar sert ve agresif oynayan tecrübeli bir ekip. Ancak her zaman bizden çekinmişlerdir. Hırvatlara karşı üstünlüğümüz de her şampiyonada değişen kadroları. Onlardan daha iyi paylaşım ve yardımlaşmaya sahibiz. Beni tek düşündüren şey savunmamız" değerlendirmesini yaptı. 
   
   Tek yürek tek bilek    GÖKHAN TÜRE 

   'Artık alıştık' 
   A MİLLİ Basketbol Takımımız'ın NBA'li yıldızı Mehmet Okur, Avrupa Şampiyonası'nda altın madalyanın hayal olmadığını söyledi. NBA'in Detroit Pistons takımındaki başarılı oyununu Ay - Yıldızlı ekibimize taşıyan, hazırlık maçlarının "en hırslı, en istekli ve en başarılı" ismi olarak dikkatleri çeken genç yıldız, "Takım arkadaşlarım ile ben uzun yıllar birlikte oynuyoruz. Artık birbirimize alıştık. Problemlerimizi de İndianapolis'te bıraktık" açıklamasını yaptı. 
   
   'Hazır durumdayız' 
   BASKETBOLUNUN her geçen gün olgunlaştığını, İsveç'teki şampiyonada da canla başla mücadele edeceğini ifade eden Mehmet Okur, sözlerini şöyle sürdürdü "Bu turnuva hem benim, hem de tüm takım arkadaşlarım için Türk halkına Dünya Şampiyonası'ndaki hayal kırıklığını unutturacak bir şans. Kendimizi tam anlamıyla hazır hissediyoruz. Yüreğimizi sahaya koyarak, sonuna kadar mücadele edeceğimizden kimse kuşku duymasın. Yeter ki hastalık ya da sakatlık olmasın." 
   
   'Sahada savaşacağız' 
   2.13 boyunda ve 24 yaşındaki yıldız oyuncu, gruptaki üç maçı da kazanarak, çeyrek finale direkt kalmayı hedeflediklerinin altını çizdi. Mehmet Okur, hatalardan ders çıkardıklarını vurguladı ve "İyi oynadığımız zaman yenemeyeceğimiz takım yok. Artık hatalarımızın bilincindeyiz. Ve bunları tekrarlamayacağız. Altın madalyaya ulaşmak için varımızı yoğumuzu ortaya koyacağımızı garanti ediyorum. Sonuna kadar savaşacağız" ifadelerini kullandı. 
   
   Basketbol günlüğü 
   İlginç buluşma 
   ÜLKERSPOR'UN yeni transferleri İbrahim Kutluay ile Yunan Efthimios Rentzias yarınki Türkiye - Yunanistan maçı öncesi biraraya gelerek sohbet ettiler. "İş başka, dostluk başka" diyen iki tecrübeli oyuncu birbirlerine başarılar dilerken, İbrahim, "Grubun final maçı bu olacak" dedi. 
   
   Mönü kebap 
   MİLLİ Takım kafilesinin kamp yaptığı otelde yemeklerin kötü çıkması nedeniyle tüm oyuncular yakındaki bir kebapçıyı tercih ediyorlar. Oyuncular neredeyse günde iki kez açlıklarını kebapla gideriyorlar. Bu arada Basketbol Federasyonu da turnuvayı izleyecek olan gazetecilere dün yemek verdi. 
   
   Öget hazır 
   FIBA kokartlı hakemlerimizden Memduh Öget, Avrupa Şampiyonası'nda görev yapmak için İsveç'in Lulea'ya kentine geçti. Milli Takım ile birlikte Boras'a gelen ve iki gün süreyle burada çalışan Öget, A Grubu maçlarının oynanacağı Lulea'ya gitti. Öget şampiyonanın sonuna kadar turnuvada düdük çalacak. 
   
   İlk günün programı 
   16.15 Almanya - İsrail B Grubu 
   19.00 Slovenya - İtalya A Grubu 
   19.00 Litvanya - Letonya B Grubu 
   19.00 Sırbistan Karadağ - Rusya C Grubu 
   22.00 Yunanistan - Hırvatistan D Grubu 
   22.00 Fransa - Bosna Hersek A Grubu 
   22.00 İspanya - İsveç C Grubu 
   
   
</TEXT>
</DOC>
