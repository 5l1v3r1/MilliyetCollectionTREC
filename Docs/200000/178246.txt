<DOC>
<DOCNO> 178246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sonspo10.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Luciano idmana çıktı... 
</HEADLINE>
<TEXT>

     Fenerbahçe, Diyarbakırspor ile yapacağı lig maçının hazırlıklarını, bu sabahki idmanla sürdürdü. 
     Samandıra Tesisleri'nde gerçekleştirilen idmanda sarı-lacivertliler, kondisyon ağırlıklı bir çalışma yaptı. 
     Teknik direktör Christoph Daum, idmanın ilk bölümüne katılmazken, futbolcular ısınma hareketlerinin ardından salona geçip bir süre ağırlık çalışması yaptı. Antrenmanın ikinci bölümünde ise futbolcular Alman teknik adam yönetiminde istasyon hareketleri ve kondisyon çalışması gerçekleştirdi. 
     Bu arada Elazığspor maçında burnu kırılan ve dünkü idmanda yer almayan Luciano, bugünkü çalışmaya katıldı. Brezilyalı futbolcu için özel bir maske yaptırıldığı ve Diyarbakırspor maçında bu maskeyle oynayabileceği bildirildi. 
     Fenerbahçe'nin sabah çalışmasına, sakatlığı süren Yusuf katılmadı. 
     Sarı-lacivertliler hazırlıklarını, bu akşam yapacakları idmanla sürdürecekler. 
     Öte yandan Daum'un, idmanın ilk bölümüne katılmama nedeni olarak transfer görüşmelerinde bulunması gösterildi. 
     
</TEXT>
</DOC>
