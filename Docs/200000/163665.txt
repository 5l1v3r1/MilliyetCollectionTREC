<DOC>
<DOCNO> 163665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sondun11.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen Kıbrıs'ta... 
</HEADLINE>
<TEXT>

     Kıbrıs'a dün gece gelen AB Komisyonu'nun genişlemeden sorumlu üyesi Günter Verheugen, Rum kesimindeki temaslarına başladı. 
     Başta Rum yönetimi lideri Tasos Papadopulos ve diğer Rum yetkililerle bir araya gelen Verheugen, yarın da KKTC'de temaslarda bulunacak. 
     Günter Verheugen, dün akşam Larnaka Havaalanı'nda yaptığı açıklamada, Kıbrıs Rum kesiminin siyasi gelişmelere bakılmaksızın 1 Mayıs 2004'e Avrupa Birliği'ne tam üye olacağını belirterek, ''Kıbrıs meselesinin çözümlenmesi ve birliğe birleşik bir Kıbrıs'ın katılması için bir fırsat penceresi bulunduğunu'' söyledi. 
     Rum basınında çıkan haberlere göre Verheugen, ''Kıbrıs sorununa çözüm bulunmazsa, Kıbrıslı Türkler bunun kurbanı olacak. Çünkü Kıbrıs'ın AB üyeliğinden faydalanmayacaklar'' ifadesini kullandı. 
     KKTC Cumhurbaşkanı Rauf Denktaş'ın AB paketini reddettiği yönündeki iddiaları yorumlamaktan kaçınan Verheugen, ''paketin Kıbrıs sorununun çözümlenmesinden sonra Kıbrıslı Türklerin AB'ye katılım için hazırlanmaları yönünde güçlü bir avantaj oluşturduğunu'' savundu. 
     
</TEXT>
</DOC>
