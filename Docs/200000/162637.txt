<DOC>
<DOCNO> 162637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/yazar/sazak.html </URL>
<DATE> 2003/06/12/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Yolsuzluk araştırması 
</HEADLINE>
<TEXT>

     Güneş Taner ve Recep Önal'ın verdiği bilgilerin komisyonda aydınlatıcı bulunduğu söylenemez. 
     Komisyon Başkanı AKP'li Azmi Ateş'i tanıyoruz, işini ciddiye alan bir parlamenter, BDDK raporuyla tescillenen 20 milyar dolarlık soygunun nasıl yapıldığını 'geriye doğru' araştırırken iyi niyetli bir uğraş içinde olacaktır. CHP'nin ise bu konudaki duyarlılığı tartışılmaz. 
     1999 seçimleri öncesinde medyadaki kimi kalemler başta, 'istikrar lobisi' yolsuzlukların üzerini kapatmaya çalışırken, Deniz Baykal ve CHP Grubu 'Türkbank skandalı'nı tek başına Meclis'e getirme cesaretini sergilemişti. 
     Mesut Yılmaz'ın düşürülmesiyle ilgili fatura Baykal'a kesilince 1999 seçimlerinde CHP'ye adeta 'ambargo' kondu, parti Meclis dışında kaldı. 
     Ecevit döneminde başlatılan... 
     Hikmet Uluğbay'ın kendini vurmasıyla, Cumhurbaşkanı Sezer'in Anayasa kitapçığını fırlatmasına kadar geçen sürede, bankaların üzerine gidilmediği izlenimi doğdu. Etibank olayı donduruldu. 
     Zekeriya Temizel ve Sadettin Tantan o dönemin yıldız isimleriydi. 
     Yurt Partisi Genel Başkanı Sadettin Tantan ile Finansal Forum'dan Mehmet Yılmaz bir söyleşi yapmış, pazartesi günkü gazetede yayımlandı. 
     Tantan, bankalardaki soyguna nasıl göz yumulduğu ve bugün 10 ailenin paylaştığı 20 milyar doların neden geri alınamadığı konusunda çok kritik bir noktaya değiniyor 
     "Organize suçlarla, çıkar amaçlı suçlarla mücadelede kullanılan TCK'nın 313 ve 314'üncü maddeleri DGM kapsamından çıkarıldı. İktidar ve muhalefet partileri, AKP de dahil olmak üzere 4422 sayılı yasanın değiştirilmesi için savaş verdiler. Bu yasa değişince batık banka sahipleri rahatladı." 
     İşte yığınakta yapılan hata .. DGM tarafından takip edilen davalar bir anda yön değiştirdi. Bankaların içini boşaltanlar bugün 'krallar gibi' dolaşıyor. Sözde her şey hacizli ama işlerini eskisi gibi çeviriyorlar. 
     Zamanında uyarmıştık, 'böyle giderse bankalardan hortumlanan milyarlarca doların Hazine'ye dönmesi mümkün olmayacak' diye... 
     Sadettin Tantan, Meclis'ten onaylanan 'Palermo Sözleşmesi' çerçevesinde Merkez Bankası'nın 'sır' diye gizlenen kayıtlara girerek, kaçırılan paralarını Hazine'ye dönüşünü sağlayabileceği görüşünde. 
     TBMM Araştırma Komisyonu, 'dostlar alışverişte görsün' türünden bir faaliyet içinde değilse ve AKP 'adil olacaksa' 20 milyar doların Hazine'ye dönüşü sağlanmalı. 
     Aksi halde Susurluk Komisyonu gibi arşive rapor yazmanın ötesine geçilemez. 
     
     

</TEXT>
</DOC>
