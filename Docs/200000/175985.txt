<DOC>
<DOCNO> 175985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur10.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'ya bu kış binin üzerinde futbol takımı gelecek... 
</HEADLINE>
<TEXT>

     Çoğunluğu Avrupa'dan 500'ün üzerinde futbol takımının geçen yıl kamp yaptığı Antalya, önümüzdeki kış sezonunda binden fazla futbol takımına ev sahipliği yapacak. 
     Antalya Valisi Alaaddin Yüksel, Antalya'da turizm sektörünün daha da canlandırılabilmesi için, turizmin çeşitlendirilmesi başta olmak üzere, bazı çalışmalar yapılması ve yeni pazar arayışlarına girilmesi gerektiğini bildirdi. 
     Bu çalışmalar arasında, ''Spor turizmi''ne ayrı bir önem verilmesi gerektiğini vurgulayan Vali Yüksel, şunları söyledi 
     ''Üzerinde önemle durulması gereken, Akdeniz çanağında önemli bir çeşitlendirme olan spor turizminin mutlaka geliştirilmesi gerekiyor. Geçen yıl çoğunluğu Avrupa'dan 500'ün üzerinde futbol takımının kamp yaptığı Antalya'da bu yıl binin üzerinde futbol kulübü, ön rezervasyon için, otel yöneticileriyle görüşmelere başladılar. Bu rakamın yıl içinde daha da artabileceği anlaşılmaktadır. Özellikle turizmin daha yavaşlayacağı dönemlerde spor turizmi sektör bir cansuyu olacaktır.'' 
     
</TEXT>
</DOC>
