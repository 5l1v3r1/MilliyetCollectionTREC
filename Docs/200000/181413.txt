<DOC>
<DOCNO> 181413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/yasam/yas05.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Adli yıla kanlı açılış 
</HEADLINE>
<TEXT>

   Gaziantep'te adli yıl açılış kokteylinde iki avukat grubu birbirine girdi, silah çekildi, kan döküldü 
   GAZİANTEP DHA 
   
   Gaziantep Hukukçular Lokali'nde önceki gece adli yılın başlaması nedeniyle verilen kokteylde, avukatlar arasında önce yumruklar sonra kurşunlar konuştu. 
   İddiaya göre, iki ayrı masada oturan avukat grubu arasında, daha önceki bir tartışma yeniden alevlendi. Tartışma kısa sürede kavgaya döndü. Avukat Deniz Kurdoğlu 27 ile Vedat Açıkgöz, meslektaşları Murat Delfer 29 , Ali İhsan Sever 24 ve Ferhat Memik Karaca 28 ile yumruk ve tekmelerle birbirlerine girdi. Büyüyen kavgaya, lokalin bir başka yerinde oturan, Deniz Kurdoğlu'nun babası Avukat Şıh Mehmet Kurdoğlu 50 silahını çekerek müdahale etti. 
   
   Biri başından vuruldu 
   Ruhsatlı tabancasını çeken baba Kurdoğlu, Delfer'i başından, Sever ve Karacan'ı da bacaklarından yaraladı. 
   Deniz Kurdoğlu ve Vedat Açıkgöz de aldığı tekme ve yumruk darbeleriyle yaralandı. Delfer, Gaziantep Devlet Hastanesi Ortopedi Servisi'nde tedaviye alınırken, diğer yaralılar ayakta tedavi edildi. 
   Polis bir süre gözaltına aldığı avukatları, olayla ilgili dosyayı hazırlayıp adliyeye sevk ettikten sonra serbest bıraktı. Soruşturmayı yürüten savcı, avukatları adliyeye tek tek çağırıp ifadelerini almaya başladı. 
   
   
</TEXT>
</DOC>
