<DOC>
<DOCNO> 161379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/spor/spo04.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Yılmaz’da işlem tamam 
</HEADLINE>
<TEXT>

Trabzonspor, genç futbolcunun bonservisi konusunda Sadettin Saran ile anlaşmaya vardı 
     Yuvada kaldı 
     TRABZONSPOR bonservisi Fenerbahçeli yönetici Sadettin Saran’da bulunan Mehmet Yılmaz’ın transferini sonuçlandırdı. Kulüp Genel Koordinatörü İsmail Yavuz, yaptığı açıklamada, geçen sezon Bordo - Mavili takımda kiralık olarak forma giyen Mehmet Yılmaz’ın bonservisi konusunda, dün akşam Sadettin Saran ile yaptığı görüşmeleri olumlu şekilde sonuçlandırdığını söyledi. 
     
     "Sözleşme imzalayacağız" 
     YAVUZ, bonservisini aldıkları Mehmet Yılmaz ile de son bir görüşme yapacaklarını belirterek, "Mehmet, zaten Trabzonspor’da kalmak istiyordu. Son detayları konuşacağız ve sözleşme imzalayacağız" diye konuştu. Genç futbolcunun 900 bin dolara alınan bonservisinin, UEFA Kupası gelirleri, stat reklamları ve naklen yayından gelecek para ile ödeneceği bildirildi. 
     
     Orhan Ak’a tepki 
     BORDO - Mavili yönetimle pazarlıkta olduğu sırada Galatasaray’a imza atan Orhan Ak’a Trabzonspor cephesinden eleştiri yağdı. Yönetici Ekrem İmamoğlu, Orhan’ın çok aceleci davrandığını belirtip, "Umarım, İstanbul kulüplerinde kaybolan yıldız adaylarından biri olmaz. Kendisi bize söz vermişti. Yanlış yaptı" ifadelerini kullandı. 
     
     Fatih Tekke baba oldu 
     DİZİNDEKİ sakatlığı nedeniyle A Milli Takım kadrosundan çıkan Fatih Tekke, Trabzon’a dönüşünde hayatının en önemli günlerinden birini yaşadı. Tecrübeli futbolcunun eşi Müge Tekke, Karadeniz Teknik Üniversitesi Tıp Fakültesi’nde bir erkek çocuk dünyaya getirdi. İkinci kez baba olmanın keyfini yaşayan Fatih, tüm üzüntülerini unuttuğunu açıkladı. 
     
     

</TEXT>
</DOC>
