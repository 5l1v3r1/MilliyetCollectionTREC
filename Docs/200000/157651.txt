<DOC>
<DOCNO> 157651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sonspo08.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Okan, uygun adım krallığa... 
</HEADLINE>
<TEXT>

     Bursaspor'un başarılı futbolcusu Okan Yılmaz, gol sayısını 20'ye çıkararak, gol krallığı yarışında zirvedeki yerini korudu. 
     Bursaspor, ''Ateş çemberi'' olarak nitelendirilen kümede kalma potasından kurtulma mücadelesi verirken, Okan, gol krallığı yolunda son 2 haftaya girilirken emin adımlarla ilerliyor. 
     Okan, takımının kümede kalma mücadelesi yolunda mutlak 3 puanla ayrılmak zorunda olduğu Altay maçında attığı golle, galibiyette çok önemli rol oynarken, gol krallığı yarışında da iddiasını sürdürdü. 
     Haftayı boş geçirmeyen ve 17 gole ulaşan en yakın takipçisi Adanasporlu Necati'nin 3 golle önünde olan genç futbolcu, Ankaragücü'nden Agustine ve Galatasaray'dan Ümit Karan'a ise 4 fark attı. 
     Okan Yılmaz, lig sonunda gol kralı olursa, 2. kez krallık tacını takan ilk Bursasporlu futbolcu unvanını elde edecek. 
     
</TEXT>
</DOC>
