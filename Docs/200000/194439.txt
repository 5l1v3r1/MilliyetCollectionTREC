<DOC>
<DOCNO> 194439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sontur13.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM İnsan Hakları İnceleme Komisyonu, Buca Cezaevi'nde 
</HEADLINE>
<TEXT>

     TBMM İnsan Haklarını İnceleme Komisyonu, İzmir Buca Cezaevi'nin sübyan koğuşunda kalan çocuklara ''sistemli işkence yapıldığı'' iddialarını araştırmak üzere İzmir'e geldi. 
     Komisyon Başkanı Mehmet Elkatmış, üyeler Ahmet Ersin, Halide İncekara ve Uzman İrfan Neziroğlu'nu, Adnan Menderes Havalimanı'nda, İzmir Barosu İnsan Haklarını İzleme Komitesi üyeleri ve İzmir Tabip Odası Başkanı Fatih Sürenkök karşıladı. 
     Avukatlar ve Sürenkök ile bir süre görüşen heyet, daha sonra incelemelerde bulunmak üzere Buca Cezaevi'ne geçti. Heyeti, cezaevi girişinde İzmir Cumhuriyet Başsavcısı İlhan Mesutoğlu ile cezaevi yöneticileri karşıladı. 
     İzmir Tabip Odası Başkanı Sürenkök, havalimanında AA muhabirine yaptığı açıklamada, baronun, işkence iddialarıyla ilgili ellerinde bulunan dokümanları Komisyon'a sunduğunu ayrıca doktorlardan oluşan bağımsız bir heyetin de cezaevinde inceleme yapma talebinde bulunduğunu söyledi. 
     İncelemelerin ardından Komisyon üyelerinin avukat ve doktorlarla tekrar bir araya geleceği kaydedildi. 
     
</TEXT>
</DOC>
