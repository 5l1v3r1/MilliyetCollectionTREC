<DOC>
<DOCNO> 152248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/spor/spo04.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
KUPA BAYRAMI 
</HEADLINE>
<TEXT>

Trabzon'da göreve başlarken, "İlk olarak Türkiye Kupası'nı getireceğim" diyen Samet Aybaba sözünü tuttu. Yönetim, "Bu başarıda en büyük rol Aybaba'nın" açıklaması yaparken, başarılı hoca ise "İnancın zaferi" dedi 
     'Biz bir bütünüz' 
     TRABZONSPOR'DA kupanın coşkusu sabaha kadar sürdü. Gençlerbirliği karşısında tarihi farkı kaçıran, ancak Türkiye Kupası'nı kazanan Bordo-Mavililer otelde halay çekti, yabancıları çiftetelli oynadı. Yoktan bir takım yarattıklarını belirten Teknik Direktör Samet Aybaba, "Bu kupa, inancın zaferidir" diye konuştu. Aybaba, "Bu takımın oyuncuları herşeye layıktır. Kimse bir futbolcumuzu diğerlerinden öne çıkarmasın. Biz bir bütünüz" dedi. 
     
     'Haklarını alacaklar' 
     BORDO-Mavililer'in Kafile Başkanı Kenan Sönmez ise, "Bu kupada futbolculardan sonra bir önceki yönetimin ama özellikle de hocamız Samet Aybaba'nın rolü olmuştur" dedi. Sönmez, "Aybaba imzayı attığı gün 'Bu kulübe önce Türkiye Kupası'nı getireceğim' sözünü vermişti. Sözünü tuttu. Biz de sözümüzü tutacağız. Maddi ve manevi olarak hak ettiklerini alacaklar" ifadesini kullandı. Öte yandan primin 50'şer milyar lira olması bekleniyor. 
     
     Anka kuşu Trabzon 
     8 yıl aradan sonra Türkiye Kupası'nı yeniden kaldıran Trabzonspor'un Başkanı Özkan Sümer, geçtiğimiz sezonlarda kulübü küçük göstermeye çalışanlara büyüklüklerini bir kez daha ispatladıklarını belirtti. Sümer, "Yıllar öncesine dayanan bir söylemimiz vardır. Trabzonspor büyük kulüptür. Asla ve asla teslim olmaz. Kendi küllerinden yeniden doğar, diyorduk. Evet, Trabzonspor kendi küllerinden yeniden doğuyor." dedi. 
     SÜMER "Kupa, camianın bütünleşmesi, herkesin yeniden tek yumruk olması için bir vesiledir, aynı zamanda bir devin dirilişinin mihenk taşlarından biridir" ifadesini kullandı. Kupa törenine katılmamasını ilginç sözlerle yorumlayan Bordo - Mavili kulübün başkanı, "Ben şov adamı değilim. Trabzon insanı bu sevinci yaşatanları unutmaz. Kupayı kaldıran değil, kupa kazandıran başkan olarak anılırız" diye konuştu. 
     


SPOR 



























</TEXT>
</DOC>
