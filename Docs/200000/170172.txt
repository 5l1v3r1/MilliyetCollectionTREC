<DOC>
<DOCNO> 170172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sondun03.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
UAÖ "Reşit olmayanları idam edenlerin başında ABD geliyor" 
</HEADLINE>
<TEXT>

     Uluslararası Af Örgütü, son 10 yılda 70 ülkede infaz edilen reşit olmayanların idamının üçte ikisinin ABD'de gerçekleştirildiğini duyurdu. 
     Merkezi İngiltere'nin başkenti Londra'da bulunan örgüt, yayınladığı raporda, reşit olmayan mahkumları idam etmeye devam eden tek ülke olduğunu belirttiği ABD'yi kınarken, bu ülkede 16 ya da 17 yaşında suç işleyip de idam edilmeyi bekleyen 80 mahkum bulunduğunu açıkladı. 
     1994-2002 yılları aralığında 70 ülkede 22 bin 588 kişinin idam edildiği belirtilen raporda, bu idamların arasında 5 ülkede yapılan 19 reşit olmayan kişinin infazının da bulunduğu, bunlardan 12'sinin ABD'de yapıldığı belirtildi. 
     Örgüt raporunda, ''Reşit olmayanların idamı, genel düzeydeki infaz uygulamalarına oranla göreceli olarak az rastlanır hale gelmiştir ve ABD bu uygulamayı geniş ölçüde sürdüren ülkelerin başında gelmektedir. ABD'nin suçun işlendiği tarihte reşit olmayan mahkumları idama hazır olması, bu ülkeyi ayrı bir kategoriye koymaktadır. Burada söz konusu olan, ABD'nin insan haklarına ilişkin uluslararası hukukta üstü kapalı seçici bir yaklaşım benimsemeye çalışmasının yeni bir örneğidir'' denildi. 
     ''ABD'nin geçmişin kabul edilemez bir uygulamasına bağlı kaldığını kabul etmesi gerektiği'' savunulan raporda, Af Örgütü, uluslararası toplumun, bölgesel ve küresel düzeyde insan haklarına ilişkin 4 anlaşmayı kabul ettiğini ve bu anlaşmalarda reşit olmayanların idama çarptırılmalarına yer verilmediğini hatırlattı ve ''Bu kısıtlama öyle geniş ölçüde kabul ve saygı gördü ki uluslararası hukukun geleneksel bir ilkesi haline geldi'' ifadesini kullandı. 
     Örgüt ayrıca, bu kısıtlamanın bütün ülkeleri bağlayacak ve tartışmaya mahal vermeyecek şekilde uluslararası hukukun genel ölçütü olarak kabul görmesini de istedi. 
     
</TEXT>
</DOC>
