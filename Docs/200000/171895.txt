<DOC>
<DOCNO> 171895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/yasam/yas01.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Son N.Ç. vakası Mersin'den çıktı 
</HEADLINE>
<TEXT>

   Erdemli'de 16 yaşındaki kıza tecavüz ettikleri iddiasıyla 40 kişi gözaltına alındı, 8'i tutuklandı. Zanlılar, genç kız için, 'Akli dengesi bozuk' dedi 
      OKTAY İNCE Mersin DHA 
   
   Mardin'de henüz 12 yaşındaki N.Ç.'nin yaşadığı tecavüz dehşetinin benzeri, bu kez Mersin'in bir ilçesinde ortaya çıkarıldı. 
   Erdemli'de, daha 16 yaşındaki Ş.Ş.'ye tecavüz ettikleri iddiasıyla tam 40 kişi gözaltına alındı. Korkunç olay, Ş.Ş.'nin annesinin başvurusuyla ortaya çıktı. 
   Erdemli Emniyet Müdürlüğü'ne giden Sultan Ş. 41 , kızı Ş.'ye, çeşitli tarihlerde tecavüz edildiğini, kızının tecavüzcüleri tanıdığını ve onlardan şikayetçi olduğunu söyledi. Şikayetin ardından, tecavüze uğradığı iddia edilen Ş.'nin ifadesi doğrultusunda, çoğu Sanayi Sitesi'nde çırak ve kalfa olarak çalışan, tam 40 kişi yakalanarak gözaltına alındı. 
   Zanlılar, Emniyet Müdürlüğü'nde alınan ifadelerinden sonra, önceki gün saat 16.00'da adliyeye sevk edildi. Çocuklarının gözaltına alındığını öğrenen aileler adliye binası önünde toplanırken, polis ise gerginlik yaşanması ihtimaline karşı geniş güvenlik önlemi aldı. 
   
   Yaşları 15 - 30 arasında 
   Adliye binasına giriş - çıkışlar yasaklanırken, yaşları 15 - 30 arasında değişen 40 kişinin ifadesi, dokuz saat sürdü. Nöbetçi mahkeme, sekiz kişiyi 'küçük yaşta kıza tecavüz ve fiili livatada bulunmak' suçundan tutukladı, 32 sanığı da tutuksuz yargılanmak üzere serbest bıraktı. Tutuklanan sekiz kişi, Erdemli Cezaevi'ne konuldu. 
   Sanık gençlerin yakınları ise Ş.'nin akli dengesinin yerinde olmadığını, yolda gördüğü herkesi 'Bana tecavüz etti' diye suçladığını iddia etti. 
   
   N.Ç. davasında tutuklu kalmadı    Mardin Kızıltepe'de yaşayan N.Ç. 12 de, 26 kişinin tecavüzüne uğradı. Emniyete başvuran N.Ç., Emine Akyol ile Türkan Temel adlı kadınların kendisini altı ay erkeklere pazarladığını söyledi. İki kadın ve Kaymakamlık Yazıişleri Müdürü, İlköğretim Okulu Müdür Yardımcısı, Mardin Vakıflar Şube Müdürü, Ziraat Bankası veznedarı ve bir yüzbaşı dahil 26 erkek, 14 Ocak'ta tutuklandı. Mardin 1. Ağır Ceza'daki utanç davasında, dördüncü duruşma sonucu tutuklu sanık kalmadı. Sosyal Hizmetler ve Çocuk Esirgeme Kurumu'na teslim edilen N.Ç. de, Adalet Bakanı Cemil Çiçek'e bir mektup yazarak, "Sayın Bakanım, benim yerimde kızınız olsa ne yapardınız" diye sordu. 
   
   
</TEXT>
</DOC>
