<DOC>
<DOCNO> 151903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sonspo41.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray paf takımına fark attı 9-2 
</HEADLINE>
<TEXT>

     Ligde 27 Nisan Pazar günü kendi sahasında Adanaspor ile karşılaşacak Galatasaray, bu maçın hazırlıklarını bugün gerçekleştirdiği antrenmanla sürdürdü. 
     Florya Metin Oktay Tesisleri'nde bugün gerçekleştirilen antrenmanda sarı-kırmızılılar, PAF takımıyla bir hazırlık maçı yaparken, karşılaşmayı 9-2 kazandı. 
     Kulüp başkanı Özhan Canaydın'ın da izlediği karşılaşmada, sarı-kırmızılıların gollerini, Hasan 3 , Ümit Karan 2 , Arif 2 , Cihan ve Görkem kendi kalesine atarken, PAF takımının gollerini ise Volkan ve Sabri kaydetti. Karşılaşmada, sol ayak bileğine darbe alan Mehmet Polat sakatlandı. Görevlilerin yardımıyla sahayı terkeden Mehmet Polat'ın durumunun yarın netlik kazanacağı öğrenildi. 
     Hazırlık maçında Brezilyalı futbolcu Pinto'ya sağ kanatta görev veren teknik direktör Fatih Terim, bu oyuncunun performansından memnun kalmazken, karşılaşmanın ilk dakikalarında tercüman aracılığıyla bu futbolcuyla bir süre görüştü. 
     Sarı-kırmızılıların antrenmanına, belindeki sakatlığı süren Bülent, sağ ayak parmağında ezilme olan Ümit Davala ise katılmadı. 
     Bu arada dünkü antrenmanda Ümit Karan ile kavga eden Berkant'ın da bugün Almanya'ya gittiği öğrenilirken, bu oyuncunun sol bileğindeki sakatlığının uzun süreceği ve bu nedenle ailesinin yanına gitme talebinin kabul edildiği bildirildi. 
     Galatasaray'ın İsrailli futbolcusu Revivo da ülkesinin milli takımının hafta sonunda Kıbrıs Rum Kesimi ile yapacağı maç için bu ülkeye gittiği kaydedildi. 
     Galatasaray, Adanaspor maçı hazırlıklarını yarın basına kapalı olarak yapacağı antrenmanla sürdürecek. 
     Öte yandan teknik direktör Fatih Terim, 27 Nisan Pazar günü Adanaspor ile yapılacak maça kadar antrenmanları basına kapattı. 
     
     ÇOCUKLARDAN ZİYARET 
     23 Nisan Ulusal Egemenlik ve Çocuk Bayramı nedeniyle Deniz Feneri Derneği tarafından eğitim masrafları karşılanan bir grup kimsesiz çocuk, sarı-kırmızılı futbolcuları tesislerde ziyaret etti. 
     Teknik direktör Terim ve futbolculara çiçekler veren ve fotoğraf çektiren minikler, bol bol da imza aldı. 
     Ziyaret sırasında konuşan Terim, çocukların Türkiye'nin geleceği olduğunu belirterek, onları bir gün için bile olsa mutlu edebilmenin kendilerini gururlandıracağını bildirdi. 
     Terim, geleceği çocuklara göre organize etmelerinin bir gerçek olduğunu vurgulayarak, ''Onlar bizim herşeyimiz'' dedi. 
     Ziyaretçi çocuklara ne istediklerini soran Terim, miniklerin ''Galatasaray'ın bu sezon şampiyon olmasını istiyoruz'', ''Ali Sami Yen Stadı'nda maç seyretmek istiyoruz'' taleplerini de gerçekleştireceklerini de söyledi. 
     





</TEXT>
</DOC>
