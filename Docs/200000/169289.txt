<DOC>
<DOCNO> 169289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sondun24.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan muhalefet lideri "Türkiye'den bir hareket bekliyoruz" 
</HEADLINE>
<TEXT>

     Yunanistan anamuhalefet partisi Yeni Demokrasi'nin YDP Genel Başkanı Kostas Karamanlis, ''Türkiye'nin AB perspektifini desteklediklerini, ancak Yunanistan'ın iyi niyetli yaklaşımına karşılık verecek hareket beklediklerini'' söyledi. 
     Partisi, kamuoyu yoklamalarında iktidar partisi PASOK'un 10 puan önünde görünen Karamanlis, Yunanistan Yabancı Gazeteciler Cemiyeti tarafından düzenlenen basın toplantısında, Türk-Yunan ilişkileri ve Kıbrıs konularına değindi. 
     YDP'nin 10 ay sonra yapılacak seçimlerde iktidara gelmesi halinde Türk-Yunan yakınlaşmasını sürdüreceğini vurgulayan Karamanlis, geçmiş hükümetlerin almış olduğu yükümlülüklere saygı göstereceklerini belirtti. 
     Geçmişte bugünün iktidar partisi PASOK'un YDP'yi Türkiye ile diyaloğa girdiği için eleştirdiğinin unutulmamasını isteyen Karamanlis, 70'li, 80'li yıllarda bu alanda sıkıntıyı davet eden partinin PASOK olduğunu söyledi. 
     Karamanlis, şöyle konuştu 
     ''Türkiye ile ilişkilerimizin tamamen normalleşmesi ulusal hedefimizdir. Geçmişe ait sorunları aşmak zorundayız. Yalnızca savunma harcamalarını azaltabilmemiz dahi ülkelerimize büyük yararı olan bir gelişme olacaktır. Biz, bölgede istikrar, işbirliği ve barış istiyoruz. Ancak Türkiye'nin Yunanistan'ın iyi niyetli yaklaşımına yanıt vermesi gereklidir. Hangi AB üyeliğine aday ülke güç kullanma tehdidini siyasi araç olarak görebilir Bu yalnızca Avrupa değerlerine değil, uluslararası hukuka da uymaz.'' Başbakan Recep Tayyip Erdoğan ile iki kez görüşme fırsatı bulduğunu da söyleyen Karamanlis, bu görüşmelerin olumlu bir atmosferde yapıldığını, ancak Türk hükümetinin uygulamalarını görmek istediklerini belirtti. 
     Bu arada, Kıbrıs konusunda Türk tarafının ''gerçeklerden kopmuş bir durumda'' olduğunu savunan Karamanlis, Rum Kesimi'nin AB üyesi olduğunu ve çözüm halinde Kıbrıslı Türklerin de AB'ye entegre olacaklarını söyledi. 
     Karamanlis, tüm Yunanlılar için büyük bir başarı olan AB üyeliği sayesinde Rum Kesimi'nin geçmişe nazaran daha iyi bir pozisyonda olduğunu da vurguladı. 
     Sorular üzerine, YDP'nin Avrupa anayasası taslağında Hıristiyanlığa atıfta bulunulmasını istediğini kaydeden Karamanlis, ''Bu, nüfusunun çoğunluğu Müslüman olan ülkelere aramızda yer yok demek değildir. Din özgürlüğü birinci önceliğimizdir ve biz kapalı bir kulüp değiliz. Ama geçmişi gözardı edemeyiz. Tarihi referanslar vermenin yanlış bir yönü yok'' diye konuştu. 
     Genel seçimler için 2004 yılının Nisan ayını beklemeye gerek olmadığını da savunan Karamanlis, PASOK'un 20 yıllık iktidarında yapamadıklarını birkaç ay içinde yapmasını beklemenin gerçekçi olmadığını söyledi. 
     Sorular üzerine PASOK'un seçim sisteminde seçim çevrelerini daraltma yöntemi temelinde çeşitli değişiklikler yapma çağrısına da değinen Karamanlis, ''Kurumlarına saygısı olan hangi ülke seçim öncesi seçim sisteminde değişiklik yapar PASOK son 3 seçimi kazandığı bu sistemde değişiklik yapılması gereğini yeni mi keşfetti Biz bu tartışmaya girmeyeceğiz'' diye konuştu. 
     
</TEXT>
</DOC>
