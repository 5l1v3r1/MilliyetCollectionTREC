<DOC>
<DOCNO> 176339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sontur16.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaralı sürücüler yanlış yere park ediyor 
</HEADLINE>
<TEXT>

     Ankara'da 7 ayda en fazla trafik cezası, ''yanlış yere park'' nedeniyle kesildi. 
     Ankara Emniyet Müdürlüğü Trafik Denetleme Şube Müdürlüğü ekipleri, bu yıl 7 ayda toplam 109 bin 515 ceza uygulaması yaptı. Bu kapsamda kesilen ceza miktarı 6 trilyon 675 milyar 810 milyon 500 bin lira oldu. 
     Ceza kesilen araçların 60 bin 210 adedini özel otolar, 14 bin 917 adedini ticari taksiler, 12 bin 430 adedini ise şehir içi hatlarda çalışan minibüsler oluşturdu. 
     Sürücülerin en çok ihlal ettikleri trafik kuralı, 21 bin 1 adet ile ''yanlış yere park'' olurken, bunu 18 bin 445 adet ile ''şehir içinde hız sınırlarını ihlal'' takip etti. 
     Ankara'da 7 ayda, toplam 10 bin 184 sürücüye taşıma sınırı üzerinde yolcu almak, 9 bin 398 sürücüye trafik işaret levhalarına ve cihazlarına uymamak, 5 bin 100 sürücüye kırmızı ışık ihlali, 3 bin 989 sürücüye trafik güvenliği ile ilgili kurallara uymamak, 3 bin 305 sürücüye fenni muayene süresini geçirmek, 3 bin 107 sürücüye indirme, bindirme kurallarına riayet etmemek, 2 bin 667 sürücüye emniyet kemeri takmamak ve bin 571 sürücüye ise tescil belgesi ve trafik belgelerini araç üzerinde bulundurmamak ihlalleri nedeniyle ceza yazıldı. 
     
</TEXT>
</DOC>
