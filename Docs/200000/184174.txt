<DOC>
<DOCNO> 184174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sontur19.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti milletvekilinin kızı DYP'ye katıldı 
</HEADLINE>
<TEXT>

     Antalya'daki bazı sivil toplum örgütleri ve siyasi partilerin yöneticilerinden oluşan 8 kişi, DYP'ye katıldı. 
     DYP Antalya İl binasında düzenlenen törende, partiye katılanların rozetlerini DYP Genel Başkan Yardımcısı Hasan Subaşı taktı. 
     Subaşı, partisine katılan isimlerin hepsinin de Antalya için çok önemli kişiler olduğunu belirterek, ''Geçmişte, yaptıkları eleştiriler ve ürettikleri projelerle beni de yönlendirmiş ve etkilemiş insanlardır. Şimdi birlikte çalışacağız'' diye konuştu. 
     Yönetim anlayışının, tüm dünyada ''yönetişim'' anlayışına dönüştüğünün altını çizen Subaşı, ''Biz de Antalya'da yönetişim anlayışı ile yola çıkıyoruz'' dedi. 
     Bu anlayışın, 1992 yılında Rio'da alınan ''Yerel Gündem 21'' oluşumuyla ortaya çıktığını belirten Subaşı, buna göre, kentte yaşayan herkesin, kentin sorunlarının çözümüne katkı sağlaması gereğinin ortaya çıktığını bildirdi. 
     Kenti yönetenlerin yapacağı en önemli işin, kentlilik bilincini yerleştirmek olduğunu dile getiren Subaşı, şunları söyledi 
     ''Kentli, sorunlarının çözümünü beklemek yerine, kendi sorununu çözme çabasında olmalıdır. Sorunların çözümüne katkı koymak, bazen eleştirmek, bazen proje üretmek, bazen de yöneticilere yardım etmektir. Kısmet olur kaldığımız yerden devam edebilirsek, kentlilik bilincini yerleştirip, geliştirmeye çalışacağız. Bunu başarabilirsek, Antalya'yı Türkiye'nin yıldızı yapmış oluruz.'' Yeniden Antalya Belediye Başkanlığı görevine seçildiği takdirde, katılımcı bir yönetim tarzını benimseyeceğine değinen Subaşı, ''Anlayışımız da, sloganımız da kentimizi birlikte yönetelim olacak'' diye konuştu. 
     
     PARTİYE KATILANLAR 

     Törende, Yeni Türkiye Partisi eski İl Başkanı Bülent Bekir Özsoy, Demokrat Parti eski İl Başkanı Çetin Cin, Demokrat Parti İl Başkan Yardımcısı Neşe Badazlı, Antalya Genç İşadamları Derneği Başkanı Alaaddin Özuzun, Mimarlar Odası eski Başkanı Recep Esengil, Antalya Yetim Muhtaç Çocuklar Vakfı Başkanı Canan Tungar, Çevre Gönüllüleri Derneği Başkanı Murat Yıldırım ve turizmci Salih Çene, DYP'ye katıldılar. 
     DYP'ye katılanlar arasında yer alan Neşe Badazlı'nın, AK Parti Antalya Milletvekili Fikret Badazlı'nın kızı olduğu öğrenildi. 
     A.A muhabirinin kızı ile ilgili sorularını yanıtlayan Milletvekili Fikret Badazlı, kızının DYP'ye katılmasıyla ilgili olarak, ''Demokrasinin güzelliği de bu, gereği de bu. Kendisi 40 yaşını aşmış biridir. Kendi kararını verebilir. Ben de buna saygı duyarım'' dedi. 
     
</TEXT>
</DOC>
