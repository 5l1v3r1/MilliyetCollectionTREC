<DOC>
<DOCNO> 171877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/spor/aspo.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş geç uyandı 2 - 2 
</HEADLINE>
<TEXT>

   Siyah - Beyazlı ekip, Rapid Wien karşısında ilk yarıda kalesinde gördüğü goller karşısında şaşkınlık yaşadı, ikinci devrede üzerindeki tutukluğu attı 
      
   AVUSTURYA kampındaki ilk hazırlık maçında Beşiktaş bekleneni veremedi. Hücumda çabuk çoğalan Siyah - Beyazlılar, Ahmet Dursun ve Tümer'in etkisiz futboluna Cordoba'nın formsuzluğu da eklenince Martinez'in golleriyle ilk yarıyı 2 - 0 yenik kapadı. Lucescu'nun ikinci yarıda yaptığı beş değişiklik meyvasını verdi. 59'da A.Hassan'ın mükemmel kafa golü ayakta alkışlandı, 65'te Ümit Aydın skoru belirledi. A.Hassan'ın bir golü ofsayt gerekçesiyle sayılmayınca Lucescu yan hakemin üzerine yürüdü. 
   
   AHMET DURSUN Bir türlü kendisini toplayamadı. Üç pozisyon buldu. Üçünde de tribünlere ve Lucescu'ya saç baş yoldurdu. 
   TÜMER Ahmet Dursun'la birlikte forvette görev aldı. Arkadaşına uydu, vasatı aşamadı. Pozisyon bulamadan dışarıya alındı. 
   OKAN KOÇ Sağ kulvarda sırıttı. Sık sık ofansa çıktı, geri dönüşlerde yine kulvarında boşluk bıraktı. 
   AHMED HASSAN İkinci yarıda takımı ateşledi. Mükemmel bir kafa golü attı, bir golü de ofsayt olarak sayılmadı. 
   KAAN DOBRA Tecrübesini konuşturuyor. Ne zaman ne yapacağı kestirilemiyor. Mükemmel şutlar attı, sağ kulvarı hareketlendirdi. 
   ÜMİT AYDIN Gelecek vadeden bir yetenek. Tecrübesiz olmasına karşın attığı gol mükemmeldi. Gayretiyle göz doldurdu. 
   SİNAN Gol bölgelerinde bir hayli etkili. Bir şutu direkten döndü. Ancak h la kondisyon olarak yeterli seviyede değil. 
   İBRAHİM Sol kulvarın banko ismi olarak göze battı. Bu alanda onu kesecek başka bir alternatif yok. Adeta arı gibiydi. 
   RAMAZAN Cordoba hatalı gol yiyince, ikinci devrede şans buldu. Sırıtmadı, sakatlığı artınca kalesini devretmek zorunda kaldı. 
   
   Maçın karnesi 
   HAKEMLER Kern Richard, Hörmayer Norbel, Klement Christian Avusturya 
   RAPİD WİEN Maier 6 - Markus Hiden 6 , Martin Hiden 7 , Burgstaller 6 Wallner Dk.70 4 - Jazic 6 Prisc Dk.56 5 , Pshazadeh 6 İvanschitz Dk.67 5 , Kulovits 6 , Martinez 8 Adamski Dk.56 5 , Sturm 6 Kienast Dk.61 5 - Karekezi 5 , Vico 6 
   YEDEKLER Payer, Feldhofer, Hofmann, Dober 
   BEŞİKTAŞ Cordoba 4 Ramazan Dk.46 7 Cordoba Dk.82 - Zago 5 , Ronaldo 5 , Ahmet Yıldırım 7 - Okan Koç 5 Kaan Dobra Dk.46 7 , Pancu 7 Serdar Topraktepe Dk.87 , Tayfur 6 Serdar Özkan Dk.73 4 , Yasin 5 Ümit Dk.46 7 , İbrahim 6 - Tümer 5 Ahmed Hassan Dk.46 8 , Ahmet Dursun 4 Sinan Dk.46 6 
   YEDEKLER Emre Aşık, Giunti, Sergen 
   GOLLER Martinez Dk.33 ve 39 , Ahmed Hassan Dk.59 , Ümit Dk.65 
   
   Ramazan şoku    CORDOBA'nın yerine ikinci yarıda forma giyen Ramazan, 65. dakikada bir hava topunda beline darbe aldı. Sakat sakat oynayan genç kaleci maça devam edemeyince, yerini yeniden Cordoba'ya bıraktı. Ramazan tekerlekli sandalye ile hastaneye kaldırılırken, bu futbolcunun sakatlığının ciddi olması nedeniyle yönetim sözleşmesi fesh edilen Göksel'i yeniden kampa çağırma kararı aldı. Maçın ardından Cordoba ile Serdar Topraktepe arasında tartışma çıktı. Bu arada sözleşmesi sona eren Tamer Tuna, Rusya'nın Dinamo Moskova kulübü ile anlaştı. 
   
   
</TEXT>
</DOC>
