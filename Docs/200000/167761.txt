<DOC>
<DOCNO> 167761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/yasam/yas01.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Faciaya kaçak bir vana neden oldu 
</HEADLINE>
<TEXT>

Ankara'da LPG dolumu yapılan istasyondaki patlamanın, denetimsizlik yüzünden fark edilemeyen kaçak vanadan kaynaklandığı belirlendi... 
     TOLGA ŞARDAN, ÖNDER YILMAZ Ankara 

     İncesu Caddesi'ndeki ASC Akaryakıt ve LPG istasyonunda meydana gelen ve 10'u ağır, 123 kişinin yaralandığı patlamaya ilişkin ilk inceleme, facianın kaçak bir vanadan kaynaklandığını ortaya koydu. 
     İncelemede, LPG dolum sistemini TOTAL firmasının kurduğu, bu sisteme göre istasyonda, bilgisayarlı basınç ayarı yapan tek gaz dolum vanası bulunduğu anlaşıldı. Ancak gazı bu firmadan alması gereken istasyonun, düşük fiyat ve yüksek komisyonla gaz alabilmek için taşeron firmalarla anlaştığı belirlendi. Bu amaçla LPG deposuna kaçak vana kuran istasyonun, uzun süredir gazı bu vanadan aldığı saptandı. Patlamanın, taşeron firmanın basınç ayarı olmayan kaçak vanadan gaz dolumu yaptığı sırada, hortumun yüksek basınçtan yırtılması ve biriken gazın sürtünmeyle alev alması sonucu gerçekleştiği anlaşıldı. 
     
     'Vanadan haberim yok' 
     Firma sahibi Sedat Çelik, suçlamaları reddederek, "Kaçak vanadan haberim yok" dedi. Çelik'le birlikte beş kişi daha gözaltına alındı. 
     Ankara Büyükşehir Belediye Başkanı Melih Gökçek, yaralananların 2002'de eski Sanayi Bakanı Kenan Tanrıkulu'nun döneminde çıkarılan LPG istasyonları konusundaki yönetmeliğin kurbanı olduklarını savundu. Gökçek, işyerinin Çalışma Bakanlığı'ndan işletme belgesi aldığını ve kendilerinin de buna mecburen uyduklarını söyledi. 
     
Kahraman polisler      Patlamanın ardından olay yerine ilk gelenler Komiser İlhan Bozkurt ile şoförü Ahmet Poyraz oldu. Polisler, yangının büyümesi üzerine derhal akaryakıt istasyonunun bitişiğindeki düğün salonuna yöneldi. Bu sırada şiddetli bir patlama daha meydana geldi. Bozkurt, panik halindeki misafirleri derhal çıkışa yöneltti ve yaralanmasına rağmen salonun tamamen boşaltılmasını sağladı. 
     

</TEXT>
</DOC>
