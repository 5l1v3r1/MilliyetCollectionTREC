<DOC>
<DOCNO> 172741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sondun02.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu bir ilk... Avusturyalı paraşütçü Manş'ı geçti.. 
</HEADLINE>
<TEXT>

     Avusturyalı paraşütçü Felix Baumgartner, İngiltere ile Fransa arasındaki 34 kilometrelik Manş Denizi'ni, bu sabah paraşütle geçmeyi başardı. 
     AFP muhabirinin bildirdiğine göre, 34 yaşındaki paraşütçü, uçakla çıktığı 9 bin metre yükseklikten serbest atlayışa geçti. İngiltere'nin Dover bölgesi üzerinde uçaktan atlayan Baumgartner, saatte 200 kilometreden fazla hızla, 10 dakika kadar düşüşe geçti. Karbon kanatlı paraşütünü, Fransız Calais liman kentinin batısındaki Blanc-Nez burnunun bin metre üzerinde açan paraşütçü, yerel saatle 06.23'de yere indi. 
     Paraşütçü, 9 bin metre yükseğe Skyvan tipi çift motorlu bir uçakla çıktı. Maceraperest paraşütçü, atlayışın başında solunum cihazından yararlandı, o yükseklikte hava sıcaklığı eksi 50 derece civarında olduğu için de özel giysi kullandı. 
     Manş, ilk kez paraşütle geçilmiş oldu. 
     
</TEXT>
</DOC>
