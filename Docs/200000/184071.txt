<DOC>
<DOCNO> 184071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sondun11.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ada'da "Irak'ta savaş haksız" diyenlerin oranı yüzde 50'yi geçti... 
</HEADLINE>
<TEXT>

     İngiltere'de, halkın çoğunluğunun Irak'taki savaşın haklılığının kanıtlandığına inanmadığı, bir kamuoyu araştırmasınca ortaya çıkarıldı. 
     Guardian gazetesinin, ICM kamuoyu araştırma kurumu aracılığıyla yaptığı anketin sonuçlarına göre, Irak'taki savaşın haklı bir savaş olduğuna inanmayanların oranı yüzde 'e ulaştı. Savaşı haklı bulanların oranıysa yüzde 38'te kaldı. 
     Gazetenin anket yorumunda, ''Oysa hemen savaşın ardından Nisan ayında yapılan ankette savaşın haklılığına inananların oranı yüzde 63 çıkmıştı. Bu oran, Haziran'da yüzde 51'e düştü. Şimdi ilk kez dengeler değişti ve savaşın haksızlığına inanların oranı yüzde 50'nin üstüne çıktı'' ifadesi kullanıldı. 
     Siyasi partilerin oy oranlarındaki dramatik değişime de dikkat çeken gazete, geçen hafta yapılan ara seçimi kazanan Liberal Demokratların 14 yıldır ilk kez yüzde 28'lik bir oy oranına ulaştığını hatırlattı. Muhafazakar Parti'nin halkın yüzde 30'unun, İşçi Partisi'nin ise halkın yüzde 35'inin desteğine sahip olduğunu belirten The Guardian, İşçi Partisi'ndeki düşüşün sürdüğüne işaret etti. 
     Gazete, Ağustos ayında yapılan son ankette İşçi Partisi'nin oyların yüzde 37'sine sahip olduğunu hatırlattı. 
     
</TEXT>
</DOC>
