<DOC>
<DOCNO> 169409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/ekonomi/aeko.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası'nın bağımsız denetim raporunu hazırlayan baş denetçiden açıklama 
</HEADLINE>
<TEXT>
Adı duyulmamış şirketlere kredi açtılar, BDDK biliyordu 
Bankanın bağımsız denetimini yapan Gözlem Denetim Baş Denetçisi Aylı, kredilerin daha çok adı sanı bilinmeyen şirketlere açıldığını, bunun BDDK'ya gönderilen raporlarda olduğunu söyledi 
     EKONOMİ SERVİSİ 

     İmar Bankası'nın bağımsız denetimini üstlenen Gözlem Denetim Sorumlu Ortak Baş Denetçisi Abdülkadir Aylı, bağımsız denetim raporunda h kim ortaklara kullandırılan krediler dışında çoğu adı duyulmamış olan grup şirketlerine de krediler kullandırıldığını belirtti. Bağımsız denetim raporuna da yazılan bu kısmın kamuoyuna açıklanamadığını belirten Aylı, söz konusu bilgilerin BDDK'ya verildiğini söyledi. 
     
     'Krediler girişte yazıldı' 
     İmar Bankası'nın bağımsız denetim raporunda, banka ortaklarının kullandığı doğrudan ve dolaylı kredilerin toplamı 140 trilyon lira görünüyor. Ancak BDDK, aktif büyüklüğünün yüzde 80'inin Mart bilançosuna göre yaklaşık 900 trilyon lira Uzan Grubu tarafından kullanıldığını açıkladı. 
     Bağımsız denetim raporunda, rakamın neden düşük kaldığını sorduğumuz Gözlem Denetim Baş Denetçisi Aylı, sebebi kamuoyuna duyurulan rakamın sadece h kim ortaklara kullandırılan kredileri kapsaması olarak açıkladı. Aylı, rakama Uzan Grubu şirketlerine kullandırılan kredilerin dahil olmadığını söyledi. 
     Aylı, h kim ortaklar dışında Uzan Grubu şirketlerine kullanılan kredilerin raporun girişine yazıldığını ve bu bilgilerin BDDK'ya teslim edildiğini söyledi. Bankanın bu kredileri genellikle adı sanı duyulmamış şirketlere verdiğini belirten Aylı, kredi dökümlerinin yine BDDK'ye verilen raporda olduğunu belirtti. Aylı, gruba kullandırılan kredilerin yasal sınırlar içinde bulunduğunun söylenemeyeceği kaydetti. 
     Bilanço zararda olduğu için açıklanan kısımlarda hiçbir şekilde bilgi saklanmadığını dile getiren Aylı, "Vicdanen rahatsız değiliz. Biz gördüğümüzü raporumuza yazdık. Hazırlanan bilanço gerçeği yansıtıyor" diye konuştu. 
     
Kemal Uzan'ın kefaleti alındı      Bağımsız denetim raporunu hazırlayan Aylı, İmar Bankası'ndaki Uzan Grubu kredilerinden BDDK kurulmadan önce Hazine'nin, kurulduktan sonra BDDK'nın bilgisi olduğunu söyledi. Aylı, 1999'da Hazine gerekli bilgileri edinince Kemal Uzan'dan şahsi kefalet alarak bankanın durumunun sağlamlaştırıldığını dile getirdi. 
     Uzan Grubu'nun 2001 yılı sonundan bu yana kredilerini tasfiye ettiğini belirten Aylı, 1.2 katrilyon lira olan kredi riskinin 2003 Mart sonunda 600 trilyon liraya çekildiğini ifade etti. 
     
     BDDK bir şey istemedi 
     Yapılan tasfiyenin kendi görüşlerini de etkilediğini söyleyen Aylı, "Bence Kemal Uzan kendini temizlemeye çalışıyordu" dedi. Aylı, kayıtların kaybolmasından sonra BDDK'nın henüz kendilerinden bilgi istemediğini belirtti. Kayıtların kaybolmasına anlam veremediğini belirten Aylı, BDDK'nın yaptırdığı denetimin sağlıklı olmadığını savundu. Eskiden Merkez Bankası için yapılan performans denetimlerinde, bankanın durumunun iyiye ya da kötüye gittiğine ilişkin denetçi görüşünün alındığına işaret eden Aylı, 1999'da yapılan yönetmelik değişikliğiyle kendilerinden sadece durumun yansıtılmasının istendiğini belirtti. 
     
     'Bağımlı' denetim 
     "Bankanın performansıyla ilgili olarak bir görüş bildirmek durumunda değiliz" diyen Aylı, görüş bildirdiklerinde yazdıkları raporun iade edildiğini kaydetti. 
     Sektörde denetimler için bankalarla oturup ücret pazarlığı yaptıklarına dikkat çeken Aylı, denetimin bağımsız değil bağımlı olduğunu iddia etti. 
     

</TEXT>
</DOC>
