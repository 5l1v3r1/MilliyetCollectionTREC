<DOC>
<DOCNO> 164686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/spor/spo07.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
PİSTTE KIRAN KIRANA 
</HEADLINE>
<TEXT>

Avrupa Milletler Atletizm Kupası Olimpiyat Stadı'nda dün start aldı. İlk günü Milli Takım bayanlarda ikinci, erkeklerde üçüncü bitirirken, 3 binde Ebru Kavaklıoğlu birinci oldu, iki de Türkiye rekoru kırıldı 
     MURAT AĞCA 

     Bayanlar umutlu 
     ATLETİZMDE Türkiye'nin düzenlediği en kapsamlı organizasyon olan Avrupa Milletler Kupası 2.Lig B Grubu müsabakaları dün Atatürk Olimpiyat Stadı'nda start aldı. 14 ülkeden 450 sporcunun yarıştığı kupanın ilk gününde Türkiye, bayanlarda 109 puanla, 117 puanlı Estonya'nın ardından ikinci sırada kapatarak, 1.Lig'e çıkacak ilk iki arasına girme umudunu korudu. Erkeklerde ise milli takımımız 87 puanla Romanya 110 ve Hırvatistan'ın 95 ardından üçüncülüğü aldı. 
     
     Kavaklıoğlu farkı 
     MİLLİ Takımımız'a günün tek zaferini bayanlar 3 bin metrede Ebru Kavaklıoğlu kazandırdı. Kavaklıoğlu, 9.09.92 ile rakiplerine büyük fark attı. Bayanlar üç bin engellide Türkan Erişmiş, 10.25.51 ile ikinci olurken, kendisine ait 10.30.50'lik Türkiye rekorunu beş saniye geliştirdi. Erkekler 400 engellide ise Kürşat Çalışkan 52.03 ile ikinci olarak 52.04'lük kendi rekorunu yeniledi. Türkiye bayanlarda 1 birincilik, 4 ikincilik, 2 üçüncülük, erkeklerde de 1 ikincilik ve 2 üçüncülük aldı. 
     
     "Destek bekliyoruz" 
     ATLETİZM Federasyonu Başkanı Mehmet Yurdadön, Türkiye'de böylesine güzel bir organizasyon yapmaktan büyük bir gurur duyduğunu belirterek, "Sponsorumuz Vestel'in de katkılarıyla Olimpiyat Stadı'mızda önemli bir sınav veriyoruz. Başarılı olursak, Süper Lig müsakalarına talip olacağız. Süreyya Ayhan'ın da kendi seyircisi önünde koşacak olması hepimizi heyecanlandırıyor. Tüm Sporseverleri destek için bugün stada bekliyoruz" dedi. Son gün yarışmaları 14.30'da başlayacak ve TRT'den naklen yayınlanacak. 
     
Başbakan Erdoğan davetli      ATLETİZMDE bugünkü müsabakaları Bakanlar, devlet üst düzey yetkilileri ve bürokratların yanı sıra AKP Kongresi'nden gelecek olan Başbakan Recep Tayyip Erdoğan'ın da izlemesi bekleniyor. Ayrıca Süreyya Ayhan'a büyük destek veren Gaziantep Büyükşehir Belediye Başkanı Celal Doğan'ın da yarışları izleyeceği açıklandı. 
     
Ada çıkarması      AVRUPA Milletler Kupası İkinci Lig B Grubu Müsabakaları'nın en kalabalık ekibini Kıbrıs Rum kesimi oluşturdu. Erkek ve bayanlarda 52 sporcu toplam 83 kişilik kalabalık bir kafileyle gelen Rum Kesimi, böylece Türkiye'ye gelen en kalabalık kafile olarak göze battı. 
     
Bayraklar çalındı      TRİBÜNE asılan ülke bayraklarından bazıları çalındı. Seyirciler tarafından alınan bayrakların yerine bulunabilenler yeniden asıldı. Çeşitli gösterilerin yapıldığı açılış töreni sırasında Türk Milli Takımı tribünlerden büyük alkış aldı. 
     
5 bin kişi izledi      SEYİRCİLER için İETT'nin şehrin çeşitli noktalarından kaldırdığı otobüsler gün boyu ring seferi yaptı. İlk gün yarışmalarını yaklaşık 5 bin civarında kişi izledi. 
     
Stada merhaba      OLİMPİYAT Stadı ilk resmi yarışmaya kapılarını açtı. Milletler Kupası 80 bin kişilik staddaki uluslararası ilk organizasyon oldu. Müsabakalara 100'ün üzerinde basın mensubu da akredite oldu. 
     
Çok özel bir gün      AVRUPA Şampiyonu atletimiz Süreyya Ayhan, uzun bir aradan sonra Türkiye'de ilk yarışını bugün koşacak. Milletler Kupası'nda 1500 metrede yarışacak Ayhan'ın müsabakası 17.00'de başlayacak. Erzurum'daki yükseklik kampını tamamlayarak dün akşam geç saatlerde İstanbul'a gelen atletimiz, "Dünya Şampiyonası öncesi sevenlerimden destek almak ve moral bulmak istiyorum. Bugün benim için çok özel bir gün. Tribün desteği bekliyorum" dedi. 
     

</TEXT>
</DOC>
