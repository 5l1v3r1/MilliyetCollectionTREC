<DOC>
<DOCNO> 192027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/soneko10.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Elmalar depolarda kaldı... 
</HEADLINE>
<TEXT>

     Kastamonu'nun Tosya İlçesi'nde bu yıl üretilen yaklaşık 30 bin ton elma alıcıların gelmemesi nedeniyle depolara kaldırıldı. 
     Bölgede bu yıl rekor seviyede üretilen elmanın kilogram fiyatı 200-300 bin liradan bile alıcı bulmada zorlanırken, dip ve ıskarta elmaların kilogram fiyatı 40 bin liraya kadar düştü. 
     İlçede, bir kısmı karayoluna serilen, bir kısmı da depolara kaldırılan elmaların bir bölümü merkezi Denizli'de bulunan Kon-Furt Meyve Suları Fabrikası tarafından kiralanan ve yılda yaklaşık 12 bin ton elma işleyen Tosya Meyve Suyu Fabrikası'na sevk ediliyor. 
     Tosya Ziraat Odası Başkanı Ali Sarıkayalı, Tosya Meyve Suyu Fabrikası'nın halkın iştiraki ile kurulduğunu belirterek, söz konusu fabrikanın özel sektöre satılmasını, daha sonra da kiralanmasını eleştirdi. 
     Tosyalı elma üreticilerine elmaların bakımı ve satımı konusunda ilgi gösterilmediğini de kaydeden Sarıkayalı, ''Merkezlerde kaliteli elmanın kilogramı 1 milyon liradan satılırken, üreticimiz elmasını 300 bin lira satmakta zorlanıyor. Halk sahipsizlik yüzünden göç ediyor'' diye konuştu. 
     
</TEXT>
</DOC>
