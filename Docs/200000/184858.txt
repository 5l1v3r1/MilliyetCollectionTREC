<DOC>
<DOCNO> 184858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/dunya/dun02.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Lindh'in katili Sırp psikopat 
</HEADLINE>
<TEXT>

   İsveç polisinin elindeki kanıtlar, önceki gün tutuklanan Sırp asıllı psikopat katil zanlısının, İsveç Dışişleri Bakanı'nı öldüren kişi olduğunu gösteriyor 
      İRFAN KURTULMUŞ Kopenhag 

   
   İsveç polisi, önceki gün tutukladığı 24 yaşındaki Sırp asıllı katil zanlısı Mihailo Mihailoviç'in, Dışişleri Bakanı Anna Lindh'i öldüren kişi olduğuna ilişkin çok güçlü kanıtlara ulaştı. 
   Stockholm'de dün mahkemeye çıkarılan İsveç vatandaşı Mihailoviç, Anna Lindh'in katil zanlısı olarak tutuklandı. Zanlının 14 gün daha tutuklu kalması için savcılığın istediği süre, böylece mahkeme tarafından verilmiş oldu. Lindh cinayetinden sonra saçlarını kazıtıp kaşlarını kestiği öğrenilen Sırp asıllı zanlı, mahkeme salonuna, başını battaniyeyle örterek girdi. 
   İsveç polisinden katil zanlısı aleyhindeki kanıtlara ilişkin resmi açıklama gelmezken, İsveç basını, polis kaynaklarından alınan bilgilere dayanarak, DNA test sonuçlarının, zanlının katil olduğunu gösterdiğini duyurdu. Buna göre, suç aleti olan bıçak ile cinayet mahallinde bulunan beysbol şapkasından alınan DNA ve zanlıdan alınan DNA örnekleri birbirine uyuyor. 
   
   Babasını bıçaklamış 
   İsveç'te yayımlanan Svenska Dagbladet gazetesi, Mihailoviç'in Lindh cinayetinden 5 gün önce psikolojik tedavi gördüğü hastaneden taburcu edildiğini, ünlü insanlara karşı saplantılı olan zanlının Lindh'ten nefret ettiğini yazdı. 1997 yılında babasını sırtından defalarca bıçaklayarak yaralayan, ruhsatsız silah taşımak ve telefonla kadınları taciz etmekten sabıkası bulunan Mihailoviç'in, cinayet öncesinde arkadaşlarına, "Anna Lindh büyük hata yaptı" dediği ifade edildi. 
   
   Akli denge araştırması 
   Zanlının avukatı Peter Althin, müvekkilinin suçlamaları kabul etmediğini bildirirken, mahkeme, zanlının akli dengesinin yerinde olup olmadığının araştırılması kararını verdi. 
   10 Eylül'de Stockholm'de uğradığı bıçaklı saldırı sonucu ölen Anna Lindh'in katil zanlısı olarak daha önce 35 yaşında bir İsveçli gözaltına alınmış, suçsuz olduğu anlaşılınca serbest bırakılmıştı. 
   
   Lindh pulu basılıyor    İsveç posta kurumu, uğradığı bıçaklı saldırıda öldürülen Dışişleri Bakanı Anna Lindh'in anısına özel pullar basacak. Lindh'in portresinin bulunduğu 4 çeşit özel pul 11 Kasım'da piyasaya sürülecek. 
   Posta kurumundan yapılan açıklamaya göre, dört pul bir arada 35 kron yaklaşık 6 milyon lira karşılığı satılacak, bu fiyat üzerinden 4 kron Lindh adına kurulan fona aktarılacak. 
   
   
</TEXT>
</DOC>
