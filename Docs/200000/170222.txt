<DOC>
<DOCNO> 170222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/soneko25.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Gönül toprağa verildi... 
</HEADLINE>
<TEXT>

     Tedavi gördüğü Vehbi Koç Vakfı Amerikan Hastanesi'nde önceki gün yaşamını yitiren Koç Holding Yönetim Kurulu Üyesi Erdoğan Gönül 70 , toprağa verildi. 
     Gönül için Koç Holding Nakkaştepe tesislerinde düzenlenen törenin ardından Teşvikiye Camii'nde cenaze namazı kılındı. 
     Eşi Sevgi Gönül'ün adının da yer aldığı çelenk ve çiçeklerle çevrili Erdoğan Gönül'ün cenazesi öğle namazının ardından Zincirlikuyu Mezarlığı'nda toprağa verildi. 
     Teşvikiye Camii'ndeki törende Sevgi Gönül, Rahmi Koç, Mustafa Koç Caroline Koç, Ali Koç, Ömer Koç, İnan Kıraç, Semahat Arsel, Nusret Arsel ve İpek Kıraç, üzerinde branda bulunan bir platformda taziyeleri kabul ettiler. 
     Taziyeleri kabul için meydana gelen yürüyüş koridorunun cami dışına taşarak uzun bir kuyruk oluşturduğu dikkat çekti. 
     Gönül'ün cenaze törenine, ailesi ve yakınlarının yanı sıra ANAP Genel Başkanı Ali Talip Özdemir, DYP Genel Başkanı Mehmet Ağar, eski başbakanlardan Mesut Yılmaz, TÜSİAD Başkanı Tuncay Özilhan, Mustafa Sarıgül, Bülent Eczacıbaşı, Aldo Kaslowski, Osman Boyner, Cem Boyner, Halis Toprak, Aydın Doğan, Cem Tuna, İshak Alaton, Yılmaz Ulusoy, Şarık Tara, Ali Sabancı, Mehmet Yıldırım, Erol Sabancı, Erdoğan Demirören, İzzet Garih, Vural Akışık, İstanbul Valisi Muammer Güler, İstanbul Büyükşehir Belediye Başkanı Ali Müfit Gürtuna, Sezen Cumhur Önal ve İzzet Günay'ın da aralarında bulunduğu siyaset, iş ve sanat dünyasından çok sayıda kişi katıldı. 
     Törene Dışişleri Bakanı ve Başbakan Yardımcısı Abdullah Gül'ün de aralarında bulunduğu çok sayıda kişi çelenk gönderdi. 
     Koç ailesinin taziyeleri kabul ettiği sırada Koç Holding Şeref Başkanı Rahmi Koç da vatandaşlarla birlikte caminin diğer bölümünde Cuma namazı kıldı. 
     Doğan Holding Yönetim Kurulu Başkanı Aydın Doğan basın mensuplarına yaptığı açıklamada, Erdoğan Gönül'ün otomotiv sanayine çok büyük katkıları olduğunu dile getirerek, ''Çok vakitsiz gitti, erken oldu, kötü bir sürpriz yaptı, Allah rahmet eylesin'' diye konuştu. 
     İTO Başkanı Mehmet Yıldırım da Türk ekonomisinin önemli ismini daha kaybettiğini ifade ederek, Gönül'ün yaşadığı sürece Türkiye'ye hizmet ettiğini söyledi. 
     Suna Kıraç'ın katılamadığı törende zaman zaman basın mensuplarıyla korumalar arasında görüntü nedeniyle küçük tartışmalar yaşandı. 
     
</TEXT>
</DOC>
