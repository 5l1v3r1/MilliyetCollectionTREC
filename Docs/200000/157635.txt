<DOC>
<DOCNO> 157635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/soneko07.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Forbes Türkiye vergi cehennemine daha yakın 
</HEADLINE>
<TEXT>

     Amerikan finans çevrelerinin dergisi FORBES, dünyanın belli başlı ülkelerini ''vergi yükü sefalet endeksi'' adı altında bir değerlendirmeye tabi tuttu. Değerlendirme kurumlar, gelir ve servet vergileri, işçi ve işverenlerin ödedikleri sosyal sigorta primleri ve KDV esas alınarak gerçekleştirildi. 
     Türkiye'nin vergi cennetleri ile cehennemleri açısından yapılan sıralamada, ortalarda yer almakla birlikte, cennetten çok cehenneme yakın olduğu ortaya çıktı. 
     47 ülkenin dahil edildiği değerlendirmede Hong Kong, Kıbrıs Rum kesimi, Hindistan, Endonezya, Tayvan, Tayland ve Güney Afrika 85 puanın altında kalarak ''vergi cenneti'' sınıfına girdiler. Fransa, Belçika, İsveç, İtalya ve Çin ise 145 puanın üstüne çıkarak ''vergi cehennemleri'' arasında yer aldılar. 
     Türkiye sıralamada 124.5 puanla cehennemlere 20, cennetlere ise 27 sıra uzaklıkta bulunuyor. FORBES, Türkiye'de kurumlar vergisinin yüzde 33, gelir vergisinin yüzde 40, işveren SSK payının yüzde 19.5, işçi SSK payının yüzde 14, KDV'nin ise yüzde 18 oranında olduğunu belirtti. 
     
     VERGİ CENNETLERİNDE DURUM 

     FORBES'a göre, vergi cenneti olarak nitelendirilen Hong Kong'un puanı 43. Onu 74.3 puanla Kıbrıs Rum kesimi izliyor. Hindistan'ın puanı 79.3, Endonezya'nin 80.7, Tayvan'ınki 81.7, Tayland'ınki 83, Güney Afrika'nın puanı ise 85. 
     Dergiye göre, vergi cehennemi Fransa'nın puanı 179.4, Belçika'nınki 1.1, İsveç'inki 149.8, İtalya ve Çin'in puanı ise 145. 
     
     EN DÜŞÜK VE EN YÜKSEK VERGİLER 

     FORBES'un listesine göre en düşük gelir vergisi yüzde 13 ile Rusya'da, 15.5 ile Hong Kong'ta, yüzde 22 ile Singapur'da ödeniyor. En yüksek gelir vergisi ödenen ülkeler ise yüzde 59.6 ile Fransa, yüzde 59 ile Danimarka, yüzde 55.8 ile Finlandiya ve yüzde 55.5 ile İsveç. 
     KDV'nin en düşük olduğu ülkeler arasında yüzde 3 ile Singapur başta geliyor. KDV oranının yüzde 5 olduğu ülkeler arasında Tayvan ve Japonya yüzde 6 olduğu ülkeler arasında ABD-Teksas yüzde 7 olduğu ülkeler arasında Kanada-Ontario bulunuyor. 
     Danimarka, Macaristan, Brezilya ve İsveç'te yüzde 25'e kadar çıkan KDV'nin yüksek olduğu diğer ülkeler ise şunlar Norveç yüzde 24, Slovakya yüzde 23 Finlandiya, Polonya ve Çek Cumhuriyeti yüzde 22 İrlanda ve Arjantin yüzde 21. 
     
     ENDEKSİN ANLAMI NE 

     FORBES, vergi sefalet endeksinin ticari rekabet açısından önem taşıdığına dikkat çekti ve endeksin ağırlığının en fazla, istihdam ve servetin kaynağında bulunan girişimciler tarafından hissedildiğini vurguladı. 

     
</TEXT>
</DOC>
