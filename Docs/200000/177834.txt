<DOC>
<DOCNO> 177834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sonspo03.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum Oyunumuzun ödülünü aldık... 
</HEADLINE>
<TEXT>

     Fenerbahçe Teknik Direktörü Christoph Daum, Elazığspor karşısında alınan 7-1'lik farklı galibiyetin kendisini çok sevindirdiğini ifade ederek, ''Takımımın mücadele ve performansından çok memnunum'' dedi. 
     Daum, Elazığspor karşısında attıkları 7 golün dışında birçok pozisyondan da yararlanamadıklarını, buna da hatalı paslar ve direklerin engel olduğunu söyledi. 
     Maçın başından sonuna kadar kazanmaya yönelik bir performans ortaya koyduklarını anlatan Alman çalıştırıcı, şunları söyledi 
     ''Böyle oynayınca gördük ki saha içindeki futbolcularım sakin olamıyor, sürekli coşkulu oynuyor. Bu da pozisyon hatalarına neden oluyor. Bu akşam oynadığımız futbolun ödülünü aldık. Taraftarlarımız adına da çok seviniyorum. Trabzon'da kendileri için söylenenlerden uzak bir tutum sergilediler. Evimizde uzun bir dönemden sonra galibiyeti tattığımız için mutluyuz.'' Daum, bir soru üzerine, maçın skorunu Elazığspor'un taktiksel hatalarının belirlemediğini vurgulayarak, ''Maçın kaderini her zaman futbolcular belirler'' dedi. 
     Alman teknik adam, ligin uzun bir maraton olduğunu, bu nedenle de alternatif futbolculara ihtiyaç duyabileceklerini kaydederek, transfer çalışmalarının süreceğini belirtti. 
     Recep ve Volkan'ın yanına 3. bir kaleci arayışlarının sürdüğünü belirten Daum, ''Recep, Trabzonspor maçında çok iyiydi. Bugünkü yediği golde de yapacağı bir şey yoktu. Lig çok uzun ve 2 kaleci riskli. 3. kaleciyi istememin Recep'in performansıyla alakası yok'' şeklinde konuştu. 
     
     267 DAKİKA SONRA GELEN GOL 
     Tuncay'ın maçın 22. dakikasında attığı gol, Fenerbahçe Şükrü Saracoğlu Stadı'nda, sarı-lacivertlilerin golsüz geçen dakikalarına son verdi. 
     Geçen sezonun 31. haftasında Kadıköy'de Kocaelispor'u 25. dakikada Tuncay'ın attığı golle 1-0 yenen Fenerbahçe, daha sonra evinde oynadığı Diyarbakırspor ve bu sezonun ilk haftasındaki İstanbulspor maçlarında gol atamamıştı. Sarı-lacivertliler, tam 267 dakika sonra taraftarına gol sevinci yaşattı. 
     Kocaelispor maçının ardından sahasında oynadığı 2 lig maçını da kazanamayan Fenerbahçe, Elazığspor'u yenerek, galibiyet özlemine de son verdi. 
     Geçen sezon ligin 13. haftasında Fenerbahçe'nin cezası nedeniyle Ankara'da Bursaspor ile yapılan maçta rakibini 7-1 yenen sarı-lacivertli ekip, haftalar sonra aynı skorlu galibiyet elde etti. 
     Bu arada, Fenerbahçe'nin, Trabzonspor'dan transfer ettiği Aurelio, sarı-lacivertli formayla ilk golünü Elazığspor'a attı. 
     Aurelio, maç sonrası yaptığı açıklamada, skorun farklı olmasının çok önemli olmadığını, takımın her geçen gün daha iyiye gitmesinin kendileri için daha önem taşıdığını söyledi. Brezilyalı futbolcu, ''1-0 yenik duruma düşmemize rağmen oyunu bırakmadık. Daha da farklı olabilirdi. Ancak önemli olan galip ayrılmaktır'' şeklinde konuştu. 
     Karşılaşmada 4 gol atan Tuncay ise basın mensuplarının sorularını yanıtlamaktan kaçındı. 
     Öte yandan, sarı-lacivertliler, maç sonrası sahada bir süre ter idmanı yaptı. Yarını dinlenerek geçirecek olan Fenerbahçe, Diyarbakırspor maçının hazırlıklarına 25 Ağustos Pazartesi günü başlayacak. 
     
     ELAZIĞSPOR CEPHESİ 
     Elazığspor Kulübü İkinci Başkanı İbrahim Taşel, çok kötü oynayıp hiç beklemedikleri bir yenilgi aldıklarını belirterek, ''Taktik hata yaptık. Fenerbahçe gibi bir takım karşısında bu kadar açık oynanılmaz. Teknik direktörümüz de maçı tekrar izlediğinde bunu görecektir. Yenilgiyi unutup, yolumuza devam etmek istiyoruz'' diye konuştu. 
     Teknik direktör Ümit Turmuş, basın toplantısı yapmazken, asbaşkan ve futbol şube sorumlusu İrfan Yumakgil ise tarihi fark yemelerini kalecileri König'in engellediğini söyledi. Beklemedikleri bir yenilgi aldıklarını kaydeden Yumakgil, ''Elazığspor haddini bilerek oynamak zorundaydı. Gereken önlemler alınsaydı, bu skor olmazdı'' dedi. 
     
</TEXT>
</DOC>
