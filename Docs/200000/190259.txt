<DOC>
<DOCNO> 190259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sontur34.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisin takip ettiği araç takla attı 
</HEADLINE>
<TEXT>

     Polisin, içinde cezaevi firarisi bulunduğu şüphesiyle takip ettiği araç takla attı. Araçtaki 3 kişi başka bir otomobili gasp ederek kaçtı. 
     Alınan bilgiye göre, Asayiş Şube Müdürlüğü'ne bağlı motosikletli tim, içinde 25-30 yaşlarında 3 kişi bulunan kırmızı renkli, Ford Focus marka otomobili şüphe üzerine takibe aldı. 
     Edirne istikametine giden araç, yaşanan kovalamaca sırasında E-6 Karayolu Seyrantepe mevkiinde kontrolden çıkarak takla attı. 
     Kazayı yapan araçtan çıkmayı başaran 3 kişi, silahla havaya ateş ederek, olay yerinden uzaklaştı. Bu kişiler, daha sonra 34 ZD 897 plakalı otomobili gasp ederek, kaçmayı başardı. 
     Polis yetkilileri, şahıslardan birinin cezaevi firarisi olabileceğinden şüphelenildiğini ve kaza yapan aracın kiralandığının tespit edildiğini bildirdi. 
     Kaçan şahısların yakalanmasına çalışılıyor. 
     
</TEXT>
</DOC>
