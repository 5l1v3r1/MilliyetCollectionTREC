<DOC>
<DOCNO> 198229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sontur19.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Adli yargıya 250 hakim adayı alınacak... 
</HEADLINE>
<TEXT>

     Adalet Bakanlığı, 250 adli yargı hakim adaylığı için sınav açtı. 
     Alınan bilgiye göre, hakim adaylığı sınavı için başvurular, 1-26 Aralık arasında yapılabilecek. 
     Adli yargı hakim adaylığı yazılı sınavı, Öğrenci Seçme ve Yerleştirme Merkezi ÖSYM tarafından 29 Şubat 2004 Pazar günü Ankara'da gerçekleştirilecek. 
     Yazılı sınavda 70 ve daha yüksek puan alan adaylar, mülakata çağrılacak. 
     Başvuruda bulunacaklarda, kamu haklarından yasaklı ve yabancı ile evli olmama, hakimlik ve savcılık görevlerini sürekli olarak yurdun her yerinde yapmasına engel olabilecek vücut veya akıl hastalığı veya sakatlığı, alışılmışın dışında çevrenin yadırgayacağı şekilde konuşma ve organlarının hareketini kontrol zorluğu çekme gibi özürlü durumları bulunmama, hakimlik ve savcılık mesleğine yakışmayacak tutum ve davranışta bulunmamış olma şartı aranacak. 
     Sınava girmek isteyenler, başvuru formlarını, Adalet Bakanlığı Personel Genel Müdürlüğü Hakim Adaylığı Bürosu ile ağır ceza Cumhuriyet başsavcılıklarından temin edebilecekler. Evli bayan adaylardan, başvuru belgelerinde farklı şekillerde yer alabilecek soyadı karmaşasını önlemek için, evlilik kaydını gösterir nüfus aile kayıt tablosu almaları istendi. 
     Bayan adayların, başvuru sırasında verecekleri fotoğraflarının, Kamu Kurum ve Kuruluşlarında Çalışan Personelin Kılık ve Kıyafetine Dair Yönetmelik hükümlerine uygun, son üç ay içerisinde başı açık şekilde çekilmiş olmasına dikkat etmeleri gerekiyor. 
     Adaylar, ÖSYM'nin T.C. Ziraat Bankası Ankara Güvenevler Şubesi 3752 numaralı hesabına 50 milyon lira sınav ücreti yatıracaklar. 
     Doktora yapanlar yazılı sınavdan muaf olacak, sadece mülakata girecek. 
     
</TEXT>
</DOC>
