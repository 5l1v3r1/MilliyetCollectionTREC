<DOC>
<DOCNO> 154607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/soneko18.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Brown Euro'ya geçiş sağlık sisteminin sonu olur... 
</HEADLINE>
<TEXT>

     İngiltere Maliye Bakanı Gordon Brown, Tek Avrupa Para Birimi'ne Euro geçişin, İngiltere'de Milli Sağlık Sistemi tarafından verilen parasız sağlık hizmetlerinin sonu olacağını bildirdi. 
     Brown, Euro'ya geçiş kararının verilmesi halinde, İngiltere'nin parasız sağlık hizmetlerinden vazgeçmeye zorlanacağını belirtirken, tek para biriminin idaresini elinde tutan Avrupa Merkez Bankası'nın, İngiltere'ye şimdiden, ''bedava sağlık hizmetlerinin sadece acil vakalarla sınırlandırılması'' uyarısında bulunduğunu açıkladı. 
     Banka yönetiminin, İngiltere'de bunun yapılmaması halinde ortaya çıkacak harcamanın, bütün Avrupa ülkelerinin ekonomilerini zorlayacağını bildirdiğine işaret eden Brown, ''Bunun da Avrupa'daki enflasyonu artırmasından korkuluyor'' dedi. 
     İngiltere'nin, AB içindeki vergi destekli en büyük sağlık sistemine sahip olduğunu hatırlatan Brown, İngiliz Milli Sağlık Sistemi içinde, sadece çok az sayıdaki tedavi ve uygulamanın bedelinin hasta tarafından ödendiğine işaret etti. 
     Avrupa Merkez Bankası aylık raporunda da İngiltere'nin giderek yaşlanan nüfusunun emekli maaşları, vergilerle desteklenen sağlık sistemi ve uzun süreli devlet yardımlarının gelecekte altından kalkılamayacak masraflar anlamına geldiğine dikkat çekildi. 
     
</TEXT>
</DOC>
