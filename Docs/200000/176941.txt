<DOC>
<DOCNO> 176941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sondun17.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda Prensi'nin nişanlısı mafya ile arkadaşmış.. 
</HEADLINE>
<TEXT>

     Hollanda Kraliçesi Beatrix'in ikinci oğlu ve Veliaht Prens Willem Alexander'dan sonra tahtın birinci dereceden varisi Prens Johan Friso'nun nişanlısının, öğrencilik döneminde Hollanda'nın en ünlü mafya lideriyle arkadaşlık ettiği öğrenildi. 
     Devlet Enformasyon Merkezi'nden yapılan açıklamada, 34 yaşındaki Prens Friso'nun nişanlısı Mabel Wisse Smit'in, 1980'li yılların sonunda yelken yarışmaları sırasında tanıştığı uyuşturucu şebekesi ve organize suç örgütü lideri Klaas Bruinsma ile bir süre arkadaşlık ettiği ve bunu kendisinin de doğruladığı belirtildi. 
     Mabel Wisse Smit'in, arkadaşlık ettiği kişinin mafya lideri olduğunu öğrenmesinin ardından bu ilişkiyi kestiği kaydedildi. 
     Ünlü mafya lideri Klaas Bruinsma, 37 yaşındayken, 27 Haziran 1991'de Amsterdam Hilton Otelinde uğradığı silahlı saldırıda yaşamını yitirmişti. 
     Prens Johan Friso ile Mabel Wisse Smit ise 30 Haziran 2003 tarihinde nişanlanmıştı. Parlamentonun onayından sonra, nişanlıların, gelecek yıl ilkbaharda evlenmeleri bekleniyor. 
     Kraliçe Beatrix'in üç oğlundan en büyük olan Veliaht Prens Willem Alexander, Maxima ile 2002, en küçük oğlu Prens Constantijn de, 2001 yılında Prens Laurentien ile evlenmişti. 
     
</TEXT>
</DOC>
