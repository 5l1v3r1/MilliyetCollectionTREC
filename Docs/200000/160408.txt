<DOC>
<DOCNO> 160408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/sontur12.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Viranşehir'de kuduz köpek alarmı.. 
</HEADLINE>
<TEXT>

     Şanlıurfa'nın Viranşehir İlçesi'nde, bir süre önce bir çocuğu ısırması ve 8 kişinin de temas etmesi üzerine, belediye hoparlöründen duyurular yapılarak aranan köpeğin, kuduz olduğu ortaya çıktı. 
     Bahçelievler Mahallesi'nde, başıboş dolaşan bir köpek, 14 yaşındaki Şahmus Buğlu'yu ısırmış ve Devlet Hastanesi'nde tedavi altına alınan Buğlu'ya kuduz aşısı yapılmıştı. 
     Belediye hoparlöründen yapılan başıboş köpek görülmesi durumunda belediyeye bildirmesi gerektiği anonsları sonuç vererek, köpek bulunup belediye ekiplerince vurularak itlaf edildi. 
     Adana Tarım İl Müdürlüğü Veteriner Kuduz Araştırma Laboratuvarı'na gönderilen köpeğin, yapılan inceleme ve araştırmalar sonucunda kuduz olduğu tespit edildi. 
     Köpeğin ısırdığı Buğlu, düzenli olarak kontrolden geçirilirken 8 kişinin tedavisi ise tamamlandı. 
     İlçe Tarım Müdürlüğü yetkilileri de bir süre önce kuduz olayının yaşanması sonucu belediye hoparlöründen sürekli anonslar yaparak şüpheli gördükleri hayvanları mutlaka uzmana göstermesi konusunda uyarmış ve 9 kişinin temas ettiği kuduz şüphesi bulunan köpeğin ortaya çıkarılıncaya kadar sokak köpekleriyle temas edilmemesini istemişlerdi. 
     
</TEXT>
</DOC>
