<DOC>
<DOCNO> 170790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sontur28.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İki gurbetçinin otomobilinde 7 bin 607 cep telefonu bulundu 
</HEADLINE>
<TEXT>

     Almanya'dan tatil için otokuşet treniyle Türkiye'ye gelen iki gurbetçinin otomobillerinde piyasa değeri 2.5 trilyon lira olan 7 bin 607 adet cep telefonu ele geçirildi. 
     Edirne Gümrükler Muhafaza Başmüdürlüğü Kaçakçılık, İstihbarat, Takibat ve Narkotik Gümrük Muhafaza Müdürlüğü'nce yapılan istihbarat çalışmaları sonucunda, yurtdışında çalışan gurbetçileri otomobilleriyle birlikte Türkiye'ye getiren otokuşet treniyle yurda gelecek iki kişinin elektronik eşya kaçakçılığı yapacakları belirlendi. 
     Kapıkule Sınır Kapısı'ndan yurda giriş yapan tren, Ayşekadın Tren Garı'nda gümrük ve polis işlemleri için durduğunda, trenden indirilen Melih A. idaresindeki HHP 466 ile Dursun K. idaresindeki MYP 1016 Almanya plakalı otomobiller detaylı kontrol yapılması için Kapıkule Sınır Kapısı'na getirildiler. 
     Yapılan aramalarda HHP 466 plakalı araçta 1571 adet, MYP 1016 plakalı araçta ise 6036 adet olmak üzere toplam 7.607 adet cep telefonu ele geçirildi. 
     Piyasa değeri 2.5 trilyon lira olan cep telefonları ile otomobiller TASİŞ Ambarı'na teslim edilirken, araç sürücüleri adli makamlara sevk edildiler. 
     
</TEXT>
</DOC>
