<DOC>
<DOCNO> 181618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/yasam/ayas.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çılgına yüzbaşı yetti 
</HEADLINE>
<TEXT>

   Fındıkkale Turizm yolcu otobüsü muavini, kavga ettiği kaptanın silahını kapıp iki genç kızı saatlerce rehin tuttu. Jandarma özel timleri operasyon pozisyonu aldığında, bir yüzbaşı 'işi tek başına bitirdi' 
      MESUT ÇATAK, ERSİN ERCAN, METİN FERAH, ÖZDEN ELÇİ, ÜMİT KOZAN DHA 
   
   Giresun - İstanbul seferini yapan Fındıkkale Turizm'e ait otobüsün muavini, yolcularına korkulu saatler yaşattı. 
   Samsun'dan İstanbul'a giden 34 AS 7772 plakalı yolcu otobüsünün kaptan şoförü İmdat Gümüş ile muavin Necdet Tabak, yemek molasında tartıştı. Gümüş, otobüsteki yatağın altına koyduğu tabancasını kurcalayan Tabak'a 'Yaptıkların yetti. İstanbul'a dönünce görüşeceğiz" dedi. Gümüş silahını beline takarken, tartışması yolda da sürdü. Tabak saat 04.00 sıralarında Bolu yakınlarında aniden 'Sen bana bu sözleri nasıl söylersin " diyerek Gümüş'ün belinden silahı çekip aldı. 
   
   Gazetecilere ateş açtı 
   Yaşanan kargaşada yaklaşık 130 kilometre hızla giden otobüsün kontrolünü 2. şoför Mehmet Bozkır'ın almasıyla bir facia atlatıldı. Çaydurt gişelerde kaptan Gümüş muavin Tabak'a, para vermeyi unuttuğunu söylerek otobüsten indi. Hemen Trafik Müdürlüğü'ne giden Gümüş yardım istedi. 
   Bunun üzerine polisler, otobüsün çevresini sardı. Polisleri gören Tabak da, uyuyan yaşlı bir çiftle Tezcan 18 ve Mutlu 20 Günaydın kardeşleri rehin alıp, diğer yolcuları araçtan indirdi. Yaşlı çiftin otobüsten inmesini kabul eden muavin Tabak, kaptan şoför Gümüş'ün kendisine teslim edilmesini istedi. Bu esnada, Tabak, otobüsün görüntüsünü almak isteyen gazetecilere de iki el ateş etti, ancak yaralanan olmadı. 
   
   'Uyku' ilaçlı birayı içmedi 
   Daha sonra Tezcan Günaydın'ı bırakan Tabak, bira ve sigara istedi. Ancak jandarmanın getirdiği, içine uyku ilacı konmuş birayı şüphelenerek içmedi. 
   Bolu İl Jandarma Komutanı Albay Remzi Çetin, olayın 9. saatinde Jandarma Komando Özel Asayiş Komutanlığı Timleri'ni JÖAK çağırdı. 10'ar kişilik iki tim, helikopterle inip ağaçların arasından ve sürünerek otobüsün yanına geldi. İl Jandarma Merkez Komutanı Yüzbaşı Süleyman Mercan, timlerin pozisyon almasının ardından, Tabak'a, "Yolcuların bagajlarını verelim, gitsinler" dedi. Tabak bagaj kapısını açarken Yüzbaşı Mercan aniden hamle yapıp, boynundan tuttuğu Tabak'ın elinden silahını aldı. Aynı anda timler de müdahale edip, Tabak'ı etkisiz hale getirdi. Gözaltına alınan Tabak'ın ailevi sorunları bulunduğu, psikolojik rahatsızlığı olduğu ve sık sık firar ettiği için üç yıl askerlik yaptığı öğrenildi. 
   Necdet Tabak jandarmadaki ifadesinde, Gümüş'ün silah yüzünden kendisine kızmasını gurur meselesi yaptığını belirterek, "Bana kızmasını kabullenemedim. Rehineleri otobüsün çevresindeki güvenlik güçlerince öldürülmekten korktuğum için bırakmadım" şeklinde konuştu. 
   
   Operasyonu JÖAK timi gerçekleştirdi    Ankara Jandarma Bölge Komutanlığı'na bağlı JÖAK taburu 1999'da kuruldu. 120'den fazla subay, astsubay ve uzman çavuşun görev yaptığı taburun özel kumaştan yapılan üniformaları çok fonksiyonlu. Kızıl ötesi ışınlara karşı koruma kalkanlı özel kumaşlar sayesinde gece karanlıkta tim mensupları görünmüyor. Çelik koruyucu yelek kullanan JÖAK timinin teçhizatında, sırta bağlı hortumlu su torbası dahi var. Yanmaz eldivenlerin yanı sıra, üniforma da 1300 santigrat ısıya 90 saniye dayanabiliyor. Giydikleri botlar da geç yanan özel deriden yapılıyor. JÖAK timleri rehine kurtarma, arama - kurtarma, uçak kaçırma gibi nokta operasyon gerektiren durumlarda devreye giriyor. 
   
   Timler helikopterle geldi    Rehin alma haberi duyulduktan 9 saat sonra, JÖAK timleri helikopterle olay yerine ulaştı. Tam teçhizatlı timler operasyon için pozisyon aldığında, Yüzbaşı Süleyman Mercan, muavinin bir anlık dalgınlığını fırsat bilip, elindeki silahı almayı başardı. Fındıkkale Turizm'e ait bir başka otobüs de, 1996'da, bir yolcunun şoförün üzerine atlaması sonucu yaşanan kazada 13 kişiye mezar olmuştu. 
   
   "Yaşadığım için çok mutluyum"    Rehin alınan Mutlu ve Tezcan Günaydın, ifadeleri için İl Jandarma Komutanlığı'na götürüldü. Mutlu Günaydın sağlık kontrolü sırasında, "Başıma tabanca dayandığında hayatımın bittiğini düşündüm, saatlerce ağladım. Yaşadığıma mutluyum" dedi. Olayı televizyondan öğrenen baba Erol Günaydın da gelişmeleri firmanın Samsun Otogarı'ndaki yazıhanesinde izledi ve kızlarının kurtulduğu haberiyle büyük sevinç yaşadı. 
   
   
</TEXT>
</DOC>
