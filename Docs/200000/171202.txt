<DOC>
<DOCNO> 171202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sonspo15.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Topçu da doping iddialarını reddetti... 
</HEADLINE>
<TEXT>

     642. Tarihi Kırkpınar Yağlı Güreşleri'nde doping içeren madde kullandığı açıklanan Cihan Topçu, güreş müsabakaları boyunca sadece enerji içecekleri aldığını söyledi. 
     Babaeski Yamak Pastaneleri ve Büyük Mandıra Güreş Ağası Mustafa Yamak'ın güreşçisi Topçu, doping iddialarını kesinlikle kabul etmediğini belirtti. 
     Topçu, kendisinin Trakya Üniversitesi Beden Eğitimi Spor Yüksekokulu 4. sınıf öğrencisi olduğunu da hatırlatarak, ''Ben sporun eğitimini görüyorum. Güreşi spor olarak yapıyorum. Okuldan mezun olduktan sonra beden eğitimi öğretmeni olacağım. Ben doping kullanırsam öğrencilerime bunu nasıl anlatabilirim'' dedi. 
     Kendisinin 15 yıldır güreş sporunu yaptığını belirten Topçu, şunları söyledi 
     ''Güreş müsabakaları boyunca sadece enerji içecekleri aldım. Bunun haricinde başka hiçbir katkı maddesi kullanmadım. Bu sene yapılan Kırkpınar Güreşleri'nde küçük orta küçük boyda 168 pehlivan içinden ikinci olarak başarı elde ettim. Şimdi alnımın akıyla aldığım bu başarıya gölge düşürmeye çalışıyorlar. Çıkan bu iddialara kesinlikle katılmıyorum. Her zaman yapılacak doping kontrolüne hazırım. Bu konuda itiraz hakkımı kullanarak, haklarımı kanuni yoldan arayacağım.'' Topçu'nun sponsoru Yamak Pastaneleri'nin sahibi ve Büyük Mandıra Güreş Ağası Mustafa Yamak'ta, pehlivanı hakkında çıkan doping iddialarını kesinlikle kabul etmediğini belirterek, ''Ben güreşçime sonuna kadar güveniyorum. Güreşçim ile ilgili yapılan bu doping iddialarını, avukatlarım vasıtasıyla gerekli itirazları yapacağım. Güreşçimin haklarını sonuna kadar arayacağım'' dedi. 
     
</TEXT>
</DOC>
