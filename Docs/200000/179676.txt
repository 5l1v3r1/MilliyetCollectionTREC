<DOC>
<DOCNO> 179676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/siyaset/siy10.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'liler en çok TSK'ya güveniyor 
</HEADLINE>
<TEXT>

   Araştırma şirketi Pollmark'ın Türkiye genelinde yaptığı ankette Türk Silahlı Kuvvetleri AKP'li seçmenin en fazla güvendiği kurum oldu. İkinci sırada ise hükümet yer aldı 
      UTKU ÇAKIRÖZER Ankara 

   
   Türkiye genelinde yapılan bir ankette, AKP'li seçmenin en fazla güvendiği kurumun Türk Silahlı Kuvvetleri TSK olduğu ortaya çıktı. Başbakan Recep Tayyip Erdoğan başkanlığındaki hükümet ise ankette AKP'lilerin en çok güvendiği ikinci kurum oldu. 
   Kamuoyu araştırma şirketi Pollmark'ın Prof. Dr. Özer Sencar ve Prof. Dr. Yusuf Ziya Özcan'ın koordinatörlüğünde, 12 ilde bin 945 kişiyle yaptığı ankette şu sonuçlar ortaya çıktı 
   TSK, 10 üzerinden 7.43 puanla en fazla güvenilen kurum oldu. TSK'yı 6.38'le Cumhurbaşkanlığı izledi. TSK, AKP'liler arasında 7.99, CHP'liler arasında 7.93 puanla en çok güvenilen kurum oldu. AKP'li seçmenin güvendiği diğer kurumlar hükümet, TBMM ve Emniyet teşkilatı oldu. CHP'li seçmen TSK'dan sonra sırayla Cumhurbaşkanlığı ve Emniyet'i en güvenilir kurumlar seçti. Erdoğan'ın oğlunun düğününe İtalya Başbakanı ve AB Dönem Başkanı Silvio Berlusconi'nin katılması toplumun yüzde 57.3'ü tarafından olumlu karşılanırken, Cumhurbaşkanı Ahmet Necdet Sezer'in düğüne katılmamasını olumsuz karşılayanların oranı yüzde 47 oldu. En beğenilen devlet adamı sıralamasında Erdoğan, Sezer'in önünde birinci çıktı. Toplumun yüzde 42'si hükümetin ağustos performansından memnun, yüzde 46'sı ise değil. Hükümetin 10 üzerinden en çok puan toplayan üç icraatı AB reformları 5.31 , yolsuzlukla mücadele 4.82 ve enflasyonla mücadele politikaları 4.74 . En az başarılı bulunan konu ise işsizlikle mücadele 3.19 . Reformlara rağmen, Türkiye'de her 100 kişiden 62'si yaygın şekilde insan hakları ihlali olduğunu düşünüyor. Her 100 kişiden 19'u CHP'nin performansını başarılı buluyor. Halkın 78.6'sı "olumsuz" kanaat sahibi. 
   
   Anketi öğretim üyeleri hazırladı    Anketi, ODTÜ Sosyoloji Bölümü hocalarından Prof. Dr. Yusuf Ziya Özcan koordinatörlüğünde, Ankara'daki üniversitelerde görevli istatistik, psikoloji, siyaset bilimi ve iktisat alanlarında çalışmalar yürüten bir grup akademisyen tarafından kurulan Pollmark araştırma şirketi yaptı. 12 ilde gerçekleştirilen anket çalışması, kurumlardan ve partilerden bağımsız olarak hazırlandı. 
   
   ABD'ye olumsuz bakış    Ankete göre, halkın yüzde 59'u Irak'a asker gönderilmesine karşı. AKP'liler yüzde 53 asker gönderilmesini CHP'li seçmenden yüzde 26 daha fazla istiyor. Her 100 kişiden 71.4'ü ABD ile ilgili olumsuz kanaate sahip. Aynı oran AB söz konusu olduğunda yüzde 27.2. AB'ye olumlu bakanların oranı yüzde 66. 
   
   
</TEXT>
</DOC>
