<DOC>
<DOCNO> 166583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sondun17.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Lezbiyenler daha sık yumurtalık rahatsızlıklarına yakalanıyor 
</HEADLINE>
<TEXT>

     İngiltere'de yapılan araştırmaların, lezbiyenlerin heteroseksüel kadınlara göre üç kat daha fazla yumurtalık rahatsızlıklarına yakalandığını ortaya koyduğu açıklandı. 
     Kısırlık, adet düzensizliği, şeker hastalıkları, kalp hastalıkları, yüksek tansiyon, aşırı şişmanlık, vücut ve yüzde aşırı kıllanma, cilt bozuklukları gibi her türlü rahatsızlığa zemin hazırlayan ''polycystic ovarian syndome'' PCOS adı verilen kistik yapıların lezbiyen kadınlarda daha sık görüldüğünü belirten İngiliz bilim adamları, bu durumun lezbiyenlerin cinsel eğiliminin temeli hakkında da bilgi verdiğini savundu. 
     Hastalığa bağlı biyokimyasal dengesizliğin lezbiyenliği tetikliyor olabileceğini belirten bilim adamları, bu kistlerin kadınların yaklaşık yüzde 10'unda görülebildiğini ve temelinde de erkeklik hormonu ya da androjenlerin fazlalığının bulunduğunu hatırlattı. Böylece ortada bir sebep-sonuç ilişkisi bulunduğunu savunan bilim adamları, bulgulara ulaşabilmek için 618 lezbiyen ve heteroseksüel kadın üzerinde araştırma yaptıklarını bildirdi. 
     Araştırmalara başkanlık eden Dr. Rina Agrawal, bu araştırmaya pek çok lezbiyen hastasının yumurtalık kistlerinden şikayetçi olduğunu gördükten sonra başladığını belirtirken, ''Araştırma sonucunda anladık ki, lezbiyenlerin yüzde 38'i bu tip rahatsızlıklardan şikayet ediyor. Oysa bu oran, heteroseksüel kadınlarda sadece yüzde 14'' dedi. 
     Lezbiyen hastaların kan tahlillerinin bu kişilerdeki bazı erkeklik hormonlarının yüksek seviyesine işaret ettiğini de belirten Dr. Agrawal, ''Biz aslında yumurtalık kistlerinin lezbiyenliğe yol açtığını söylemiyoruz. Biz sadece hiperandrojenizmin lezbiyen kadınların cinsel eğiliminde bir etken olabileceğini söylüyoruz'' diye konuştu. 
     
</TEXT>
</DOC>
