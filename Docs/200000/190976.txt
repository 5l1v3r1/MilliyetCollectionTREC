<DOC>
<DOCNO> 190976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sondun43.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak için 33 milyar dolar bağış sözü 
</HEADLINE>
<TEXT>

     İspanya'nın başkenti Madrid'de Irak'ın yeniden yapılandırılmasına katkıda bulunmak için düzenlenen uluslararası konferansta, 2007 yılına kadar Irak'a 33 milyar dolar bağışta bulunulması sözü verildi. 
     İspanya Maliye Bakanı Rodrigo Rato, konferansın sonunda yaptığı konuşmada, katılımcı 70 ülke ve 19 uluslararası kuruluşun Irak'ın politik, ekonomik ve sosyal olarak kalkınmasında işbirliği yapacağına dair önemli sinyaller verildiğini belirterek, 2004-2007 yılları arasında Irak'ın yeniden yapılanmasında sektörlere göre ihtiyaçların ele alındığını ve konferansı ''çok olumlu'' geçtiğini söyledi. 
     Kapanışta konuşan Irak Geçici Hükümet Konseyi Başkanı İyat Alevi de, dünyanın Irak ile dayanışma içinde olacağını bu konferansa katılarak gösterdiğini ifade ederek, ''Konferans, Irak hükümeti ve halkının gelişimi açışından bir referandum gibiydi. Irak halkının geleceğine yardım edecek yeni bir Irak doğuyor. Bu Irak, azınlıkların, mafya babalarının veya başka ülkelerin egemenliği altında değil, Irak halkının yönettiği bir Irak olacak'' dedi. 
     Konferansa katılan ülkelerin çok fazla vaatte bulunduğunu belirten Alevi, Irak'ta özgür seçimlerin yapılmasının ardından ülkenin demokratik bir görünüm kazanacağını savundu. 
     Konferans sırasında Türk yetkililer ile de görüşen Alevi'nin ''Bizim Türklere saygımız sonsuz. En zor zamanımızda da yanımızda oldunuz. Yatırım yapın, işadamlarınızı da gönderin'' dediği öğrenildi. 
     Madrid'deki konferansta bu sabah konuşan ABD Dışişleri Bakanı Colin Powell, ''Tek bir konferansta 55 veya 56 milyar dolara ulaşmak için Madrid'e gelmedik. Bu konferans, Irak'ın yeniden yapılanmasında stratejik bir yatırım'' açıklamasında bulunmuştu. 
     
</TEXT>
</DOC>
