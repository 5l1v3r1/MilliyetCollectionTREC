<DOC>
<DOCNO> 170694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sondun08.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kelly'nin ölümü Blair'i, Çin'de de rahat bırakmıyor... 
</HEADLINE>
<TEXT>

     Asya turunu sürdüren İngiltere Başbakanı Tony Blair, Çin'in başkenti Pekin'de, Çin Başbakanı Wen Jiabao ile görüştü. 
     Blair, görüşmenin ardından düzenlediği basın toplantısında, İngiltere ile Çin arasındaki ilişkilerin son yıllarda çok güçlendiğini ve bunun memnuniyet verici olduğunu belirterek, ilişkilerin güçlenmeye devam edeceğinden şüphesi olmadığını söyledi. 
     Tony Blair, İngiltere Savunma Bakanlığı bilim adamlarından Dr. David Kelly'nin ölümüyle ilgili soruyu ise yanıtsız bıraktı. 
     AFP muhabirinin, Kelly'nin ölümü konusunun Wen ile yaptığı görüşmede ele alınıp alınmadığını sorması üzerine Blair, muhabire gülümsedi, ancak soruya yanıt vermedi. 
     Çin Başbakanı Wen de basın toplantısında, iki ülke ilişkilerinin Blair'in 6 yıl önce İngiltere'de başbakanlığa gelmesinin ardından çok geliştiğine dikkat çekti. Wen, ''İlişkilerimizin daha çok ve hızlı gelişmesi için sizinle birlikte hareket etmeye hazırım'' dedi. 
     
</TEXT>
</DOC>
