<DOC>
<DOCNO> 158644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/yazar/bila.html </URL>
<DATE> 2003/05/24/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Türkiye ve AB 
</HEADLINE>
<TEXT>

     Türkiye'nin demokratikleşmesi, insan haklarına, hukuka saygılı, çağdaş değerleri özümsemiş bir ülke olması herkesin amacı... 
     Ankara'nın bu hızlı adımları AB'ye tam üye olabilmek için attığı biliniyor. Her ne kadar, AB istedi diye değil, bizim insanımız için bu adımları atıyoruz denilse de, öncelikli hedefin AB olduğu gerçek. 
     AB de bu gerçeğin farkında olduğu için isteklerinin ardını arkasını getirmiyor. Paket üstüne paket... 
     Tabii, AB'nin bu paketler karşısında Türkiye'ye dönük bir adım atıp atmayacağı da belli değil. Ankara'nın bütün çabalarına karşın henüz ortada bir müzakere tarihi bile yok. Olacağının garantisi de yok. 
     Ayrıca, AB neredeyse Türkiye'nin kuruluş ve varlık değerlerini de yok etmeniz lazım, türünden yaklaşımlar yansıtıyor. 
     Bu noktada Türkiye'nin de AB'nin bazı konularda kararlarını netleştirmeleri gerekiyor. 
     Türkiye'nin Avrupa Birliği'ne, "giriyormuş" gibi, AB'nin de "alıyormuş" gibi yapması hem yanıltıcı hem kafa karıştırıcı oluyor. 
     Adalet Bakanı Cemil Çiçek'in belirttiği gibi Ankara, kararını vermeli AB'ye girmek istiyor mu, istemiyor mu AB de kararını vermeli Türkiye'yi almak istiyor mu, istemiyor mu Bu sorular net karara bağlansa her iki taraf da önünü daha iyi görecek. Türkiye, AB'nin sadece para dağıtan bir kaynak olmadığını, siyasi ve hukuki bir varlık olduğunu kabullenmeli. Adalet Bakanı Cemil Çiçek, bu durumu, "Biz AB'ye cülus bahşişi dağıtan padişah gibi bakmışız, dağıtsa da birkaç altın da biz alsak demişiz. Oysa gerçek başka" diye özetliyor. 
     Evet, gerçek başka... 
     Türkiye AB gerçeğini görerek karar vermeli ve hareket etmeli ama aynı yaklaşımı AB de göstermeli. 3 milyonluk bir refah ülkesinde kültür, dil, din zenginliğini yaşamak başka, Türkiye gibi çoklu etnik yapıya, mezhep farklılıklarına sahip bir imparatorluğun mirasçısı olan 70 milyonluk bir ülkede, ortak paydaları zayıflatıp farklılıkları öne çıkarmak başka süreçler ve sonuçlar doğurabilir. Hele bu farklılıklar hem terör aygıtı olarak tazeliğini ve iddiasını sürdürüyorsa, hem de siyasal örgütlenmeye yönelmiş ise böyle bir ülkeden bütün adımları önünü arkasını düşünmeden bir günde atmasını beklemek ve buna zorlamak başka olur. 
     
     

</TEXT>
</DOC>
