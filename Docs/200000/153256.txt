<DOC>
<DOCNO> 153256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/soneko25.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Nema paralarını nasıl alabilirsiniz 
</HEADLINE>
<TEXT>

     Çalışanların Tasarruflarını Teşvik Hesabının tasfiyesi ve bu hesaptan yapılacak anapara ödemeleri ile emeklilik veya ölüm halinde yapılacak ödemelerle ilgili usul ve esaslar belirlendi. 
     Hazine Müsteşarlığı'ndan yapılan açıklamaya göre, Anapara Tasarruf Kesintisi ve Devlet İşveren Katkısı ödemeleri için şahsi başvuru yapacakların, anaparalarını almak üzere T.C. Ziraat Bankası A.Ş'nin herhangi bir şubesine, Tasarrufu Teşvik Hesap Numarası, T.C. Kimlik Numarası, kimlik belgesi nüfus cüzdanı veya ehliyet aslı ve fotokopisi ile başvurmaları gerekiyor. 
     Bu gruptakiler için anapara ödemeleri, tasarruf teşvik numarasının son hanesine göre, sırayla yapılacak. 
     Hak sahibinin, Tasarrufu Teşvik Hesabı şahıs bilgileri ile ibraz edilen kimlik bilgilerinin farklı olması halinde, ikinci bir kimlik pasaport, evlilik cüzdanı gibi ibraz etmesi istenecek. 
     Hak sahibine, ilgili taahhütnameyi imzalamasının ardından yapılacak anapara ödemeleri, tasarruf teşvik numarasının son hanesine göre sırayla yapılacak. 
     Bu çerçevede, tasarruf teşvik numarasının son hanesi 
     

-1 olan hak sahiplerine 30 Nisan-1 Mayıs 2003, -2 olan hak sahiplerine 2 Mayıs -5 Mayıs 2003, -3 olan hak sahiplerine 6 Mayıs -7 Mayıs 2003, -4 olan hak sahiplerine 8 Mayıs -9 Mayıs 2003, -5 olan hak sahiplerine 12 Mayıs -13 Mayıs 2003, -6 olan hak sahiplerine 14 Mayıs -15 Mayıs 2003, -7 olan hak sahiplerine 16 Mayıs -20 Mayıs 2003, -8 olan hak sahiplerine 21 Mayıs -22 Mayıs 2003, -9 olan hak sahiplerine 23 Mayıs -26 Mayıs 2003,      tarihlerinde ödeme yapılacak. Ancak, 27 Mayıs 2003 tarihinden itibaren bu sıralama aranmayacak. 
     Şahsi başvuru yapacaklar dışında kurum veya işyerlerinde çalışanlar, ''işyerleri'' aracılığıyla da anaparalarını alabilecek. 
     Bu kapsamdaki hak sahipleri, istedikleri takdirde, halen çalıştıkları ve Tasarrufu Teşvik İşyeri Sicil Numarası ile elektronik posta adresi uzantıları .gov.tr., .mil.tr, .k12.tr,.edu.tr, .com tr olan Kurum veya işyerlerine başvurarak, kurum veya işyerleri aracılığıyla da anaparalarını alabilecek. 
     
     KURUM VE İŞYERLERİNİN YAPACAĞI İŞLER 

     Hazine Müsteşarlığı'ndan yapılan açıklamaya göre, bu takdirde, Kurum veya işyerleri yetkilileri, anapara ödemesi işlemleri için son bir ay içinde verilmiş kamu ve kuruluşları için resmi görevlendirme yetki yazısı, diğer kuruluşlar için noter tasdikli yetki belgesi ve imza sirküleri, işyerlerine ait tasarrufu teşvik işyeri sicil numarası, kurum veya işyeri irtibat telefonu, elektronik posta adresi ile birlikte en son anaparaları yatırdıkları Ziraat Bankası şubelerine başvuracaklar. 
     Bu bilgiler esas alınarak Bankaca hazırlanacak formlar, kurum veya işyerlerine elektronik posta ile iletilecek. Kurum veya işyerleri, taahhütnameyi veren hak sahipleri için, elektronik ortamda gönderilen bu formlara, hak sahiplerinin tasarrufu teşvik personel hesap numaraları ile T.C. kimlik numaralarını işleyerek, Bankaca bildirilen elektronik posta adresine geri gönderecek. 
     Banka, bu formların kendisine ulaşmasını takiben, söz konusu hak sahiplerinin Tasarrufu Teşvik Hesapları kayıtlarındaki anaparalarını ilgili şubeleri aracılığıyla kurum veya işyeri yetkililerine ödeyecek. 
     Kurum veya işyerleri yetkilileri, ödeme sırasında adlarına başvurdukları hak sahiplerinden taahhütnameyi aldıklarını ve bunları kurumlarında veya işyerlerinde saklamayı taahhüt edeceklerini de içeren ilgili taahhütnameyi imzalayacak. Kurum veya işyeri yetkilileri, tahsil ettikleri bu tutarları nakten veya hesaben 5 iş günü içinde hak sahiplerine ödemek zorunda. 
     Hak sahiplerine ödenmeyen tutarlar, 6. iş günü içinde ilgili Banka şubesine hak sahibinin tasarrufu teşvik hesabına intikal etmek üzere iade edilecek. 
     
     EMEKLİLİK VE ÖLÜM HALİNDE YAPILACAK ÖDEMELER 

     İlgili Kanunun yürürlüğe girdiği tarihten itibaren yapılacak emeklilik ödemeleri başvurularında ise hak sahiplerinin, Bankanın her hangi bir şubesine, emekli cüzdanları, Tasarrufu Teşvik Hesap Numaraları, T.C. Kimlik Numarası, kimlik belgesi nüfus cüzdanı veya ehliyet aslı ve fotokopisi ile birlikte başvurması gerekiyor. 
     Hak sahibinin, Tasarrufu Teşvik Hesabı şahıs bilgileri ile ibraz edilen kimlik bilgilerinin farklı olması halinde halinde ikinci bir kimlik pasaport, evlilik cüzdanı gibi ibraz etmesi istenecek. 
     Hak sahibine, ilgili taahhütnameyi imzalamasını takiben ödeme yapılacak. 
     Ölüm halindeki ödemeler için de kanuni mirasçıların, veraset belgesi ilamı ile birlikte, Bankanın herhangi bir şubesine, kendi kimlik nüfus cüzdanı veya ehliyet aslı ve fotokopisi ile başvurması gerekiyor. 
     Ödemeyi yapacak Banka şubesi, ölenlerin kanuni mirasçılarına kimlik tespiti yapıldıktan sonra veraset belgesindeki ilamındaki payları doğrultusunda ödeme yapacak. 
     
     ÖDEME YAPILAMAYACAKLAR 

     Öte yandan Tasarrufu Teşvik Hesaplarına yatırılmayan veya Banka şubelerine yatırılmış olmasına rağmen, Çalışanların Tasarrufa Teşvik Edilmesi Hakkında Tebliğin ilgili fıkrası uyarınca, işyerleri tarafından ''Tasarrufu Teşvik Kesintileri 3 Aylık Şahıs Bildirim Formları'' Banka'ya intikal etmemiş olan tutarların ödenmesi talep edilemeyecek. 
     




</TEXT>
</DOC>
