<DOC>
<DOCNO> 174841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/soneko07.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Tüzmen 2010'da ihracatta 100 milyar dolara ulaşabiliriz 
</HEADLINE>
<TEXT>

     Devlet Bakanı Kürşad Tüzmen, 2010 yılında, ihracatta 100 milyar dolarlık rakamın rahat rahat görülebileceğine inandığını söyledi. 
     Ocak-Temmuz dönemindeki ihracatın 26 milyar dolara yaklaştığını hatırlattı ve yüzde 34.4'lük artış yakalandığına dikkati çekti. 
     Artış trendinin bu şekilde sürmesi halinde 42 milyar dolarlık ihracat rakamının bulunabileceğini anlatan Tüzmen, önemli olanın artış trendini korumak olduğunu kaydetti. 
     3 yıl içinde 50 milyar dolarlık ihracat hedefini, yıllık yaklaşık yüzde 15'lik artışa göre ortaya koyduklarını söyleyen Tüzmen, ihracattaki yüzde 34.4'lük artışın yüzde 17'sinin dolar-euro paritesinden kaynaklandığını, reel artışın yüzde 17 olduğunu vurguladı. 
     
     KOTALARIN KALKMASI 
     2005 yılında kotaların kalkmasının, Türkiye'nin kotasız satış yaptığı AB'ye, diğer ülkelerin de kotasız satış hakkını getireceğini kaydeden Tüzmen, ABD pazarında ise özellikle Çin ile çok ciddi bir rekabet olacağına işaret etti. 
     Türkiye olarak, daha kaliteli daha üst gelir gruplarına hitap edecek ürünleri ortaya koymaya çalıştıklarını ifade eden Bakan Tüzmen, ''Bu konuyla ilgili hazırlıklarımız devam ediyor'' diye konuştu. 
     
     ''ASLANI KENDİ YATAĞINDA VURMAK LAZIM'' 
     Herkesin şimdi Çin'in ihracat artışına dikkat çektiğini belirten Tüzmen, Çin nüfusunun 400 milyonluk bölümünün ABD'deki kişi başına gelire sahip olduğunu hatırlattı ve ''Aslanı kendi yatağında vurmak lazım. Şimdi oturup Çin geliyor diye bekleyecek bir durum yok'' dedi. 
     Tüzmen, ''2005 sonrasına bizim sektörümüz, moda, marka ve stilist açısından hazır'' diye konuştu. 
     
     İHRACATÇININ KUR ŞİKAYETİ 
     İhracatçıların kurun düşük olmasından şikayet etmelerine karşılık büyük oranda ihracat artışı sağladıklarının hatırlatılması üzerine de Tüzmen, ''Kur normal seviyesinde olsaydı 3 milyar dolarlık ekstra bir ihracat yapardık'' yorumunda bulundu. 
     İhracatta her zaman böylesine yüksek artış trendinin yakalanamayacağını söyleyen Tüzmen, şöyle devam etti 
     ''Türkiye dış talepte zorluk olduğu dönemlerde dahi ihracat artışı sağladı. Şu anda pazar fena değildi, ürünlerimiz gayet kaliteli, artık dünyanın her tarafına mal satabilme imkanını yakaladık. 
     Böylesi dönemler ülkelerin kaderlerini çizen dönemlerdir. Mesela G. Kore ve Çin için de, faktör veya talep şartları olsun, firma yapıları olsun, destekleyici endüstriler olsun, böyle bir dönem hepsi beraber bir parıldamayı gösterir. Biz şimdi o parıldamayı yakaladık. Tabi kur biraz daha sevimli olsaydı iyiydi ama kurun ithalatı ucuzlatması açısından da bir etkisi var.'' AB'ye ihracat yapan büyük bir kesimin kurdan fazla etkilenmediğini dile getiren Kürşad Tüzmen, ABD pazarına ihracat artışının ise yüzde 7'de kaldığını, bunun etkilerinin komşu ülkelere yapılan ihracatla telafi edildiğini kaydetti. 
     Türkiye'nin artık istikrarlı sürdürülebilir bir ihracat artışı sağladığını ifade eden Tüzmen, ''Bizim de hedefimiz buydu zaten'' diye konuştu. 
     
     TÜRKİYE'NİN İHRACAT POTANSİYELİ 
     Türkiye'nin 4 yıl içinde 18-20 milyar dolarlık ihracat artışı sağladığını belirten Bakan Tüzmen, ''50 milyar dolarlık rakamı mevcut kapasiteleri kullanarak görmek istiyorum'' diye konuştu. 
     Önümüzdeki dönemde ihracata yönelik mevcut kapasitelerin tam olarak kullanılması durumunda 60 milyar dolarlık bir ihracat rakamına ulaşılabileceğini söyleyen Tüzmen, ''Ama 61 milyar dolarlık ihracat rakamına ulaşabilmemiz için ihracat sektörüne biraz yabancı sermayenin gelmesi lazım. Bu da yavaş yavaş kendiliğinden oluyor zaten'' dedi. 
     Tüzmen, 100 milyar dolarlık ihracatın 2010 yılında rahat rahat görülebileceğine olan inancını dile getirdi. 
     
     RUS GAZINA KARŞILIK İHRACAT 
     Rus ve İran gazına karşılık ihracat imkanının sorulması üzerine de Tüzmen, Rus gazı konusundaki görüşmelerin devam ettiğini hatırlatarak, ''Bu görüşmeler biraz inişli çıkışlı gidebilir. Rusya önümüzdeki dönemde stratejik ortaklarımızdan bir tanesi... Rusya ile ticaretimiz ciddi boyutlarda. Dolayısıyla önümüzdeki dönem Rusya ile olan ilişkilerimizde daha güzel bir dönem olacak'' değerlendirilmesinde bulundu. 
     
     AB İLE MÜZAKERELERE BAŞLANMASI 
     Önümüzdeki yıl AB ile müzakerelere başlanması durumunda bunun ihracata etkisinin ne olacağı konusunda ise Tüzmen, Türkiye'nin aday ülke pozisyonundan üye ülke konumuna getirilmesi döneminde yabancı sermaye girişi açısından büyük bir imkanın ortaya çıkacağını belirtirken, ''İhracata dönük yabancı sermaye geldiği zaman bu iş çok büyük ivme kazanır. Çünkü bu iş kaynakla da alakalı'' diye konuştu. 
     
</TEXT>
</DOC>
