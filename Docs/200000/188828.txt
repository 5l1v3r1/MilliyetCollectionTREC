<DOC>
<DOCNO> 188828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sonspo08.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Doping kontrolünde büyük pazarlık... 
</HEADLINE>
<TEXT>

     Dünya çapındaki 28 akredite merkez arasındaki yerini alan Türkiye Doping Kontrol Merkezi, uluslararası pazarda yer edinme arayışında önemli bir adım atmak üzere. 
     Uluslararası Halter Federasyonu IWF ile görüşmelere başlayan ve başkan Tamas Ajan ile sıkı bir pazarlığa girişen merkez yetkilileri, dünyadaki tüm halter organizasyonlarından sorumlu tek kontrol merkezi olmak için girişimlerini sürdürüyor. 
     Halter Federasyonu Başkanı Kenan Nuhut'un da çabalarıyla, Tamas Ajan'dan olumlu görüş alan merkez, imza aşamasına gelen protokol yürürlüğe girdiği taktirde, IWF'nin uluslararası arenada düzenlediği tüm organizasyonlarda, doping kontrollerinden sorumlu tek merkez olacak. Halterde, uluslararası organizasyonlarda alınan doping numuneleri, analiz edilmek üzere Türkiye'ye gönderilecek. 
     
     İRAN BİTTİ, SIRA PAKİSTAN'DA 
     Merkez, uluslararası anlamdaki ilk kapsamlı anlaşmasını İran ile yaptı. 
     İran Hükümeti, ulusal yarışmalarından aldığı doping numunelerinin analizini Türkiye'de yaptırdı. Bu yıl içinde toplanarak Türkiye'ye gönderilen 100 numune Ankara'da analiz edildi ve sonuçlar İran'a gönderildi. 
     İran'ın ardından, pazardaki payını artırmak isteyen doping kontrol merkezi, rotasını Pakistan'a çevirdi. Pakistan'ın önerisi üzerine harekete geçen merkez, numune başına uygulayacağı fiyatı bu ülkeye bildirdi. Pakistan'ın, kısa süre içinde doping numunelerini Türkiye'ye yollaması bekleniyor. 
     
</TEXT>
</DOC>
