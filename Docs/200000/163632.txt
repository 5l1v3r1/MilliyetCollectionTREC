<DOC>
<DOCNO> 163632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/yasam/yas08.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ava giderken avlandılar... 
</HEADLINE>
<TEXT>

Rehin alma ihbarı üzerine baskın yapan bir komiser yardımcısı ve iki polis, silahlarını, telsizlerini ve arabalarını rehinecilere kaptırdı 
     AHMET KAYA, HAKAN YAĞLI DHA 

     Gaziantep Emniyet Müdürlüğü'nün 155 Polis İmdat hattına dün telefon eden bir kişi, Budak Mahallesi Ali Fuat Cebesoy Bulvarı 25. Cadde'deki bir inşaatta üç kişinin Ürdünlü bir iş adamını rehin tuttuğunu söyledi. İhbar üzerine biri komiser yardımcısı üç polis, olay yerine gitti. Komiser yardımcısı ekip aracında beklerken, iki polis iş adamı Hasan Nehir'e ait binaya girdi. Ancak polisler 4'üncü katta saldırganlarca etkisiz hale getirildi, silah ve telsizleri gasp edildi. İki polisi bir odaya kilitleyen saldırganlar binadan çıkarak, bu kez de araçta bekleyen komiser yardımcısının başına tabanca dayadı. 
     
     Görevden alındılar 
     Gasp ettikleri ekip otosuyla Emek Mahallesi'ne gelen saldırganlar, polislerin silah ve telsizlerini bırakarak kaçtı. Saldırganların bindiği iki araçtan biri, komiser yardımcısının telsiz anonsu üzerine Gaziantep polisi ve jandarma tarafından kıstırıldı. 
     Araçta iki ruhsatsız tabancayla yakalanan Mustafa Tekçi 30 ve Süleyman Anteplioğlu 32 , kendilerinin de rehine olduğunu iddia etti. Polis, olayla ilgili operasyonlarını sürdürürken, üç polis, olayda ihmalleri olduğu gerekçesiyle görevden alındı. 
     

</TEXT>
</DOC>
