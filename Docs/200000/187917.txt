<DOC>
<DOCNO> 187917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/siyaset/siyz1.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

   
   Askerden Irak brifingi 
   BARKIN ŞIK Ankara 

   ABD ile yapılacak müzakerelerde Irak'a asker "intikal güzergahı"nın Ankara'nın kırmızı çizgilerinden olacağı belirtildi. Üst düzey askeri bir yetkili, "Irak'ın kuzeyinde özel bir statünün varlığı anlamına gelecek bir kabulün mutabakat muhtırasına girmesi Türkiye tarafından kabul edilemez" dedi. İntikal güzergahı, Ankara'nın 'olmazsa olmazlarından.' Askeri kaynaklar, Habur dışındaki alternatif güzergahların "kabul edilemez" olduğunu bildirdi. Genelkurmay Başkanlığı asker kararının ardından pazartesi günü basına brifing verecek. 
   
   Ağar 'Asker gitsin' 
   DYP Genel Başkanı Mehmet Ağar, Irak'a asker gönderilmesine Türkiye'nin güvenliği ve geleceği açısından baktıklarını söyledi. Kütahya Tavşanlı'da bazı açılış törenlerine katılan Ağar, daha sonra partisi tarafından düzenlenen mitinge katıldı. Ağar, bu konuyu iç politika malzemesi yapmadıklarını belirterek, şöyle konuştu "Irak'a asker gönderilmesine Türkiye'nin güvenliği ve geleceği açısından bakıyoruz. Bizim amacımız, gelecek nesillerin bu ülkenin bütünlüğü ve huzuru içinde yaşayabilmesini sağlamaktır. Bu mesele milli bir meseledir." 
   
   AKP'de ikinci aday paniği 
   ABDULLAH KARAKUŞ Ankara 

   Büyük kongreye sadece Başbakan Recep Tayyip Erdoğan'ın adaylığı ile gidecek olan AKP'de dün ikinci aday paniği yaşandı. Mustafa Reşit Burkan isminde bir AKP'li, büyük kongrede genel başkanlığa aday olacağını açıkladı. Bu açıklamayı duyan ve bir anda şaşkınlık geçiren parti yönetimi duruma hemen müdahale etti. Burkan'ın kim olduğunu araştırarak aday olup olamayacağına bakan parti yönetiminden yapılan açıklamada, Burkan'ın AKP'ye üye olmadığını ve bu nedenle aday olamayacağı bildirildi. Üst düzey bir partili, "Bu şahıs sadece şov peşinde. Aday olamaz" dedi. 
   
   
</TEXT>
</DOC>
