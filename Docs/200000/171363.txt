<DOC>
<DOCNO> 171363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sondun22.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Rock'n Roll efsanesi Jagger 60. yaşını Prag'da kutlayacak 
</HEADLINE>
<TEXT>

     Rolling Stones grubunun solisti Mick Jagger, 26 Temmuz'da Çek Cumhuriyeti'nin başkenti Prag'da tam 60 mum üfleyecek. 
     İngiltere'de Dartford'da 26 Temmuz 1943'te doğan ve 1962'de gitarist Brian Jones ve Keith Richards, davulda Charlie Watts ve bas gitarda Bill Wyman olmak üzere Rolling Stones'u kuran Jagger, 40 yıldır sahnelerden inmedi. 
     Grup 1965'te ''Satisfaction'' ile dünya çapında tanınırken, 6 Aralık 1969'da Amerika turnesi kapsamındaki Altamont konserinde tatsız bir olay meydana geldi. Güvenliği sağlamak için işe alınan Hell's Angels grubundan bir kişi, bir beysbol sopasıyla seyircilerden Meredith Hunter'ı Jagger'ın çaresiz bakışları arasında öldürdü. 
     Şarkıcı Marsha Hunt ile ilişkisinden Karis adlı bir kızı olan Jagger, 1971'te Bianca Perez Moreno de Macias ile evlendi ve Jade'in doğumuyla ikinci kez kız babası oldu. 
     1977'te tanıştığı manken Jerry Hall'den 4 çocuğu olan Jagger, 1985'te ilk solo albümü ''She's The Boss''u çıkardı. Bu albümün ardından 3 solo albüm, ''primitive Cool'' 1987 , ''Wandering Spirit'' 1993 ve ''Goddess In The Doorway'' 2001 piyasaya çıktı. 
     Brezilyalı manken Luciana Morad'dan olan Lucas 19 Mayıs 1999'da doğdu. 15 Haziran 2002'de İngiltere Kraliçesi Elizabeth'in soyluluk payesi verdiği Jagger bu cumartesi 60. yaşını kutlayacak. 
     Ancak yaş günü kutlamasının hazırlıkları büyük bir gizlilik içinde sürdürülüyor. 
     Hatta davetlilerden, Jagger'ın eski yakın arkadaşı, Çek Cumhuriyeti'nin eski cumhurbaşkanı Vaclav Havel bile düzenlenecek gecenin ayrıntılarını son dakikada öğrenecek. 
     Aynı zamanda tanınmış bir tiyatro yazarı olan Havel'in sekreteri, eski cumhurbaşkanının Jagger'ın hediyesini çoktan hazırladığını, ancak ne aldığını açıklamayacağını belirtiyor. 
     
</TEXT>
</DOC>
