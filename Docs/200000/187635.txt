<DOC>
<DOCNO> 187635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/ekonomi/eko08.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası'nın kasası döviz doldu 
</HEADLINE>
<TEXT>

   Bankaların 6 Mayıs - 8 Ekim arasında 9.1 milyar dolar satması, döviz rezervlerini 34 .1 milyar dolarla tarihi rekor seviyesine ulaştırdı 
   EKONOMİ SERVİSİ 
   
   Faize dayalı yatırım araçlarının getirisinin yüksek olması nedeniyle bankaların Merkez Bankası'na 6 Mayıs'tan bu yana 9 milyar doları aşkın döviz satması bankanın döviz rezervlerinin yeni bir rekora imza atmasını sağladı. Merkez Bankası'nın döviz rezervleri 3 Ekim itibariyle 34 milyar 151 milyon dolara yükselerek tarihinin en yüksek seviyesine ulaştı. 
   Merkez Bankası haftalık bültenine göre, yılbaşında 26.7 milyar dolar olan rezervler yatırımcıların dövizden TL'ye geçmesinin de etkisiyle 10 aylık dönemde 7.4 milyar dolar arttı. Merkez Bankası'nın piyasadan müdahale yoluyla 2 milyar doların üzerinde dolar satın alması rezervlerin 12 Eylül itibariyle 30 milyar doları aşmasını sağladı. 
   
   9.1 milyar dolar aldı 
   Bankaların TL ihtiyaçlarını karşılamak için döviz alım ihaleleri düzenleyen Merkez Bankası 6 Mayıs - 8 Ekim arasında bankalardan 4.8 milyar dolarlık alım yaptı. Bunun yanında aşırı oynaklık dönemlerinde piyasaya alım yönünde müdahale eden Merkez Bankası bu yolla da toplam 4.2 milyar dolar aldı. Böylece rezervlerin rekor kırmasında toplam 9.1 milyar dolar gerçekleşen döviz alımları büyük rol oynadı. 
   
   Yıl sonu kur beklentisi 1.5 milyon    Merkez Bankası'nın eylül ayı ikinci dönem beklenti anketi sonuçlarına göre, TÜFE tahmini yüzde 19.8'e indi. Mali ve reel sektörden 70 uzmanın katıldığı ankette, yıl sonu dolar kuru tahmin ortalaması da 1 milyon 500 bin lira oldu. Dolar tahmini, mart ayı ikinci dönem anketinden sonra sürekli düşüş kaydediyor. Merkez Bankası'nın beklenti anketinde, yıl sonu bileşik faiz tahminleri de yüzde 27'ye geriledi. 
   
   
</TEXT>
</DOC>
