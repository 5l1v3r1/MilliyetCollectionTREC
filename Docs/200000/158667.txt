<DOC>
<DOCNO> 158667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sondun12.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonlar 'İlhan Mansız tatlısı'yla rüya görüyor.. 
</HEADLINE>
<TEXT>

     Japonya'nın önde gelen sütlü gıda üreticilerinden Morinaga'nın çıkardığı ve Beşiktaşlı milli futbolcu İlhan Mansız'ın reklam filminde oynadığı Türk tatlısı Japonya'da ilgi görüyor. 
     Bir süre önce piyasaya çıkan, Japonca ''Şiro Goma Purin'' Beyaz Susamlı Puding adını taşıyan Türk tatlısı, ilk etapta Kanto bölgesindeki Tokyo, Chiba, Saitama ve İbaraki gibi şehirlerde satılmaya başlandı. Tatlı, 20 Mayıs'ta Japonya genelindeki tüm marketlerde raflardaki yerini aldı. 
     Japon mutfağının ünlü aşçılarından Rokusaburo Michiba'nın hazırladığı Türk tatlısının yapımında, Antalya'da üretilen susamların kullanıldığı bildirildi. 
     Michiba'nın, kaşığa alınırken uzayan Maraş dondurmasından esinlenerek, benzer bir Türk tatlısı hazırlamaya karar verdiği, böylelikle ''Beyaz Susamlı Puding''in ortaya çıktığı belirtildi. 
     Bu arada, kasesi 160 yene 2 milyon TL satılan Türk tatlısının reklam filmi de yoğun ilgi görüyor. 
     Japonya'da genç kızların hayranlığını kazanan İlhan Mansız, oldukça esprili bir senaryoya sahip reklam filminde, bir genç kıza kaşıkla tatlı yediriyor. 
     Genç kız, Mansız'ın kendisine uzattığı Türk tatlısını yedikten sonra çok mutlu oluyor ve rüya alemine dalıyor. 
     Öte yandan, üretici firma Morinaga'nın yetkilileri, ünlü futbolcunun Temmuz ya da Ağustos ayında Japonya'ya gelerek, Türk tatlısının tanıtımını üstlenebileceğini bildirdiler. 
     Yetkililer ayrıca, Mansız'ın Japonya'da bulunduğu süre içinde Türk-Japon dostluğunun gelişmesine katkıda bulunmak amacıyla bazı etkinliklere katılmasının planlandığını belirttiler. 
     Yetkililer, ''Bu, Mansız hayranları için büyük bir haber'' diye konuştular. 
     Bu arada, Perşembe günü Türkiye'nin Tokyo Büyükelçiliği'nde yapılan, Mansız'ın reklam filminde oynadığı Türk tatlısının tanıtımına Japon basını büyük ilgi gösterdi. 
     Sports Nippon, Nikkan Sports, Nikkei Business Daily ve Sankei Sports gazeteleri, Türkiye Büyükelçiliği'ndeki tanıtım toplantısına sayfalarında geniş yer verdi. 
     Sankei Sports gazetesi, Japonya'da özel şirketlerin Büyükelçilik binalarında tanıtım yapmasının ''alışılmış bir uygulama olmadığını'' belirterek, bunun nedeninin 2003'ün Türkiye Yılı ilan edilmesi olduğunu kaydetti. 
     Öte yandan, sonbaharda yeni bir Türk tatlısının daha Japonya'da piyasaya sürüleceği bildirildi. 
     Yeni Türk tatlısının, Japonya'da Fransız yemekleri konusunda usta bir aşçı olan Ishinabe tarafından hazırlanacağı belirtildi. 
     Japonya'nın önde gelen gıda üreticilerinden Lotte de, bu yılın başlarında ''Türk Tarzı Dondurma'' adı altında Maraş dondurmasını piyasaya sürmüştü. 

     
</TEXT>
</DOC>
