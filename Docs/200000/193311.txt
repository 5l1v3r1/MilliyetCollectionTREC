<DOC>
<DOCNO> 193311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sonspo17.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba Futbol teröründe en az suçlu taraftar 
</HEADLINE>
<TEXT>

     Trabzonspor, 7 Kasım Cuma günü sahasında Bursaspor ile yapacağı maçın hazırlıklarını sürdürüyor. 
     Bugünkü çalışma öncesinde gazetecilerin sorularını yanıtlayan Trabzonspor Teknik Direktörü Samet Aybaba, Türkiye'de tribün terörü ile ilgili bazı problemlerin ve sıkıntıların yaşandığını belirterek, şöyle dedi 
     ''Öncelikle kulüp başkanının sağduyulu olması lazım. Kulüpler Birliği'nde toplantıdan çıktıktan sonra bile tartışmalar çıkıyor. Takım kaptanları, sağduyulu davranmalı, teknik direktörlerin özellikle hakemlerle ilgili olan eleştirilerinde sağduyulu olması lazım. Bütün bunlar biraraya gelirse, taraftarlar da bunları örnek alacak. Bir de bilinçsiz topluluk taraftar olduğu için bana göre en az suçlu taraftar. Onları yönlendirmek lazım. Türk futbolunun gidişi iyi değil.'' Bazı yasal düzenlemelerin yapılmasının şart olduğunu ifade eden Aybaba, ''Bu düzenlemeler olmadan bir şey olmaz. Futbol içindeki herkesin bu işe katkısı olması lazım. Gönül bağı olan herkes bu konuda üzerine düşeni yapmalıdır'' diye konuştu. 
     
     2 MAÇTA 6 PUAN 

     Aybaba, ligde önlerinde bulunan Bursaspor ve Elazığspor maçlarını kendi sahalarında yapacaklarını ve bu iki maçtan 6 puanla ayrılarak zirvedeki yerlerini korumak istediklerini söyledi. 
     İstanbulspor karşısında deplasmanda galip geldikleri maçın ikinci yarısında oynadıkları tempolu oyunun kendilerini memnun ettiğini belirten Aybaba, şöyle konuştu 
     ''Bizim için bu ayrı bir sevindirici yan oldu. Deplasman galibiyetleri bizi bir yere getiriyor. Şimdi o maç bitti. Önümüzde Bursaspor maçı var. Onların da farklı kazandıkları bir lig maçı var. Onlar da birtakım şeyleri daha iyi yapma hevesine girdiler. Herkesi Avni Aker'e bekliyoruz. Seyircimizle bütünleşmek istiyoruz. Önümüzde Bursaspor ve Elazığspor ile sahamızda yapacağımız maçlar var. Bu maçlardan 6 puanla ayrılarak zirvedeki yerimizi korumak istiyoruz.'' Önlerinde bir puan hedefi olmadığını ifade eden Aybaba, ''Bugüne kadar kazandığımız puanlar hiçbir şey değil. Bizi sadece bir yerde tutuyor. İlerisi için, yükselmemiz için önümüzdeki maçları kazanmalıyız'' dedi. 
     Bu arada bordo-mavili takımın antrenmanına, sakatlığı bulunan Van De Paar ve hafif sakatlığı bulunan Bayram ile izinli olan Gökdeniz katılmadı. 
     
</TEXT>
</DOC>
