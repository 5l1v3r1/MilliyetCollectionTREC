<DOC>
<DOCNO> 189377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sontur25.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, İran Cumhurbaşkanı Hatemi ile görüştü... 
</HEADLINE>
<TEXT>

     Cumhurbaşkanı Ahmet Necdet Sezer, İslam Konferansı Örgütü İKÖ 10. dönem zirvesi çerçevesinde ikili görüşmeler yaptı. 
     İran Cumhurbaşkanı Muhammed Hatemi, Bangladeş Başbakanı Begüm Halide Ziya ve Lübnan Başbakanı Refik Hariri ile ayrı ayrı görüşmeler yapan Sezer, sabah saatlerinde de Rusya Devlet Başkanı Vladimir Putin ve Suriye Devlet Başkanı Beşşar Esad ile biraraya gelmişti. 
     Diplomatik kaynaklardan edinilen bilgiye göre, Sezer-Putin görüşmesinin ana gündemini Irak oluşturdu. 
     TBMM'nin hükümete Irak'a asker gönderme konusunda verdiği yetkinin kullanılması için şartların değerlendirileceğini Putin'e ileten Sezer, Irak'ın yeniden normal bir devlet düzenine kavuşmasının önemine dikkat çekti. 
     Sezer, Anayasa'nın 92. maddesinin yurtdışına asker gönderilmesi için uluslararası meşruiyet şartı aradığını da hatırlatarak, BM Güvenlik Konseyi'nden Irak konusunda çıkan son kararı bu çerçevede değerlendirdi. 
     Cumhurbaşkanı Sezer, Putin'e, daha önce yaptığı daveti de yinelerken, Putin'in 2004 yılı içinde Türkiye'ye gelmekten memnun olacağını ifade ettiği öğrenildi. 
     İran Cumhurbaşkanı Muhammed Hatemi ile Sezer'in görüşmesinde ikili ilişkilerin iyi bir seyirde olduğu değerlendirilirken, Sezer, Hatemi'ye yaptığı daveti de yineledi. 
     Cumhurbaşkanı Sezer'in Suriye Devlet Başkanı Esad ile yaptığı görüşmede de Irak ana gündem maddesini teşkil etti. Sezer, Esad'a da TBMM'nin hükümete verdiği yetkinin otomatik olarak asker gönderme anlamına gelmediğini aktardı. 
     İki liderin, Türkiye-Suriye ilişkilerinin iyi bir istikamette ilerlediği konusunda görüş birliği sağladığı öğrenildi. 
     Sezer'in Bangladeş Başbakanı Ziya ile yaptığı görüşmede ise İKÖ Genel Sekreteri için aday gösteren Bangladeş ile İKÖ dışişleri bakanlarının bahar aylarında Türkiye'deki toplantısında yapılacak olan genel sekreterlik seçimleri ele alındı. 
     Görüşmeye genel sekreter adayı ile gelen Bangladeş tarafına, Türkiye'nin de bu seçimlerde aday göstermeye niyetli olduğu bildirildi. 
     
     DIŞİŞLERİ BAKANI GÜL'ÜN GÖRÜŞMELERİ 
     Öte yandan, Dışişleri Bakanı ve Başbakan Yardımcısı Abdullah Gül de İKÖ zirvesi çerçevesinde ikili görüşmeler yaptı. 
     Gül, Avrupa Konseyi Genel Sekreteri Walter Schwimmer ve Malezya Başbakan Yardımcısı Abdullah Bedevi ile biraraya geldi. 
     Bakan Gül, Malezya Başbakanı Mahathir Muhammed'in 31 Ekim'de emekliye ayrılmasının andından başbakanlığa geçmesine kesin gözüyle bakılan Bedevi'ye, İKÖ'nün Irak konusunda daha aktif olması yönündeki temennisini aktardı. 
     
</TEXT>
</DOC>
