<DOC>
<DOCNO> 194123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/ekonomi/eko08.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekel ihalesi tartışılıyor 
</HEADLINE>
<TEXT>

   
   Düşük fiyata satılmasına gerek yok    Uluslararası Para Fonu IMF yetkilileri, piyasaların güçlü tepki vermediği özelleştirme durumlarında, eldeki kuruluşların çok ucuza satılmasına gerek olmadığını belirtti. 
   Bir IMF yetkilisi, Tekel'in tütün bölümü için olası alıcılarca verilen fiyatların, beklentilerin çok altında kaldığının hatırlatılması üzerine, "Piyasanın güçlü tepki vermediği özelleştirmelerde kuruluşların çok düşük fiyata satılmasına gerek yok" dedi. Yetkili, bu durumun Tekel'in yanı sıra Türkiye'nin özelleştirmeyi planladığı diğer kuruluşları için de geçerli olduğunu kaydetti. Aynı yetkili, buna karşılık hükümetin özelleştirme çabalarını sürdürmesinin gereğine işaret etti. 
   
   Devlet ya hakem ya da oyuncu olsun    ANKARA Milliyet 
   Türkiye Odalar ve Borsalar Birliği TOBB Başkanı Rifat Hisarcıklıoğlu, JTI'nın 1.1 milyar dolar teklif verdiği ve fiyatın düşük olup olmadığı tartışmasının başladığı Tekel ihalesini, "Devlet ya hakem olacak ya oyuncu" diye değerlendirdi. 
   Hisarcıklıoğlu, Kocaeli Sanayi Odası'nın "Avrupa Kalite Başarı Ödülü" kazanması nedeniyle düzenlenen toplantıda gazetecilerin sorusu üzerine, "Bir futbol oyununda hem oyuncu hem hakem olacaksınız. Bu maçta adalet var mı " dedi. 
   Tekel'in sigara üretiminde ve kalitesinde belli bir yere takıldığını kaydeden Hisarcıklıoğlu, "Dünyada devletlerin rolü biçilmiş, hem bu oyunun kurallarını koymak hem hakem olarak oyunu buna göre oynatmak" diye konuştu. 
   
   Telekom stratejisi imza aşamasında    ANKARA Milliyet 
   Ulaştırma Bakanı Binali Yıldırım, Türk Telekom'un özelleştirilmesine ilişkin nihai strateji konusunda çalışmaların sürdüğünü ve işlemleri başlattıklarını belirterek, Bakanlar Kurulu'nda imza aşamasına geldiğini söyledi. 
   Aycell ile OSTİM arasında kurumsal iletişim protokolünün imza töreninde soruları yanıtlayan Yıldırım, "Öncelik blok satışta, ardından halka arz öngörülüyor" dedi. Yıldırım, ayrıntıların Bakanlar Kurulu imzalarının tamamlanmasının ardından açıklanacağını belirtti. Ekim sonuna yetişmeyen kararın bu ay içinde alınarak IMF'nin İcra Kurulu toplantısına yetişmesi bekleniyor. 
   
   
</TEXT>
</DOC>
