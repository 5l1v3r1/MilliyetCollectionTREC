<DOC>
<DOCNO> 169600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sontur14.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Piknik keyfiniz kabusa dönüşmesin... 
</HEADLINE>
<TEXT>

     Yaz mevsiminde sıcak havanın etkisiyle kısa sürede çözülen dondurulmuş etlerin, pişirilmesine karşın mikroorganizmaların oluşturduğu toksik maddeler yüzünden gıda zehirlenmesine neden olabildiği bildirildi. 
     Selçuk Üniversitesi Ziraat Fakültesi Gıda Mühendisliği Bölümü Öğretim Üyesi Doç. Dr. Mustafa Karakaya, son günlerde gıda zehirlenmeleri vakalarına çok sık rastlandığını söyledi. 
     Yaz aylarında gıda zehirlenmelerine neden olan yiyeceklerin başında tavuk etinin geldiğini belirten Doç. Dr. Karakaya, zehirlenmelerin de daha çok hafta sonu pikniklerinde yaşandığını kaydetti. 
     Doç. Dr. Karakaya, tavuk etine fabrikada işlenmesi sırasında, deri, ayak ve tüylerden mikrobiyal bulaşma olabildiğini, soğutulmuş özel ortamlarda işlenen tavukta bu aşamada mikroorganizmaların faaliyete geçemediğini bildirdi. 
     Özellikle yaz aylarında pikniğe giden çok sayıda kişinin but, kanat ve göğüs eti ile mangal keyfi yaptığına dikkati çeken Doç. Dr. Karakaya, ''Dondurulmuş etler son günlerdeki etkili sıcak altında kısa sürede çözülüyor. Normal sıcaklık ortamı bulan salmonella gibi tehlikeli hastalıklara yol açan mikroorganizmalar, faaliyetlerini hızlandırarak kısa sürede üremeye ve toksik etki de yapabilen metabolik maddeler üretmeye başlar'' dedi. 
     Doç. Dr. Karakaya, mangal üzerindeki pişirme sırasında mikroorganizmaların öldüğünü ifade ederek, buna karşın toksik maddelerin pişirme ile yok edilemediğini kaydetti. 
     Etle birlikte vücuda alınan yoğun miktardaki toksik maddenin gıda zehirlenmesine yol açtığını belirten Doç. Dr. Karakaya, ''Pişirme iyi yapılmamış ise vücut toksik maddeler ile birlikte mikroorganizmaları da alacağından, daha şiddetli zehirlenmeler ortaya çıkabilir. Bilinçsiz hareket edilmesi durumunda eğlenmek ve stres atmak için gidilen piknik adeta kabusa dönüşebilir'' diye konuştu. 
     Doç. Dr. Karakaya, bu nedenle sıcakların etkili olduğu bu günlerde, çözülen etin bekletilmeden hemen pişirilmesi ve tüketilmesi gerektiğini belirterek, ''Ayrıca etle temas eden bıçak gibi maddeler iyice temizlenmeden başka gıdalarla temas ettirilmemelidir. Önemli olan mikrobiyal faaliyeti önlemektir. Bu yapılamıyorsa zehirlenmeler açısından büyük risk oluşturan sıcak havalarda piknikte etten uzak durulmalıdır'' diye konuştu. 
     
</TEXT>
</DOC>
