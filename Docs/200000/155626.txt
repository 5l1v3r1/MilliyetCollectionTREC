<DOC>
<DOCNO> 155626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/soneko49.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine gelecek hafta iki ihale düzenleyecek... 
</HEADLINE>
<TEXT>

     Hazine gelecek hafta biri 91 gün vadeli referans bono, diğeri de 3 ayda bir değişken faiz ödemeli tahvil olmak üzere, iki ihale birden düzenleyecek. 
     Hazine'nin 12 Mayıs Pazartesi günü yapacağı 91 gün vadeli referans bono ihalesinde satılacak kağıtlar, 14 Mayıs Çarşamba günü ihraç edilecek. 
     Geri ödemesi 13 Ağustos 2003 olarak belirlenen bono ihalesi, değişken faiz ödemeli senetlerin kupon faizlerinin belirlenmesi amacıyla düzenleniyor. 
     Söz konusu ihalede, net 1 katrilyon 6 trilyon lira tutarında ihraç yapılacak. Bu miktar, Mayıs ayında piyasaya yapılacak ödemeler Çalışanları Tasarrufa Teşvik Hesabı ödemesi hariç ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 15'i kadar olacak. 
     Bu ihalede, ROT ve ihale sonrası teklif yoluyla satış yapılmayacak. 
     
     TAHVİL İHALESİ 
     Hazine 13 Mayıs Salı günü ise 3 ayda bir değişken faiz ödemeli tahvil ihalesi düzenleyecek. 
     İhraç tarihi 14 Mayıs Çarşamba olarak belirlenen ihalede satılacak kağıtların ilk kupon ödemesi, 13 Ağustos 2003'te yapılacak. 
     Geri ödemesi 11 Mayıs 2005 olarak öngörülen tahvil ihalesinde, söz konusu kupon ödemesine teşkil edecek faiz oranı 12 Mayıs Pazartesi günü yapılacak 91 gün vadeli referans bono ihalesinde oluşan dönem faizi ile Hazine'ce uygulanacak yüzde 2 getiriden oluşacak. 
     
     SON DURUM 
     Hazine en son 6 Mayıs tarihinde, 287 gün vadeli iskontolu bono ihalesi ile 385 gün vadeli Türk Lirası cinsinden iskontolu tahvil ihalesi düzenlemişti. 
     Hazine'nin 287 gün vadeli bono ihalesine toplam 2 katrilyon 564 trilyon liralık teklif gelirken, ihalede nominal 2 katrilyon 70.8 trilyon liralık satış gerçekleşmişti. 
     Net satış tutarı da, 1 katrilyon 470.3 trilyon lira olan ihalede bileşik faiz yüzde 54.40, basit faiz ise yüzde 51.80 olarak belirlenmişti. 
     Hazine'nin 385 gün vadeli Türk Lirası cinsinden iskontolu tahvil ihalesine ise toplam 5 katrilyon 68.8 trilyon liralık teklif gelmişti. 
     İhalede nominal 3 katrilyon 830.5 trilyon liralık satış gerçekleşirken, net satış tutarı 2 katrilyon 433 trilyon lira olarak olmuştu. 
     Tahvil ihalesinde bileşik faiz yüzde .59, basit faiz ise yüzde 54.31 olarak belirlenmişti. 
     Hazine'nin, gelecek hafta toplam 2 katrilyon 45 trilyon lira tutarında iç borç ödemesi bulunuyor. 
     
</TEXT>
</DOC>
