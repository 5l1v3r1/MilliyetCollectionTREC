<DOC>
<DOCNO> 167634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sondun20.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta ''geçici hükümet konseyi'' kurulmasına onay... 
</HEADLINE>
<TEXT>

     Irak'taki Amerikalı sivil yönetici Paul Bremer'in, ''geçici hükümet konseyi'' kurulmasını kabul ettiği bildirildi. 
     BM'nin Irak temsilcisi Sergio Vieira de Mello, Bremer'in, yürütme gücüne de sahip olacak konseyin kurulmasını kabul ettiğini, ancak veto etme hakkını da saklı tuttuğunu belirtti. 
     De Mello, ''Bremer, daha önce açıkladığı siyasi konseyin adının değiştirilmesinin de içinde bulunduğu çeşitli önerilerimizi değerlendirerek, bu konseyin 'geçici hükümet konseyi '' olarak adlandırılmasını kabul etti'' dedi. 
     Bremer, geçen ay başında Iraklı yetkililere, 25-30 kişiden oluşacak ve Irak'taki işgalci yönetime ekonomik ve siyasi alanlarda ''tavsiyelerde bulunacak'' ve yeni anayasa konusunda referandumun hazırlıklarını yapacak bir siyasi konseyin, bu ayın ortalarına doğru kurulması yönünde öneride bulunmuştu. 
     
</TEXT>
</DOC>
