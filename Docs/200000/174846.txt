<DOC>
<DOCNO> 174846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sonspo02.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Stad rezaleti için ne dediler 
</HEADLINE>
<TEXT>

     Galatasaray-Diyarbakırspor maçını izleyen Gençlik ve Spor Genel Müdürü Mehmet Atalay, Atatürk Olimpiyat Stadı'nda beklenmedik sorunlar yaşadıklarını söyledi. 
     Maç sonrası basın mensuplarının sorularını yanıtlayan Atalay, daha önce yaşanan trafik sorununa öncelik verdiklerini ifade ederek, ''Biz başka sıkıntılar beklerken, defalarca tatbikatını yaptığımız elektrik sorun oldu. Jeneratör sistemi de olmasına karşın bu sıkıntıyı aşamadık'' dedi. 
     İlk maç olması nedeniyle bazı sorunlar yaşanabileceğini belirten İstanbul Valisi Muammer Güler ise kendilerinin dikkatini çeken en büyük sorunun, otopark sıkıntısı olduğuna değinerek, ''Yeni bir yönteme giderek otopark kombinesi hazırlamayı planlıyoruz. 62 bin seyirci geldi ve şimdilik yeterli görünüyor. 20 Eylül'e kadar taraftarlar toplu taşıma araçlarını tercih etmeli'' diye konuştu. 
     İstanbul Emniyet Müdürü Celalettin Cerrah ve Gençlik ve Spor İl Müdürü Tamer Taşpınar ile birlikte yaptığı incelemeler sonrası tekrar konuşan Vali Güler, trafik akışından oldukça memnun olduklarını kaydederek, planladıklarından çok daha iyi düzeyde bir sirkülasyon olduğunu söyledi. 
     
     KULÜP BAŞKANI CANAYDIN 

     Stattan çevrenin boşalması için bir süre gecikmeli ayrılan ve torunu Ali ile birlikte basın mensuplarının karşısına çıkan Galatasaray Kulübü Başkanı Özhan Canaydın, torununun kendilerine uğur getirdiğine ve onun geldiği hiçbir maçı kaybetmediklerini söyledi. 
     Özhan Canaydın, 13 Ağustos Çarşamba günü CSKA Sofya ile yapacakları Avrupa Şampiyonlar Ligi 3. ön eleme turu ilk maçına 80 bin taraftar beklediklerini kaydetti. 
     Ligde ilk maçların her zaman çok zor olduğunu belirten Canaydın, ''O zorluğu biz de yaşadık. Galatasaray yeni sezondan şampiyonluk bekliyor. İki kez elektriğin azizliğine ugradık. Ancak her statta olan bir olay bu. Bu kadar büyük bir organizasyonun içinde yer almasaydı daha iyi olacaktı'' diye konuştu. 
     Galatasaray Kulübü İkinci Başkanı Ali Dürüst ise ilk maçta elde edilen 3 puanın önemine değinerek, ''Yeni bir statta oynadık. İlk dakikalarda gol yememiz biraz sorun oldu, ama galip gelmesini bildik'' dedi. 
     Dürüst, Hakan'ın attığı gollere de değinerek, bunun kendisi için süpriz olmadığını sözlerine ekledi. 
     
     ÖZBEK ''BUNDAN SONRA GELENLERE ALLAH YARDIMCI OLSUN'' 

     Diyarbakırspor Kulübü Asbaşkanı Nedim Özbek, Atatürk Olimpiyat Stadı'nın koşullarının olumsuzluğuna değinerek, ''Bundan sonra gelenlere Allah yardımcı olsun'' dedi. 
     Işıkların iki kez sönmesine de tepki gösteren Özbek, ''Burada ne top oynanır, ne de maç izlenir. 4 devre oynanan bir maç ilk defa izledim'' diye konuştu. 
     
     SAFFET HAKEME ÇATTI 

     Diyarbakırsporlu Saffet, maçın hakemi Hamza Mısır'ın verdiği kararlarda Galatasaray'ı koruduğunu iddia etti. 
     Saffet, şunları söyledi 
     ''Büyük takım, küçük takım olayı dün de yaşandı, bugün de. Hakem anlamsız yere fauller verdi. Biraz meyilli davrandı. Belki art niyetli değildi ama, biliyorsunuz büyük takımlar zor duruma düşünce, hakemler kolluyor gibi oluyor. Bugün bize yapılıyor, yarın Galatasaray'a Şampiyonlar Ligi'nde yapılırsa hoşunuza gidecek mi Galatasaray Türkiye'nin en büyük takımlarından birisi, ama Şampiyonlar Ligi'nde ondan büyük takım var.'' Diyarbakırspor kalecisi Şenol ise ''Futbolda atamayana atıyorlar. Galatasaray ikinci yarıdaki pozisyonları değerlendirerek galip geldi. Burası güzel bir stat değil, zemini de çok bozuk'' diye konuştu. 
     
     DİYARBAKIRSPORLU YÖNETİCİ GÖKSU 

     Diyarbakırspor Kulübü Futbol Şubesi Sorumlusu Ahmet Göksu, maç sırasında ışıkların iki kez sönmesi ve oyunun duraksamasının takımın konsantrasyonunu bozduğunu ifade etti. 
     Diyarbakır'da kaybedilen puanın acısını çıkaracaklarını belirten Göksu, ''Galatasaray gibi bir takım karşısında gol kaçırıyorsanız yenme şansınız olmaz. Işıklar gitmeseydi 1 puan alabilirdik'' dedi. 
     Göksu, Saffet'in açıklamalarıyla ilgili bir soruya da ''Futbolcular maçın atmosferiyle duygusal davranabiliyor. Ne olursa olsun biz bu sezonu bu hakemlerle oynayacağız'' diye yanıt verdi. 
     Bu arada, İstanbul Olimpiyat Oyunları Hazırlık ve Düzenleme Kurulu Genel Direktörü Yalçın Aksoy, elektrik kesintilerinin şehir cereyanındaki aksaklıklardan kaynaklandığını söyledi. Aksoy, her türlü önlemi aldıklarını, ancak buna rağmen kesintilerin önüne geçemediklerini kaydetti. 
     
</TEXT>
</DOC>
