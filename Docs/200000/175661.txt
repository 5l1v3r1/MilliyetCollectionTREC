<DOC>
<DOCNO> 175661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sondun06.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın mektubu yayınlandı... 
</HEADLINE>
<TEXT>

     Katar'dan yayın yapan uydu televizyonu El Cezire, Irak'ın devrik Devlet Başkanı Saddam Hüseyin'in olduğunu belirttiği elle yazılmış bir mektubu yayınladı. 
     Saddam Hüseyin'e atfedilen mektupta, devrik Irak liderinin, Irak'taki en yüksek Şii otoritelerden biri kabul edilen Ayetullah Ali El Sistani'nin benimsediği tavrı övgüyle karşıladığını ifade ettiği belirtildi. 
     El Sistani, haziran sonunda bir fetva yayınlayarak, işgal güçlerince atanan bir meclis tarafından yeni anayasanın okunmasına karşı çıkmış ve bundan önce genel seçimlerin düzenlenmesi gerektiğini söylemişti. 
     El Cezire, Saddam Hüseyin'in, mektubunda, bir gazetecinin Irak'ta kurulan geçici hükümet konseyine başkanlık eden İbrahim El Caferi'nin açıklamalarıyla ilgili sorularına yanıt verdiğini de kaydetti. 
     
     CİHADA ÇAĞRI... 

     Irak'ın devrik lideri Saddam Hüseyin'in, Şiiler'i, ''Amerikan-İngiliz işgalcilerine'' karşı cihada çağırdığı ileri sürüldü. 
     Katar'dan yayın yapan uydu televizyonu El Cezire'nin yayınladığı elle yazılmış ve Saddam Hüseyin'e atfedilen mektupta, devrik Irak liderinin, Iraklı Şiiler'i işgalcilere karşı cihada çağırdığı belirtildi. 
     Mektupta, Şiiler'in de yabancı güçlere karşı cihat ilan etmeleri halinde, tüm Irak halkının bu amaç etrafında birleşmiş olacağı ileri sürüldü. 
     
</TEXT>
</DOC>
