<DOC>
<DOCNO> 195087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sonspo23.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, 14 futbolcu ile antreman yaptı 
</HEADLINE>
<TEXT>

     Galatasaray, Denizlispor ile yapacağı 13. hafta maçının hazırlıklarına, iki günlük iznin ardından başladı. 
     Florya Metin Oktay Tesisleri'nde, teknik direktör Fatih Terim yönetiminde gerçekleştirilen yaklaşık 1 saatlik antrenmanda, futbolcular koşunun ardından çift kale maç yaptı. 
     Antrenman, milli takımlarda bulunan yerli ve yabancı oyuncuların yanı sıra sakatlıkları bulunan Sabri ve Volkan ile çocuğu hasta olan Murat'tan yoksun gerçekleşti. Ülkelerinde olan Lukunku ve Petre'nin de akşam saatlerinde İstanbul'da olacağı bildirildi. Sarı-kırmızılı ekip, bu eksikler nedeniyle antrenmanı 14 futbolcuyla yaptı. 
     Bu arada, teknik direktör Fatih Terim, antrenman sırasında basın mensuplarıyla sohbet etti. ''Yine operasyonlar yapmışsınız. Arif'i, Gökdeniz ile takas yapıyormuşuz. Artık biz de size yetişemiyoruz'' diyen Terim, bugün gazetelerde çıkan haberlerle ilgili sitemde bulundu. 
     Bir gazetecinin, Ankaragücü maçından sonra basın toplantısında yaptığı açıklamalar doğrultusunda böyle haberlerin yazıldığını belirtmesi üzerine Terim, ''Ben toplantıda 'Arif ve Hakan bizim oyuncumuzdur. Yine çıkar oynarlar' dedim. Tercih meselesi olduğunu söyledim. Ama farklı yorumlanıyor'' dedi. 
     Terim, antrenman sırasında sahaya gelen yönetici Özer Saracoğlu ile de bir süre görüştü. 
     Galatasaray, yarın yapacağı tek antrenmanla Denizlispor maçı hazırlıklarını sürdürecek. 
     
</TEXT>
</DOC>
