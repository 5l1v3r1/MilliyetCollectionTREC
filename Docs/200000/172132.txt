<DOC>
<DOCNO> 172132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/soneko23.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Standard and Poor's Türkiye'nin kredi notunu yükseltti... 
</HEADLINE>
<TEXT>

     Uluslararası kredi derecelendirme reyting kuruluşu Standard and Poor's S P Türkiye'nin kredi notunu yükseltti. 
     S P'den yapılan açıklamada, Türkiye'nin ülke kredi notunun B-'den B'ye çıkarıldığı bildirildi. Türkiye'nin ülke görünümü ise durağan olarak teyit edildi. 
     Açıklamada not yükseltilmesinin ''yeni hükümetin, bazı gecikmeler ve aksamalar olmakla birlikte, IMF destekli ekonomik programı uygulamada gösterdiği ilerlemeyi yansıttığı'' belirtildi. 
     S P kredi analisti Ala'a Al-Yusuf, ''Mali ayarlamalar ve reel faizlerin düşmesine bağlı olarak kamu borç yükünün azalmaya devam ettiğini, bu durumun Türk Lirası'na olan güveni artırdığı gibi, kambiyo kurlarının ve döviz rezervlerinin güçlenmesine yardımcı olduğunu'' bildirdi. Azalışa rağmen Türkiye'nin borç yükünün hala yüksek seviyede olduğunu belirten Al-Yusuf, S P olarak Türk hükümetinin 2003 04 bütçelerinde faiz dışı fazlası hedeflerini tutturamayacağını düşündüklerini, ancak, programın diğer yönlerinde sağlanan ilerlemelerin piyasalarda olumlu bir izlenim yarattığını vurguladı. 
     S P uzmanı, ''yaklaşan yerel seçimlere rağmen hükümetin mali uyum programından ödün vermemesi halinde Türkiye'nin kredi notunun daha da yükseltilmesi ihtimalinin güçleneceğini'' kaydetti. 
     Al-Yusuf, ekonomik programın başarısı için reel faiz hadlerinin düşmesinin büyük önem taşıdığını belirterek, reel faizlerin yakın bir gelecekte düşmeye başlamazsa programın tehlikeye düşebileceğini ifade etti. 

     
</TEXT>
</DOC>
