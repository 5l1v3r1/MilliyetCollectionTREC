<DOC>
<DOCNO> 183491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/ekonomi/eko06.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartta faiz yüzde 6.40'a indi 
</HEADLINE>
<TEXT>

   Merkez Bankası'nın ardından İş Bankası da faiz indirdi. Bankanın kredi kartı faizi 22 Eylül'den itibaren yüzde 7.75'ten yüzde 6.40'a düştü 
   
   İş Bankası, kredi kartı faiz oranlarını nakit çekme ve alışverişte yüzde 7.75'ten yüzde 6.40'a çekme kararı aldı. 22 Eylül'de uygulamaya girecek yeni oranla, örneğin 1 milyar lira kredi kartı borcu bulunan banka müşterisi, yaklaşık 15.5 milyon lira daha az faiz ödeyecek. 
   İş Bankası Genel Müdür Yardımcısı Mete Uğurlu, ekonomideki olumlu gelişmeler ve Merkez Bankası'nın açıkladığı faiz indiriminin, kredi kartı faizlerinde de tıpkı bireysel kredi oranlarında olduğu gibi önemli bir indirime gitmelerini olanaklı kıldığını söyledi. Uğurlu, İş Bankası'nın tüketici kredilerinde sektör payının yüzde 26'ya ulaştığını, önceden olduğu üzere sektör liderliğini pekiştirdiğini söyledi. Uğurlu, bu oranın yüzde 3'ün altına inen rekabetçi faiz oranlarıyla taşıt kredilerinde yüzde 43 seviyelerinde bulunduğunu dile getirerek, şunları kaydetti 
   "Kredi kartı ekonominin kayıt altına alınması amacına hizmet eden ve giderek daha yaygın kullanılan ödeme aracıdır. Biz de bankacılıktaki liderliğimizi ve öncülüğümüzü sürdürerek kredi kartı faizlerini yüzde 7.75'ten yüzde 6.40'a çekiyoruz. 22 Eylül'de uygulamaya başlayacağımız bu oran bugün için sektördeki özel bankalar arasında en düşük faizdir." 
   
   
</TEXT>
</DOC>
