<DOC>
<DOCNO> 160589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sonspo21.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda milil mesai başladı... 
</HEADLINE>
<TEXT>

     A Milli Futbol Takımı'nın 7 Haziran'da deplasmanda Slovakya, 11 Haziran'da da İstanbul'da Makedonya ile yapacağı 12. Avrupa Şampiyonası 7. Eleme Grubu maçlarının aday kadrosu İstanbul'da toplandı. 
     Öğle saatlerinde Polat Renaissance Oteli'nde biraraya gelen aday kadro, ilk çalışmasını bu akşam saat 18.30'da Galatasaray'ın Florya Metin Oktay Tesisleri'nde yapacak. 
     Aday kadroya davet edilen futbolculardan Tugay Kerimoğlu, Fatih Sonkaya, Deniz Barış, Nihat Kahveci ve Tayfun Korkut'un kampa bu akşam katılacakları bildirildi. 
     
     VİYANA'DA KAMP 
     Yarın Slovakya maçına hazırlanmak amacıyla saat 11.00'de özel uçakla Avusturya'nın başkenti Viyana'ya gidecek olan milliler, maçtan bir gün önce Slovakya'ya geçecek. 
     Milliler, 7 Haziran'da yapacakları maçtan bir gün sonra İstanbul'a dönecek ve 11 Haziran'da Makedonya ile yapılacak maçın hazırlıklarına BJK Nevzat Demir Tesisleri'nde başlayacak. 
     
     ADAY KADRO 
     Slovakya ve Makedonya ile karşılaşacak A Milli Futbol Takımı aday kadrosunda şu isimler bulunuyor. 
     Sergen Yalçın, İbrahim Üzülmez, Ahmet Yıldırım Beşiktaş , Bülent Korkmaz, Ergün Penbe, Volkan Arslan Galatasaray , Deniz Barış Gençlerbirliği , Ömer Çatkıç Gaziantepspor , Fatih Tekke, Gökdeniz Karadeniz Trabzonspor , Rüştü Reçber, Fatih Akyel Fenerbahçe , Servet Çetin Denizlispor , Murat Şahin Adanaspor , Okan Yılmaz Bursaspor , Hakan Şükür, Tugay Kerimoğlu Blackburn Rovers , Alpay Özalan Aston Villa , Okan Buruk, Emre Belözoğlu Inter , Tayfun Korkut, Nihat Kahveci Real Sociedad , Yıldıray Baştürk Bayer Leverkusen , Fatih Sonkaya Roda . 
     
     MAÇ PROGRAMI 
     A Milli Futbol Takımı'nın 7 Haziran Cumartesi günü deplasmanda oynayacağı Slovakya maçını Norveç Federasyonu'ndan Treje Hauge yönetecek. Hauge'nin yardımcılıklarını Steinar Holvik ve Ole Herman Borgan yapacak. Karşılaşmanın 4. hakemi ise Brage Sandmoen. 
     Slovakya-Türkiye A milli maçı, Bratislava'nın Slovan Bratislava Stadı'nda TSİ 21.15'te başlayacak. 
     A Milli Futbol Takımı'nın 11 Haziran Çarşamba günü İstanbul'da oynayacağı Makedonya maçını ise İtalyan hakem Roberto Rosetti yönetecek. 
     BJK İnönü Stadı'nda saat 21.00'de başlayacak maçta Rosetti'nin yardımcılıklarını Mitro Vincenzo ve Andrea Consolo, 4. hakemlik görevini de Emilio Pellerino yapacak. 
     
</TEXT>
</DOC>
