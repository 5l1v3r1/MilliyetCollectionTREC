<DOC>
<DOCNO> 181281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/soneko26.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Unakıtan Yerel seçimler nedeniyle bütçe disiplini bozulmaz 
</HEADLINE>
<TEXT>

     Maliye Bakanı Kemal Unakıtan, önümüzdeki yıl yapılacak olan yerel seçimler nedeni ile bütçe disiplilinin bozulmasının söz konusu olmadığını söyledi. 
     Unakıtan, düzenlediği basın toplantısında, yerel seçimlerin konsolide bütçeye etkisi konusuna da değindi. 
     Bakan Unakıtan, hükümet olarak popülist politika, ilave fazla harcama yapmadıklarını, bütçe disiplininden taviz vermediklerini ve vermeyeceklerini belirterek, ''bu kesin kararlılığımızdır'' dedi. 
     
     ''GÖZÜMÜZ ONLARIN ÜSTÜNDE'' 
     Yerel yönetimlerin bütçelerinin, belediyeler tarafından yapılan harcamaların konsolide bütçe harcamalarına bir etkisi olmadığını, yani devlet bütçesini onların bütçesinin fazla etkilemediğini ifade eden Bakan Unakıtan, şunları kaydetti 
     ''Ama gözümüz onların da üzerinde. Şimdi gidin bütün belediyeler Maliye'den gerekli yardımı göremiyoruz. Maliye vergi borcumuzdan dolayı kesiyor der. Evet, kesiyorum arkadaş, gerekli olan parayı veririm, gerekli olmayan bir kuruş da fazla vermem. Benim yapacağım da bu. Ondan dolayı da herkes de ayağını yorganına göre uzatsın. Eğer seçim kazanmak isteyen belediye başkanı varsa, seçimi kazandıktan sonra o yapacağı borçları nasıl ödeyeceğini hesaplasın. Onları sorumlu olmaya, harcamalarında dikkatli olmaya davet ediyorum. Çok harcama yaptım diye seçim kazanılmaz, onları da uyarmak istiyorum. Halka samimi hizmeti yapan, yalnız seçim döneminde değil, her dönem yaparsa seçimi de kazanır. Yani Türkiye, Türk milleti artık eski Türk milleti değil. Köprülerin altından çok sular geçti, her jenerasyon biraz daha eğitimli, daha şuurlu, daha dikkatli daha sorgulayıcı ona göre herkesin hareket etmesi, kendini yenilemesi lazım.'' 
     
     SOSYAL TESİSLER 
     Unakıtan, Hazine'ye ait taşınmazlar üzerinde bulunan ve çeşitli kamu kurum ve kuruluşlarına tahsis edilen sosyal tesis niteliğindeki kamp, lokal, misafirhane gibi yerlerin Hükümetce uygulamaya konulan ''Acil Eylem Planı'' çerçevesinde değerlendirilmesine yönelik çalışmalara süratli bir şekilde başlanıldığını da bildirdi. 
     Bu kapsamda, tüm kamu kurum ve kuruluşlarınca kullanılan Hazine'ye ait taşınmazlar üzerindeki sosyal tesislerin envanter çalışmalarının yapıldığını ve bunun sonucunda 664 adet sosyal tesise ilişkin bilgi ve belgelerin derlendiğini belirten Unakıtan, ''bunlardan 12'si Kültür ve Turizm Bakanlığı'na tahsis edilmiştir. Bununla ilgili Kültür ve Turizm Bakanlığı ile bir çalışma yürütüyoruz, birlikte bununla ilgili kanun çıktı. Şimdi turizmde yeni bir konsept geliştiriyoruz'' şeklinde konuştu. 
     Unakıtan, yeni konsept hakkında şu bilgileri verdi 
     ''Turizm Bakanlığı, sadece güneş turizmine dayalı değil, eğitim, eğlence, sağlık turizmini geliştirici yeni konseptler geliştiriyor. Turizm potansiyeli büyük olan Türkiye'de, bu potansiyeli harekete geçirmek istiyoruz. Bununla ilgili olarak da Maliye, Turizm, Orman Bakanlığı arasında koordineli çalışmalar devam ediyor ve Türk turizmine yeni ufuklar açacağız. Hükümet olarak bunun çalışması içindeyiz.'' 
     
     45 TESİS İÇİN İHALE TALİMATI 
     Unakıtan, turizme tahsis edilenler dışında kalan tesislerden ekonomik değeri yüksek olan 70 adedinin satış bedelinin tespitinin Vakıf Gayrimenkul Expertiz ve Değerlendirme A.Ş'ye yaptırıldığını ve 45 adet sosyal tesisin toplam 104 trilyon 452 milyar 379 milyon lira bedel üzerinden satışı için ihale talimatı verildiğini de bildirdi. 
     İhaleler ile ilgili işlemlerin defterdarlıklar tarafından yürütüldüğünü ve ihaleler ile ilgili her türlü bilginin www.milliemlak.gov.tr internet adresinden kamuoyunun bilgisine sunulduğunu ifade eden Bakan Unakıtan, meclis lojmanları ile ilgili olarak da şu bilgileri verdi 
     ''Ayrıca, Meclis lojmanları ile ilgili olarak orada örnek bina yapıyoruz. Oranın mimarisine uygun olarak...Tahmin ediyorum bu ayın 23'ü, 25'i gibi oraya sizleri davet edeceğiz ve o proje ile ilgili son durum hakkında bilgi vereceğiz. O gün de satışa başlayacağız.'' Bakan Unakıtan, Bakanlık olarak, bir yandan konsolide bütçe gelirlerini sağlam kaynaklardan artırmaya çalışırken, diğer yandan da harcamaların hedefler doğrultusunda bütçe disiplini içinde gerçekleşmesi konusunda büyük çaba sarf ettiklerini de sözlerine ekledi. 
     
</TEXT>
</DOC>
