<DOC>
<DOCNO> 161810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/yazar/altan.html </URL>
<DATE> 2003/06/08/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Leylek leylek havada, yumurtası tavada... 
</HEADLINE>
<TEXT>

     Örneğin o tarihlerde Hıristiyanlığın üst düzey papazları, Hz. İsa'nın sünnet konusunu tartışırlardı. 
     Hz. İsa Yahudi olarak doğmuş olduğu için, sünnetliydi. Hıristiyan inancına göre de, Hz. İsa çarmıha gerildikten sonra göğe uçmuştu. Acaba henüz bir yaşına gelmeden önce kesilmiş olan pipisinin ucu da, onunla birlikte uçmuş muydu göğe 
     Papazların bir bölümü 
     - Kesilmiş de olsa, pipinin ucu, Hz. İsa'nın gövdesine ait olan bir parçadır Hz. İsa göğe uçtuğu zaman, pipisinin vaktiyle kesilmiş olan ucu da uçmuştur, diyorlardı. 
     Bir bölüm papaz ise 
     - Pipinin ucu kesildikten sonra, Hz. İsa'nın varlığından kopup ayrılmış oldu. O nedenle Hz. İsa göğe uçtuğu zaman, pipisinin ucu yerde kalmış, uçmamıştır, diyorlardı. 
     
     İslam'da ise, hak dinine davet ettiğin bir kafiri, davetini reddettiğinde öldürüp mallarına el koyma hakkın vardı. 
     Medresenin belli başlı tartışma konularından biri de şuydu 
     - Hak dinine davet ettiğin bir kafir, davetini reddettiğinde onu öldürmek kastıyla ok atar da ok henüz yarı yoldayken, kafir kişi, kelime - i şahadet getirerek Müslüman oluverirse oku atmış olan, katil sayılır mı, sayılmaz mı 
     Ulemadan bazısı 
     - Sayılmaz, diyordu. Çünkü ok atılırken kafir, hak dinini kabulü reddetmiş bir kişiydi. 
     Bazıları ise 
     - Sayılır, diyordu. Çünkü sonuç olarak bir Müslümanı öldürmüş oluyor her ne kadar ok yarı yoldayken Müslüman olmuşsa da kafir kişi... 
     Üç yüz yıldan çok daha uzun sürmüştür bu tür tartışmalar. 
     
     Ayrıca İslam'da bir de tarikat tartışma ve hatta çekişmeleri sürüp gitmiştir. 
     Örneğin Kadiri'lik, Mevlevi'lik, Rıfai'lik, Melami'lik, Şafi'lik, Maliki'lik, Bektaşi'lik değişik biçimlerde yorumlarlar Ayet - i kerimeleri... 
     Ve bu tartışmalarla ilgili bir yığın da esprili fıkra, hiciv ve şiir vardır. 
     Örneğin Mevlevi, Bektaşi babasıyla konuşurken 
     - Biz Allah der döneriz, diyormuş. 
     Bektaşi 
     - Biz ise demiş, Allah der dururuz. 
     
     Vaktiyle Tahir Efendi adında biri, Nefi'ye kelp, yani köpek demiş. Nefi'nin verdiği yanıt ünlüdür 
     Tahir Efendi bize kelp demiş 
     İltifatı bu sözde zahirdir, 
     Maliki mezhebim benim zira 
     İtikadımca kelp tahirdir köpek temizdir 
     Çünkü Şafi mezhebine göre köpek mekruhdu. 
     
     Ve işte yine bir Bektaşi fıkrası 
     Baba erenler bir gün vaiz dinlemek için camiye gitmiş. 
     Hoca Tanrı'nın "na - mekan" olduğunu anlatmaya çalışıyormuş 
     - Ne yerdedir, ne göktedir, ne sağdadır, ne soldadır... 
     Oturduğu yerden bağırmış Bektaşi 
     - Hoca sen, yoktur demeye çalışıyorsun ama, kıvıramıyorsun. 
     
     Ortaçağla ilgili medrese safsatası, onlarla ilgili fıkralar alabildiğine eğlencelidir ama ne yazık ki genç kuşaklar arasında, kendini inancına adamış görünenler bile 17. yüzyılın başında Kadızade'ciliğin ne sorunlar çıkardığının farkında değiller pek... 
     
     Küçük Kadızade Mehmet Efendi, tarikatları da, tasavvufu da dinsizlik sayıyordu. 
     Kadızade'ye göre Hz. Muhammed nasıl yaşadıysa, aynen öyle yaşayan gerçek Müslüman sayılabilirdi. Yemek elle yenmeli, erkekler salt bir entari giymeli, bir tutamdan fazla sakal bırakılmamalı... 
     Kadızade tipi bir Müslümanlığın yaygınlaşmaya başlamasıyla, tahta kaşık üreten esnaf, ayağa kalkmış, bir yığın bela ve karışıklık çıkmıştı İstanbul'da. 
     
     İslam tarihi, "hulafa - i raşidin"den, Emevilere, Endülüs Emevilerine, Abbasilere, Osmanlılara kadar o kadar değişik bir mistik yorumlar alemidir ki, sanıldığı kadar kolay değildir homojen bir değerlendirme yapabilmek. 
     Bu arada Hz. Muhammed'in 23 yıl sürmüş olan peygamberlik döneminde, kendisinin sözlü açıklamalarını esas alan hadislerinden kaçının gerçekten kendisine ait olduğu onların da, ne zaman kağıda geçirilerek belgelendiği tam bilinmemekte... 
     
     O nedenle, mistik bir değnekçiliğe sıvanarak, olur olmaz konularda, örneğin "deniz ticaret hukukunda" İslami yöntemler belirlemeye kalkmak, zora sokabilir kişiyi de, hukuksal ilişkileri de... 
     Kaldı ki Melami mezhebine göre, aşırı Müslümanlık taslayarak, cennetmekanlığı tekelinde tutar görünmek de günah sayılır, ne iş yaptığı bilinmeyen kişinin Müslüman görünümü de... 
     
     Rıza Tevfik'in bir dörtlüğüyle bitirelim yazıyı 
     Feylozof Rıza'yım, dinsiz anlama 
     Dini ben öğrettim kendi babama. 
     Cambazım, her ipte oynadım ama 
     Sırat köprüsünden geçemem hocam. 
     
     

</TEXT>
</DOC>
