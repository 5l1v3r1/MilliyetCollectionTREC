<DOC>
<DOCNO> 170170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sondun01.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair ABD kongresinde ''Avrupa Türkiye'ye ulaşmaya hazırlanıyor'' 
</HEADLINE>
<TEXT>

     İngiltere Başbakanı Tony Blair, ABD Kongresi'nde yaptığı konuşmada, Avrupa'nın en güçlü yanının, farklı kültür, gelenek ve dinden oluşan Türkiye'ye bile ''hoşgeldin'' demeye hazırlandığını, katılacak yeni ülkelerle Avrupa Birliği'nin zenginleşeceğini söyledi. 
     Washington'da ABD Başkanı George W. Bush ile görüşmesinden önce ABD kongresine hitabeden Blair, kongre üyelerine, ''Avrupa Birliği'nden vazgeçmeyin, onunla birlikte çalışın'' mesajı verdi. 
     Blair, Avrupa'nın en zayıf yönünün, birbirini öldürerek binlerce yıl geçirmesi olduğunu, ancak bu durumun, Avrupa'daki siyasi kültürün, kaçınılmaz olarak uzlaşmaya dayanmasını sağladığını söyledi. Blair, ''uzlaşma, yanılsamaya dayanmadığı sürece iyi birşey. Elbette yeni tür terörizmle uzlaşabileceğinize inanmıyorum'' dedi. 
     Avrupa'nın güçlü yönünü anlatırken ise Blair, ''Avrupa'nın bir geçmişini düşünün, bir de bugünkü birliğini. Bir Avrupa düşünün ki, farklı bir kültür, gelenek, dinden oluşan Türkiye'ye bile ulaşmaya hazırlanıyor. Benim asıl söylemek istediğim şu ki, şimdi Avrupa bir değişim noktasında. Gelecek 10 yıl, 10 yeni ülke katılacak. Romanya ve Bulgaristan onları takip edecek. Bu yeni Avrupa üyeleri, Avrupa'yı niçin değiştirecek Çünkü yaraları yeni, hafızaları kuvvetli, özgürlükle ilişkileri tutkulu. Bu ülkeler transatlantik ittifakına inanıyor. Ekonomik reformu destekliyor. Süper devlet Avrupa'yı değil, Avrupa milletlerini destekliyor. Onlar bizim müttefiklerimiz ve sizin de müttefikleriniz. İşte bu yüzden Avrupa'dan vazgeçmeyin, onunla birlikte çalışın'' diye konuştu. 
     
</TEXT>
</DOC>
