<DOC>
<DOCNO> 197994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sonspo06.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İstatistiklerde Sporting Lizbon üstün ama... 
</HEADLINE>
<TEXT>

     Futbolda UEFA Kupası 2. tur ikinci maçında yarın Portekiz'in Sporting Lizbon takımıyla Lizbon'da karşılaşacak Gençlerbirliği, Avrupa kupalarında bugüne kadar yaptığı 10 maçta, 2 galibiyet, 3 beraberlik ve 5 yenilgi aldı. 
     Kırmızı-siyahlı ekip, 4. kez katıldığı Avrupa kupalarında rakip filelere 10 maçta 13 gol atarken, kendi kalesinde ise 15 gol gördü. 
     İlk kez 1987-88 sezonunda Avrupa Kupa Galipleri Kupası ile Avrupa macerasına başlayan Gençlerbirliği, bu kupada ilk turda eski SSCB'nin Dinamo Minsk takımına deplasmanda 2-0 ve Ankara'da 2-1'lik sonuçlarla yenilerek elendi. 
     UEFA Intertoto Kupası'nda mücadele ettiği 1995-96 sezonunda ise ilk maçında İsrail'in Hapoel Tel Aviv takımını Ankara'da 4-0 yenerek kupalardaki ilk galibiyetini alan Gençlerbirliği, daha sonra deplasmandaki maçlarda Fransa'nın Racing Club Strasbourg ve Avusturya'nın Tirol Innsbruck takımlarına aynı sonuçla 3-1 yenilerek kupaya veda etti. 
     Gençlerbirliği, ilk kez 2001-2002 sezonunda katıldığı UEFA Kupası'nda da İsveç'in Halmstad BK takımıyla ilk tur ilk maçında Ankara'da 1-1 berabere kalırken, deplasmanda 1-0 yenilerek yine elenmekten kurtulamadı. 
     Başkent temsilcisi, bu sezon UEFA Kupası'nda ilk turda mücadele ettiği İngiliz rakibi Blackburn Rovers'ı Ankara'da 3-1 yenerek, 2. maç için iyi bir avantaj elde etti. Kırmızı-siyahlı ekip, İngiltere'deki rövanş karşılaşmasında da sahadan 1-1'lik beraberlikle ayrılarak, tarihinde ilk kez 2. tura çıkma başarısını gösterdi. 
     Gençlerbirliği, UEFA Kupası 2. tur ilk maçında Ankara'da 1-1 berabere kaldığı Portekiz'in Sporting Lizbon takımını, Lizbon'da yarın yapılacak rövanş maçında yenerek, tarihinde ilk kez 3. tura çıkmayı hedefliyor. 
     
     SPORTİNG LİZBON'UN AVRUPA'DAKİ GÜCÜ 
     Gençlerbirliği'nin 2. turdaki rakibi Portekiz ekibi Sporting Lizbon ise Avrupa kupalarında oldukça başarılı olmuş bir takım. 
     Yeşil-beyazlı ekip, 41 kez katıldığı Avrupa kupalarında 167 maçta 69 galibiyet, 60 beraberlik ve 38 yenilgi alırken, rakip kalelere attığı 272 gole karşılık kalesinde 213 gol gördü. 
     Portekiz ekibi UEFA Kupası ilk turunda İsveç'in Malmö takımını 2-0 ve 1-0'lık sonuçlarla yenerek kupanın dışında bıraktı. 
     Sporting Lizbon, 2. tur ilk maçında Ankara'da 1-1 berabere kaldığı Gençlerbirliği karşısında, Lizbon'da kendi sahasında ve seyircisi önünde turu geçmeye çalışacak. 
     
     MAÇIN HAKEMİ BELÇİKALI 
     Portekiz'in başkenti Lizbon'da, Sporting Lizbon-Gençlerbirliği arasında yarın TSİ 23.00'de oynanacak maçın orta hakemliğini Belçika Futbol Federasyonu'ndan Johan Verbist, yardımcılıklarını ise Roland Van Nylen ve Claude Gregoire yapacak. Karşılaşmanın 4. hakemi de Joeri Vander Velde oldu. 
     
</TEXT>
</DOC>
