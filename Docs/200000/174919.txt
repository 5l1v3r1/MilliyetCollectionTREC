<DOC>
<DOCNO> 174919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/magazin/amag.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ebru Destan'a hayat öpücüğü 
</HEADLINE>
<TEXT>

   Özcan Deniz, Açıkhava'da iki sürpriz birden yaptı. Önce 'takkesi düştü, keli göründü', sonra Destan'ı alnından öperek "Bitti" dediği aşka hayat verdi 
      BAYRAM KAYGUSUZ 
   
   HARBİYE Açıkhava Tiyatrosu'nda 'Benim Bir Hik yem Var' adlı bir konser veren Özcan Deniz, yaklaşık 2 bin kişiye müthiş bir gece yaşattı. 'Asmalı Konak' filminin New York çekimleri dönüşünden beri çıkarmadığı 'beresini' konserde çıkartarak seyircilere fırlatan Deniz, "Takke düştü, kel göründü" dedi. Film için kazıttığı kafasına bir türlü alışamadığını söyleyen Deniz'i, annesi Kadriye Deniz, anneannesi ve Deniz Akkaya, Yavuz Bingöl, İpek Tuzcuoğlu - Hakan Yangın çifti de izledi. 
   KONSERİN en romantik anı, Deniz'in protokol sırasında kendisini izleyen eski sevgilisi Ebru Destan'ı alnından öpmesi oldu. Birlikte ABD'ye gittiği Destan için Türkiye'ye geldiğinde "Eski bir aşka can verecek ne gücüm ne de enerjim var" diyen Deniz, böylece eski aşka bir 'hayat öpücüğü' kondurdu. Destan, Asmalı Konak dizisinin finali için bestelediği 'Baharım' şarkısını söylerken kendisini öpen Deniz'in jestine mutluluk gözyaşlarıyla karşılık verirken, Deniz, "Aşk her şeye rağmen saygı ister" sözleriyle alkış aldı. 
   KONSERDE, Deniz'in müziğe ilk başladığı yıllardan bu yana geçen hayatı da kısa bir filmle özetlendi. Kevin Costner'dan Jennifer Lopez'e birçok oyuncunun filmlerindeki karelerinin esprili bir şekilde seslendirildiği barkovizyon görüntülerinin de yer aldığı konseri ayakta izleyen bir kadın, ayağı kayıp yere düşünce hastanelik oldu. Deniz, konserin ardından kendisini dinlemeye gelen yakın arkadaşları ve bağlı olduğu 'Ajans' çalışanlarıyla birlikte Reina'da eğlendi. 
   
   
</TEXT>
</DOC>
