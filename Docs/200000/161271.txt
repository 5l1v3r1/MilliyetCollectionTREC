<DOC>
<DOCNO> 161271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sonspo22.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ronaldinho-Manchester flörtünde son perde 
</HEADLINE>
<TEXT>

     Fransa'nın Paris Saint Germain Kulübü'nden bir yetkili, Manchester United Kulübü Başkanı Peter Kenyon'un, transferiyle ilgili birçok söylenti çıkan Brezilyalı Ronaldinho'nun gelecekle ilgili planlarını öğrenmek için erkek kardeşiyle görüştüğünü ileri sürdü. 
     İsmi belirtilmeyen kişi, Fransız kulübünün başkanı Francis Graille'in de dün gece konuyla igili bir görüşme yaptığını söyledi. 
     İngiliz gazeteleri, İngiltere Lig Şampiyonu Manchester United'ın bu transfer için Paris Saint Germain Kulübü ile ücret konusunda anlaştığını belirtirken, İngiliz kulübün sözcüsü, transfer söylentileriyle ilgili açıklama yapmayacaklarını bildirdi. 
     2001'de Gremio'dan Paris Saint Germain'e gelen ve 2006 yılına dek sözleşmesi bulunan Ronaldinho, cumartesi günü Fransa Kupası finalinde Auxerre'e yenilen takımda yer almadı. 
     Şu anda tatilde bulunan Ronaldinho, İngiliz Independent Gazetesi'ne yaptığı açıklamada, Manchester United'a hayran olduğunu ve onların futbolunu izlemekten büyük zevk duyduğunu söylemişti. 
     Herkes gibi büyük bir kulüpte olmak istediğini kaydeden Brezilyalı yıldız, ''Manchester United'a transfer olmak bana mutluluk verir. Çünkü onlar büyük ve başarılı bir kulüp. Benim tarzımda futbol oynuyorlar. Her zaman büyük maçlarda yer alan böyle bir takımda olma isteğindeyim'' diye konuştu. 
     Ronaldinho'nun Brezilya Milli Takımı'nda, 31 maçta -geçen yıl Dünya Kupası çeyrek finalinde İngiliz kaleci David Seaman'ın üzerinden yaklaşık 35 metreden attığı gol dahil- 12 golü bulunuyor. 
     
</TEXT>
</DOC>
