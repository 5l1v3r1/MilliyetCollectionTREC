<DOC>
<DOCNO> 166183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sondun09.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de homoseksüellere yeni haklar... 
</HEADLINE>
<TEXT>

     İngiltere'de hükümetin, homoseksüel birlikteliklere, evli çiftlerin sahip oldukları bütün yasal hakları tanımaya olanak sağlayacak yasa tasarısının son rötuşlarını yaptığı bildirildi. 
     Böylece, birlikte yaşayan homoseksüel erkek ve kadınlara, bir belge imzalamaları halinde, eşleri olarak kabul ettikleri kişilerin emeklilik ve ölümleri halinde onlara ait bütün mallara sahip olma gibi haklar tanınacak. 
     Yeni yasanın, muhafazakar İngiliz halkı tarafından kabul görmeyen ''homoseksüel evliliği'' konusunda bir yenilik vaat etmesinin beklenmediği belirtiliyor. 
     Halkın tepkisinden korkan ve homoseksüellere evlilik hakkı tanımaya yanaşmayan İngiliz hükümetinin, böyle bir yasal düzenleme yaparak homoseksüel çiftlere bir evliliğin getirebileceği yasal hakların mümkün olabilen oranda verilmesini hedeflediği kaydediliyor. 
     Yeni yasanın, ''boşanmaya'' yakın bir hakkı da homoseksüel çiftlere tanıdığı ve bu kişilerin resmi makamlar önünde yaptıkları anlaşmayı iptal ederek, ''boşanmış sayılabilmelerine'' imkan verdiği bildiriliyor. 
     Bu arada, Stonewall adlı homoseksüel haklarını koruyan sivil toplum kuruluşu tarafından yapılan açıklamada, tasarıdan duyulan memnuniyet dile getirildi. 
     Açıklamada, binlerce homoseksüel çiftin evli çiftler kadar istikrarlı ilişki yaşadıklarına dikkat çekilirken, ''Ancak bu güzel ilişkilerin ortakları, evli çiftlerin sahip oldukları yasal haklara sahip olamıyordu. Bu yasayla bu sorunların büyük ölçüde aşılacak olması sevindirici'' denildi. 
     Açıklamada ayrıca, tasarının en kısa zamanda yasalaşması istendi. 
     
</TEXT>
</DOC>
