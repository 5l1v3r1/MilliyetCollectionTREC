<DOC>
<DOCNO> 184742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/yazar/pulur.html </URL>
<DATE> 2003/09/26/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Sayın Gül Biz yalan yazmayız... 
</HEADLINE>
<TEXT>

   
   SAYIN Dışişleri Bakanı Abdullah Gül...Bize bir "yalanlama" gönderdiniz isteseydik, bu yalanlamayı yayımlamazdık, ne yasalar, ne meslek ahlakı, ne de vicdanımız, bizi, bu "yalanlamayı" yayımlamadık diye suçlayamazdı. 
   Lakin biz, bu "yalanlamanızı" yayımlayacağız ve tabii sonuna da iki satır cevap hakkımızı ekleyeceğiz. 
   Önce yalanlamanızı okuyalım 
   
   "22 Eylül 2003 tarihli Milliyet Gazetesi'ndeki köşenizde "O şimdi asker değil..." başlıklı benimle ilgili tamamen yalan ve yanlış bilgiye dayalı bir yazı yazdınız. 
   Yazınızda aşağıdaki ifadeleri TBMM kürsüsünde yaptığım bir konuşmadan aldığınızı iddia ediyorsunuz 
   "Fransa'da yasaklanan bir kitap var büyük İslam alimlerinden Kardavi'nin İslam'da Helal ve Haram diye Türkçe'ye de çevrilen ve her yerde satılan bir kitabı, bölücülük yapıyor, diye Fransa'da yasaklanmıştır. 
   Avrupa'nın özgürlük anlayışı budur. Avrupa'nın özgürlük anlayışı, sadece kendi çıkarlarınadır dolayısıyla bu konuda da gerçek yüzü bellidir. Avrupa Kulübünün gerçek tavrı budur. Türkiye'ye bakışı da budur. Müttefiklerin amacı Türkiye'yi bölmektir." 
   Ve devam ediyorsunuz 
   Kim bu diye sorduğunuzu duyar gibiyiz. 
   "O şimdi asker " değil o şimdi Dışişleri Bakanı Abdullah Gül'dür. Avrupa kapısındadır. Amerika yolundadır. Artık "takiyye"nin adı da "reel politika" olmuştur." 
   Sayın Pulur, TBMM kürsüsünde yaptığımı iddia ettiğiniz yukarıdaki konuşma tamamen yalandır. Bana ait değildir. 
   Meclis zabıtları ortadır. Hangi gün ve oturumda bu konuşmayı yaptığımı ispatlamalısınız. 
   Yalan bilgiye dayanarak beni kamuoyu önünde küçük düşürme gayretlerini sizin gibi yılların gazetecisine hiç yakıştıramadım. 
   Saygılarımla" 
   
   DEMEK böyle, demek biz yalan yazdık, sizin yapmadığınız konuşmayı, yapmışsınız gibi göstererek sizi kamuoyu önünde küçük düşürdük. 
   O halde buyurun 
   Sorunuzu cevaplayalım... 
   Diyorsunuz ki 
   "Meclis zabıtları ortadadır, hangi gün ve oturumda bu konuşmayı yaptığımı ispatlamalısınız." 
   Hayhay 
   Sayın Gül, siz bu konuşmayı 2 Mayıs 1995 Salı günü Millet Meclisi'nde yaptınız, o tarihte Refah Partisi Kayseri milletvekiliydiniz, Avrupa Konseyi Parlamenterler Meclisi Türkiye aleyhinde bir karar almıştı Türkiye'nin Kuzey Irak'a müdahalesi, Anayasa ve hukuk reformlarına ilişkin taahhütlerini yerine getirmesi eleştiriliyordu. O gün Meclis, Başkanvekili Kamer Genç tarafından açıldı, önce Dışişleri Bakanı Erdal İnönü konuştu, sonra siz Refah Partisi grubu adına söz alarak, bugün inkar ettiğiniz bu konuşmayı yaptınız. 
   
   EVET, Sayın Abdullah Gül, Meclis tutanakları ortadadır, konuşmanız, TBMM Tutanak Dergisi Dönem 19, Yasama Yılı 4, Cilt 85, Birleşim 107, ss. 375 -377 bölümünde aynen mevcuttur. 
   Eğer, zahmet edip bakarsanız, ya da "çok bilen" danışmanlarınıza baktırırsanız, gerçekle yüz yüze, burun buruna gelirsiniz. 
   
   SAYIN Gül, isteseydik "yalanlamanızı" yayımlamazdık. 
   Yayımladık ki, sizi de, bizi de tanımayanlar tanısın 
   Biz Türkiye Cumhuriyeti'nin Dışişleri Bakanı'na "hilaf - ı hakikat beyanda bulunuyor" diyemeyiz. 
   Ama siz, kendi deyiminizle "yılların gazetecisi"ne "yalancı" demekten çekinmediniz. 
   Bir gün gelir, vicdanınızla hesaplaşırsınız 
   "Yakıştı mı " diye. 
   
      
   
</TEXT>
</DOC>
