<DOC>
<DOCNO> 174602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/siyaset/siy05.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Başhekimin indirim yetkisine onay geldi 
</HEADLINE>
<TEXT>

   Fakir hastalara indirim uygulayan yöneticilere yargıdan destek... Üç eski başhekim ile 10 yardımcısı da kararı örnek alarak mahkemeye itiraz etti 
   RECEP AKTEPE Antalya DHA 

   
   Danıştay 10. Dairesi, fakir bir hastaya indirim yapması nedeniyle hakkında dava açılan Tokat Zile Devlet Hastanesi Başhekimi Doktor Kerim Çelebioğlu'nun uyguladığı insani indirimin doğru olduğuna karar verdi. Antalya Devlet Hastanesi'nin 3 eski başhekimi ve 10 yardımcısı, kararı örnek alarak mahkemeye itiraz etti. 
   Danıştay, yürürlükteki Yataklı Tedavi Kurumları İşletme Yönetmeliği'nin ücretsiz tedavi edilecek hastaları belirlediği 55. maddesinin fakir hastalarla ilgili "i" fıkrasını fiilen ortadan kaldıran Sağlık Bakanlığı Tarifesi'ni yetki yönünden hukuka aykırı buldu. Danıştay, oybirliğiyle tarifenin 21. maddesinin iptalini kararlaştırdı. Kararda şöyle denildi 
   
   Taksitle ödemeye başladılar 
   "Kaldı ki 3816 sayılı Ödeme Gücü Olmayan Vatandaşların Tedavi Giderlerinin Yeşil Kart Verilerek Devlet Tarafından Karşılanması Hakkında Kanun'da da yönetmelikle baştabiplere ücretsiz tedavi halleri konusunda verilen takdir yetkisini ortadan kaldırıcı bir hüküm de yer almamıştır. Belirtilen bu durum karşısında, Sağlık Bakanlığı'nın yönetmeliğin 55 i maddesinin zimmen ortadan kalktığı yönündeki iddiası yerinde görülmemiştir." 
   Bir süre önce Antalya Devlet Hastanesi'nin eski Başhekimleri Dr. Taner Bumin, Mustafa Nalcı, Lütfi Çakıcı ile araların daAKP Antalya Milletvekili seçilen Osman Akman'ın da bulunduğu 10 başhekim yardımcısına yaklaşık 30 milyar lira zimmet çıkarılmıştı. Sağlık Bakanlığı'nın haklarında açtığı davayı kaybeden doktorlardan bazıları zimmetleri taksitle ödemeye başlamıştı. Yargılanan doktorlar, Danıştay kararını emsal alarak mahkemeye itiraz etti. 
   
   
</TEXT>
</DOC>
