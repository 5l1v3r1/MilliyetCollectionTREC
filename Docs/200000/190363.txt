<DOC>
<DOCNO> 190363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sondun03.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Singapur Irak'a asker gönderiyor 
</HEADLINE>
<TEXT>

     Singapur'un, ABD öncülüğünde Irak'ta yeniden yapılandırma çalışmalarına askeri katkıda bulunarak bu ülkeye askerler, donanmaya ait gemiler ile hava kuvvetlerine bağlı uçaklar göndereceği bildirildi. 
     Singapur Savunma Bakanlığı'ndan yapılan açıklamada, Singapur'un göndereceği birliğin büyüklüğü hakkında açıklamada bulunulmazken, C-130 Hercules nakliye uçakları ile Singapur donanmasının Çıkarma Gemisi Tankları LST adı verilen en büyük savaş gemilerinin birlikte yer alacağı belirtildi. 
     Irak'a gönderilecek birlik için uğurlama töreninin 28 Ekim Salı günü yapılacağı, ancak askerlerin farklı tarihlerde Irak'a gideceklerinin kaydedildiği açıklamada, Irak'ta görev yapacak Singapur birliğinin, bu ülkede ne kadar kalacağı konusunda ise bilgi verilmedi. 
     Singapur gazetelerinden Straits Times'da yer alan haberde de C-130'lar ile LST'lerin gidecek olmasının, ağır teçhizatlarla donatılmış büyük bir birliğin Irak'a gideceğini gösterdiği yorumu yapıldı. 
     C-130'lar, küçük kamyonlar da dahil olmak üzere büyük hacimli kargolar taşıyabiliyor. LST adı verilen savaş gemileri ise çıkarma gemileri taşıyabiliyor ve tanklar ile kamyonların yüklenmesine olanak sağlıyor. Bu gemiler ayrıca helikopterler için hangar tesislerine de sahip bulunuyor. 
     
</TEXT>
</DOC>
