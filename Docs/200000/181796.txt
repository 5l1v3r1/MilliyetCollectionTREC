<DOC>
<DOCNO> 181796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/guncel/agun.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İsveç'in dünyaya dönük yüzü gitti 
</HEADLINE>
<TEXT>

   Alışveriş yaparken uğradığı bıçaklı saldırıda ağır yaralanan İsveç Dışişleri Bakanı Lindh, dün hayatını kaybetti. Euroya geçmeyi destekleyen Lindh'in, AB karşıtlarından tehdit aldığı belirtiliyor 
      İRFAN KURTULMUŞ Stockholm 

   
   İsveç Dışişleri Bakanı Anna Lindh, önceki gün başkent Stockholm'de alışveriş yaparken uğradığı bıçaklı saldırı sonucunda dün sabah hayatını kaybetti. Lindh suikastı, 1986'daki Olof Palme suikastının ardından bir kez daha İsveçli politikacıların korumasız halk arasına karışma geleneğini tartışmaya açtı. Suikastın ardından Karolinska Hastanesi'ne kaldırılan Lindh, sekiz saat süren bir ameliyat geçirdi. Hastane yetkilileri, karnından, göğsünden ve kollarından yaralanan Lindh'in dün sabah yeniden ameliyata alındığını, karaciğere ve karın bölgesine isabet eden bıçak darbelerinin yol açtığı şiddetli iç kanama nedeniyle kurtarılamadığını açıkladı. 
   
   METROYA BİNİYORDU 
   1986 yılında İsveç Başbakanı Olof Palme'nin sinema çıkışında öldürülmesinin ardından, bu kez Dışişleri Bakanı Lindh'in, Palme'nin öldürüldüğü yere birkaç yüz metre mesafede öldürülmesiyle birlikte, dikkatler bir kez daha kuzey Avrupalı politikacıların korumasız gezme geleneklerine çevrildi. İsveç'te başbakan olan Göran Persson'un sadece üç koruması var. Koruması olmayan, alışverişe yalnız giden Dışişleri Bakanı Anna Lindh'in oturduğu evin adresi bile telefon defterinde yazılıydı. Toplu taşıma araçlarını da kullanan Lindh'i, metroda yer kalmayınca yerde oturarak elindeki dokümanları okurken görmek de mümkündü. Lindh suikastının ardından, korumasız dolaşan İsveçli politikacıların, bu gelenekten vazgeçebilecekleri belirtiliyor. 
   Saldırganı yakalayamayan İsveç polisi, görgü tanıklarının ifadelerine ve Lindh'in alışveriş yaptığı mağazadaki video kayıtlarına dayanarak, saldırganın kimliğini belirlemeye çalışıyor. Stockholm polisi, Lindh'e saldırdıktan sonra bıçağını atıp kaçan kişinin saldırıyı önceden planladığını açıkladı. 
   
   BUSH'LA ARASI İYİ DEĞİLDİ 
   İsveç'in euroya geçmesini destekleyen Lindh'in, pazar günü yapılacak olan euro referandumu öncesinde, Avrupa Birliği karşıtlarından tehditler aldığı belirtilirken, gizli istihbarat teşkilatı SAPO, ihmalk rlıkla suçlandı. İsveç Başbakanı Persson, referandumun, planlandığı gibi pazar günü yapılacağını, ancak kampanyaların durdurulacağını açıkladı. Lindh, "euroya evet" cephesinin en önde gelen temsilcisiydi. Anna Lindh, insan hakları konusundaki çabalarıyla öne çıkıyordu. Lindh, ABD Başkanı George W. Bush'a Irak savaşı nedeniyle "yalnız kovboy" adını takmış, İtalyan Başbakanı Silvio Berlusconi'ye karşı da sert çıkışlar yapmıştı. 
   
   Geleceğin başbakanı gözüyle bakılıyordu    19 Haziran 1957'de Stockholm'de doğan Lindh, Uppsala Üniversitesi'nde hukuk eğitimi gördü. 1982'de milletvekili seçilen Lindh, parti içinde hızla yükseldi, 1984'ten 1990'a kadar Sosyal Demokratik Gençlik Birliği başkanlığı yaptı. Yerel televizyon programlarındaki siyasi tartışmalarda sık sık boy gösteren Lindh, gençliğin temsilcisi olarak görülüyordu. 1987'den 1989'a kadar da Uluslararası Sosyalist Gençlik Birliği'nin başkan yardımcılığını yürüten Lindh, kabinedeki ilk görevini 1994'te Çevre Bakanı olarak üstlendi, 1998'de Dışişleri Bakanı oluncaya kadar da bu görevi sürdürdü. Ülkenin en sevilen siyasetçilerinden olan Anna Lindh, İsveç'in gelecekteki başbakanı olarak görülüyordu. Sosyal Demokrat Parti'de hızla yükselen Anna Lindh, eski İçişleri Bakanı Bo Holmberg'le evli ve Filip ile David adlı iki erkek çocuk annesiydi. 
   
   Avrupa Birliği bayrakları yarıya indi    İsveç'in en sevilen politikacılarından olan Anna Lindh'in öldürülmesi, ülkeyi şoka ve yasa boğdu. İsveç Başbakanı Göran Persson, düzenlediği basın toplantısında, gözyaşlarını güçlükle tutarak "Sosyal Demokrasi, en yetenekli isimlerinden birini kaybetti. İsveç, dünyaya dönük yüzünü kaybetti" dedi. Halk, Lindh'in saldırıya uğradığı Nordiska Kompaniet mağazasının önüne çiçekler bıraktı. BM Genel Sekreteri Kofi Annan, "Lindh, inanmış bir Avrupalıydı. Şoktayım" derken, AB Komisyonu, İsveç Dışişleri Bakanı Anna Lindh'in öldürülmesi üzerine kurum binalarındaki bayrakları yarıya indirdi. 
   
   15 kadının hayatını kurtardı    İsveç Dışişleri Bakanı Anna Lindh'in ölümü Güneydoğu'da üzüntüyle karşılandı. Diyarbakır Kadın Merkezi KAMER Başkanı Nebahat Akkoç, Lindh'in namus cinayetlerini önleme projesine 25 bin dolar bağışta bulunarak 15 kadının hayatını kurtardığını hatırlattı. Akkoç geçen şubat ayında Diyarbakır'ı ziyaret eden Lindh'in iyi bir kadın hakları savunucusu olduğunu söyledi. 
   Akkoç şöyle konuştu "Lindh, derneğimize yaptığı bağışla namus adına katledilmek üzere olan 15 kadının yaşamasına destek olmuştu. Uğradığı silahlı saldırı sonucu hayatını kaybetmiş olan Lindh, insan hakları için gösterdiği çabayla her zaman hatırlanacaktır" 
   
   Korumaya karşıydı    DIŞ HABERLER SERVİSİ 

   Bıçaklı saldırı sonucu yaşamını yitiren İsveç Dışişleri Bakanı Anna Lindh, başka ülkelerdeki siyasetçilerin sıkı şekilde korunmalarını eleştiriyordu. İsveç Televizyonu, Lindh'in hayatına mal olan bıçaklı saldırıdan kısa bir süre önce kendisiyle yapılan söyleşiyi ölümünden bir kaç saat sonra ekrana getirdi. Koruma çemberinden nefret ettiğini belirten Lindh, diğer ülkelerdeki siyasetçiler gibi "mavi ışık ve sirenler" olmadan gezdiği için duyduğu memnuniyeti dile getirirken başına geleceklerden habersizdi. 
   
   3 yılda, 3 ziyaret    UTKU ÇAKIRÖZER Ankara 

   Bıçaklı saldırıda hayatını kaybeden İsveç Dışişleri Bakanı Lindh, Türkiye'deki sivil toplum örgütleriyle kurduğu yakın diyalogla tanınıyordu. Ülkemizdeki insan haklarına aykırı uygulamaları sürekli eleştiren Lindh'in, Mart 2002'de BM İnsan Hakları Komisyonu'nun 58. oturumunda Türkiye'yi "dikta rejimi" olarak nitelendirmesi, diplomatik krize neden oldu. Lindh, daha sonra, yaptığı yanlıştan dolayı duyduğu üzüntüyü dile getirerek, açıklamalarının amacını aştığını kaydetti. Lindh, son üç yılda, biri AB Dönem Başkanı sıfatıyla olmak üzere, Türkiye'yi üç kez ziyaret etti. Lindh'in 2002'de yapmayı planladığı ziyaret, programa Diyarbakır'ı da dahil etme isteğini Ankara'nın kabul etmemesi üzerine iptal edilmişti. Ancak Başbakan Erdoğan'ın daveti üzerine 3-5 Şubat tarihleri arasında yaptığı ziyarette Güneydoğu'ya da gitti. 
   
   
</TEXT>
</DOC>
