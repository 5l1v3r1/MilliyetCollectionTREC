<DOC>
<DOCNO> 194938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/spor/spo02.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum çark etti 
</HEADLINE>
<TEXT>

   Alman hoca dün bir basın toplantısı düzenleyerek, Rizespor maçı sonrası yaptığı açıklamaların yanlış anlaşıldığını belirtti, "Ben sadece oyuncularımı uyarmak istemiştim. Özür diliyorum" dedi 
      YUSUF KOBAL 

   
   'Mesajım başkaydı' 
   FENERBAHÇE Teknik Direktörü Christoph Daum, Çaykur Rizespor maçı sonrası yaptığı açıklamaların yanlış anlaşıldığını söyledi. Sadece oyuncularını uyarmak istediğini kaydeden Alman hoca, "Mesajım şuydu İyi menajere sahip olabilirsin. Reklamlara çıkabilirsin. Ama önemli olan, sahada gösterdiğin performanstır. Yönetim kurulu veya basın lafını da kullanmamam gerekliydi. Hatayı kendimde buluyor ve özür diliyorum" diye konuştu. 
   
   'Sakin olmalıydım' 
   DAUM amacının, sezon başındaki gibi herkesin takımı için mücadele etmesini sağlamak olduğunu belirtti. Ünlü çalıştırıcı, "Çok sinirliydim. Hayal kırıklığı yaşıyordum. Belli bazı çizgiler vardır. Bunları aşmamak gerekir. O hayal kırıklığı ve sinirle ben bu çizgiyi aştım. Daha kontrollü ve sakin hareket etmem gerekirdi. Ancak bu, hayal kırıklığından oldu. Medyanın bir bölümünde yer aldığı gibi Hooijdonk, Fatih ve Tuncay ile de özel görüşmedim" dedi. 
   
   'Düşüşe geçtik' 
   OYUNCULARIYLA bir toplantı yaptığını söyleyen Alman hoca, "Sadece Luciano ile ilgili görüşlerim oldu. Bu da pozitif yöndeydi. Antrenmanda, maçta gösterdiği performansın örnek teşkil etmesi için bir yorumda bulundum" diye konuştu. Galatasaray maçından sonra düşüşe geçtiklerini belirten Daum, "Oysa ben o karşılaşmadan sonra çok daha iyi oynayacaklarını düşünmüştüm. Ama oyuncularım bireysel olarak öne çıkmaya çalıştılar" ifadesini kullandı. 
   
   Gurbetçi Ünal yakın takipte    SARI - Lacivertli kulüp, Almanya'nın VFR Aalen takımında oynayan Ünal Demirkan'ın peşine düştü. İdari Menajer Volkan Ballı'nın daha önce ULM ve Bayern Münih amatör takımlarında forma giyen 24 yaşındaki Ünal'ın kasetlerini getirttiği öğrenildi. 2005'e kadar sözleşmesi bulunan gurbetçi futbolcunun, ocak ayında 20 bin Euro'ya serbest kalacağı kaydedildi. Bu arada Fenerbahçe, Samsunspor maçının hazırlıklarını dün tek antrenmanla sürdürdü. Sakatlığı bulunan Petkov'un, Bulgar Milli Takımı'ndan geri döneceği belirtildi. 
   
   Ali Aydın'ı isteriz    RİZESPOR maçında Victoria'yı oyundan atmayan hakem Ali Aydın'a Fenerbahçe taraftarı da sahip çıktı. Sarı - Lacivertliler, www.fenerbahce.com adlı internet sitesinde yapılan ankette "Çaykur Rizespor ile tekrarlanacak maçı yine Ali Aydın'ın yönetmesini ister misiniz " sorusuna yüzde 78 evet yanıtı verdi. 
   
   Bedava olmayacak    FEDERASYON tarafından tekrarına karar verilen Fenerbahçe - Çaykur Rizespor maçına gidecek taraftarlar ilk maçta olduğu gibi yine para ödeyerek bilet alacaklar. Buna göre söz konusu maçta elde edilecek hasılattan devlete verilecek KDV ve federasyon payı tıpkı ilk müsabakadaki gibi satılan bilet üzerinden hesaplanacak. 
   
   İmmel'den tam not    Fenerbahçe'nin Alman kaleci antrenörü, Recep ve Volkan'ın iyi yolda olduklarını, hataları normal karşıladığını söyledi 
   'Çok memnunum' 
   RÜŞTÜ'NÜN takımdan ayrılmasından sonra Recep ve Volkan ile yola devam eden Fenerbahçe'nin tecrübeli kaleci antrenörü İmmel, genç file bekçilerine sahip çıktı. Samandıra'nın tek kelimeyle mükemmel bir tesis olduğuna dikkat çeken Alman hoca, "Recep ile Volkan fazla tecrübeye sahip değiller. Ancak ikisinden de çok memnunum" açıklamasını yaptı. 
   
   'Enke şanssızlıktı' 
   İKİ genç kalecinin doğru yolda ilerlediklerine dikkat çeken İmmel, "Zaman zaman hata yapacak olmalarını her zaman hesaplamalısınız. Bu hataları aza indirmek için de her gün çok yoğun çalışıyoruz" dedi. Enke'nin transferinde şanssızlıklar yaşandığını belirten Alman çalıştırıcı, "Maalesef yaşanan gerçekleri basına ve camiaya anlatamadık" diye konuştu. 
   
   
</TEXT>
</DOC>
