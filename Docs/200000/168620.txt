<DOC>
<DOCNO> 168620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/guncel/gun02.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Marmara depremi' uzatmaları oynuyor 
</HEADLINE>
<TEXT>

Saros'taki sarsıntının İstanbul'da olması gereken depremin binde biri olduğunu açıklayan Prof. Ercan, Marmara depreminin süresinin 9 yıl önce dolduğunu söyledi 
     İstanbul Teknik Üniversitesi İTÜ öğretim üyesi ve Jeofizik Kurumu Genel Başkanı Prof. Dr. Ahmet Ercan, Marmara'da Sivriada -Büyükçekmece arasında meydana gelecek 6.4 büyüklüğündeki depremin süresinin 9 yıl önce dolduğunu belirterek, "Uzatmaları oynuyor" dedi.. 
     Ercan, Saros Körfezi'nde meydana gelen 5.3 büyüklüğündeki depremin, Marmara'da meydana gelebilecek büyük depremin habercisi olarak algılanmaması gerektiğini söyledi. 
     Saros'taki depremin büyüklüğünü, "küçükorta boy" olarak adlandırılan bir sarsıntı olduğunu ve şiddetinin, İstanbul'da olması beklenen depremin, binde biri düzeyinde olduğunu kaydeden Ercan, "Böyle küçük bir depremin kendinden bin kat büyük bir depremi yaratması mümkün değil" dedi. 
     
     İki büyük deprem olacak 
     Marmara'da iki parçalı kırılma olacağını belirten Ercan, şunları söyledi "Kırılmalardan biri Sivriada - Büyükçekmece arasında olacak ve 6.4 büyüklüğünde bir deprem yaratacak. Diğeri onun bıraktığı yerden Büyükçekmece - Mürefte arasında 7-7.2 büyüklüğünde olacak. Birincisinin süresi 9 yıl önce doldu, uzatmaları oynuyor. Saros, depreminin bununla hiçbir ilgisi yok. Diğeri için yeterli gerilim birikmemiş durumda. Bunun eşik yılı 2007, son yılı ise 2032'dir. Bunun, Marmara Ereğlisi'nin önünde meydana gelmesini bekliyorum." 
     

</TEXT>
</DOC>
