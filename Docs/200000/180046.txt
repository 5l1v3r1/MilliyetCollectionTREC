<DOC>
<DOCNO> 180046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sonspo04.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
12 DEV ADAM tecrübesine güveniyor... 
</HEADLINE>
<TEXT>

     A Milli Takım, 33. Avrupa Erkekler Basketbol Şampiyonası öncesinde yıldız oyunculara sahip olmanın yanı sıra deneyimli bir kadroyla mücadele etmenin avantajına güveniyor. 
     A Milli Takım, son 2 yılda kadrosunda fazla değişiklik yapmazken, Avrupa ve Dünya şampiyonalarında aynı kadroyla mücadele etmenin avantajını kullanmak istiyor. 
     Milli takım, Türkiye'de düzenlenen 32. Avrupa Erkekler Basketbol Şampiyonası'nda mücadele ettiği kadroyu fazla bozmazken, birkaç değişiklik sonrası 14. Dünya Erkekler Basketbol Şampiyonası'nda başarı kovaladı. 
     32. Avrupa Şampiyonası'nda final oynayan takımda yer alan Orhun Ene, bu şampiyona sonrası milli takımı bırakırken, Dünya Şampiyonası'nda bu oyuncunun yerine Hakan Köseoğlu milli takım kadrosunda yer aldı. 
     Avrupa Şampiyonası'nda Kerem Tunçeri, Hidayet, Mirsad, Orhun, Asım, Harun, İbrahim, Kaya, Hüseyin, Mehmet, Haluk ve Ömer'in bulunduğu kadroyla mücadele eden ''12 Dev Adam'', Dünya Şampiyonası'na ise sadece Orhun'un yerine Hakan Köseoğlu'nu alarak katıldı. 
     
     9 OYUNCU İSVEÇ'TE DE FORMA GİYECEK 
     2001 yılında 32. Avrupa Şampiyonası'nda ikincilik sevinci ile geçen yıl Dünya Şampiyonası deneyimi yaşayan 9 oyuncu, İsveç'te düzenlenecek 33. Avrupa Şampiyonası'nda bir kez daha milli takımın başarısı için ter dökecek. 
     Milli takımda, Kerem Tunçeri, İbrahim, Hidayet, Haluk, Ömer, Mirsad, Hüseyin, Mehmet ve Kaya, İsveç'te düzenlenecek şampiyonada forma giyecek deneyimli oyuncular olarak dikkat çekiyorlar. 
     
     3 OYUNCU İLK KEZ ŞAMPİYONA DENEYİMİ YAŞAYACAK 
     A Milli Takımı'nın İsveç'teki kadrosunda yer alan sadece 3 oyuncu ilk kez bir şampiyona heyecanı yaşayacak. 
     Dünya Şampiyonası aday kadrosuna çağrılan, ancak daha sonra kadrodan çıkarılan Kerem Gönlüm ile Ender Arslan'ın yanı sıra Rasim Başak, 3. Avrupa Şampiyonası'nda oynayarak bu heyecanı yaşayacaklar. 
     
     3 OYUNCU BU SEFER YOK 
     Milli takımda geçtiğimiz Avrupa ve Dünya şampiyonalarında forma giyen 3 oyuncu, bu sefer takımda görev yapmayacak. 
     Türkiye'deki Avrupa Şampiyonası'nda forma giyen Orhun Ene, şampiyona sonrası milli takımı bırakırken, Asım Pars ise Dünya Şampiyonası sonrası düşen formu nedeniyle önümüzdeki Avrupa Şampiyonası'na çağrılmadı. 
     Bu iki oyuncunun yanı sıra Dünya Şampiyonası'nda kadroda yer alan Harun Erdenay, Orhun gibi milli takımı bıraktığını açıkladı. 
     
</TEXT>
</DOC>
