<DOC>
<DOCNO> 195485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sondun20.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times, BM'nin EL Kaide raporunu ele geçirdi 
</HEADLINE>
<TEXT>

     İngiltere'de yayımlanan günlük ekonomi ve politika gazetesi Financial Times, El Kaide'nin mali kaynaklarını kesmek için kurulmaya çalışılan uluslararası sistemin, işbirliği eksikliği yüzünden başarısız olduğuna dair bir BM raporunu açıkladı. 
     BM tarafından hazırlanan, ancak henüz kamuoyuna açıklanmayan raporu ele geçirdiğini belirten gazete, raporda, işbirliği eksikliği, yasal boşluklar ve yeterli politik kararlılığın olmaması yüzünden tehlikeli bir başarısızlık ihtimalinin baş gösterdiğinin vurgulandığını duyurdu. 
     Gazete, raporda teröristlerin mali kaynaklarının kesilmesinde sağlanan tüm ilerlemeye rağmen, El Kaide bağlantılı işyerleri ve vakıfların dünya çapındaki faaliyetlerini sürdürdüklerine dikkat çekildiğini belirtti. 
     Financial Times, özellikle Yusuf Nada ve İdris Nasreddin tarafından yönetilen El Takva adlı finansal grubun faaliyetlerine işaret edildiğini bildirdi. Gazete, ABD'de faaliyet gösteren finans şirketinin rapor tarafından El Kaide'ye en büyük destek verdiği tahmin edilen şirketler arasında dikkate sunulduğunu kaydetti. 
     Gazeteye göre raporda, ''El Kaide, Taliban ve bunlarla bağlantılı gruplar hala dikkat çekici miktarda para elde etme, toplama ve transfer etme yeteneğine sahipler. Bu durumda çok daha kapsamlı bir düzenleme yapılmadıkça, BM'nin saf dışı edilme riski bulunmaktadır'' denildi. 
     Financial Times, dün gün boyunca görüşlerini almak üzere Yusuf Nada ile ilişki kurmaya çalıştıklarını, ancak İtalya ve İsviçre gibi ülkelerde yatırımları bulunan işadamına ulaşamadıklarını duyurdu. 
     
</TEXT>
</DOC>
