<DOC>
<DOCNO> 165129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sondun15.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide zanlısı diye yakalanan Türkler için endişe... 
</HEADLINE>
<TEXT>

     Malavi'de El Kaide üyesi oldukları zannıyla yakalanan 2'si Türk 5 kişi için avukatlar, gözaltında görüşme talep ettiler. 
     Sanıkları temsil eden avukatlar, Blantyre'de Yüksek Mahkeme'ye başvuruda bulunarak, müvekkilleriyle görüşme izni istediler. 
     Avukatlardan Noel Chalamanda, müvekkillerinin hangi koşullarda ve nerede tutulduklarını bilmediklerini, görüşmedikleri için endişe duyduklarını söyledi. 
     Şüphelilerin resmi bir suçlamayla mahkemeye çıkarılmasını istediklerini belirten Chalamanda, hükümetin bunu yapmaması halinde sanıkları hemen kefaletle serbest bırakması gerektiğini kaydetti. 
     Bu arada, Reuters ajansı, üst düzey bir Malavi hükümet yetkilisinin, şüphelilerin gözaltındaki koşullarıyla ilgili bir soruya, ''Bu insan hakları sorunu değil, güvenlik sorunu'' cevabını verdiğini aktardı. 
     Malavi'de hafta sonu yakalanan El Kaide üyesi olduğu öne sürülen 5 şüpheliden 2'si Türk, 1'i Suudi, 1'i Kenyalı, 1'i de Sudanlıydı. Amerikalı yetkililerin yalanlamasına karşın, Malavili yetkililer operasyonun ABD ile ortak yapıldığını belirtmişlerdi. 
     
</TEXT>
</DOC>
