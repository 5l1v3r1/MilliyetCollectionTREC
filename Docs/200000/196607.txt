<DOC>
<DOCNO> 196607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/soneko37.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aras Cargo - Petrol Ofisi işbirliği... 
</HEADLINE>
<TEXT>

     Taşımacılık sektöründe faaliyet gösteren Aras Cargo, kurumsal müşterilerinden Petrol Ofisi ile işbirliğine gitti. 
     Petrol Ofisi, mobil istasyonlarıyla Aras Cargo'nun transfer ve lojistik merkezlerinde akaryakıt ve araç bakım hizmetleri sunacak. 
     İşbirliğinin son uygulaması, Aras Cargo'nun Hadımköy Lojistik ve Transfer Merkezi'nde gerçekleştirildi. Yeni mobil istasyonla, Petrol Ofisi'nin Aras Cargo için hizmete sunduğu merkez sayısı 3'e çıktı. 
     Düzenlenen basın toplantısında konuşan Aras Holding Yönetim Kurulu Başkanı Celal Aras, Petrol Ofisi ile yaklaşık 1.5 yıl önce birlikteliklerinin başladığını ve Petrol Ofisi istasyonlarıyla tüm araçlarının yakıt ikmalini karşıladıklarını söyledi. 
     Aras, ''Petrol Ofisi'ini tercih etme sebebi Türkiye'nin en köklü kuruluşu ve en yaygın ağa sahip olması'' dedi. 
     Petrol Ofisi Genel Müdürü Ertuğrul Tuncer de, bir kargo şirketinin en büyük girdisinin akaryakıt maliyetleri olduğunu kaydederek, bunu asgariye indirmek için Aras Cargo ile işbirliğine girdiklerini belirtti. 
     Toplam 20 bin metrekarelik alanda hizmet veren Hadımköy lojistik merkezi, 8 bin 200 metrekare kapalı alana sahip bulunuyor. Merkezde Evrim Matbaası, Aras Cathering ve Aras Lojistik de faaliyet gösteriyor. 
     
</TEXT>
</DOC>
