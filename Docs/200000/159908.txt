<DOC>
<DOCNO> 159908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sondun07.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş esiri Jessica'nın anılarına Pentagon yasağı.. 
</HEADLINE>
<TEXT>

     ABD Savunma Bakanlığı Pentagon, Irak savaşının başında esir düştükten sonra bir operasyonla kurtarılan Amerikalı kadın asker Jessica Lynch'in ailesinin, kızlarının esir düşmesi ve kurtarılmasıyla ilgili ayrıntıları basına anlatmasını yasakladı. 
     Greg ve Deadra Lynch, 1 Nisan'da Irak'taki bir hastaneden kurtarılan kızları Jessica'ya ilişkin basına yorum da yapamayacaklar. Jessica Lynch'in babası Greg Lynch, Batı Virginia eyaletindeki evlerinde gazetecilere, ''soruşturma halen devam ediyor'' demekle yetindi. 
     Jessica Lynch, cephedeki meslektaşlarına ikmal getiren konvoyun pusuya düşürülmesiyle esir düşmüş, ancak Amerikan askerleri tarafından bir operasyonla kurtarılarak başkent Washington'daki bir hastaneye getirilmişti. Lynch'in halen bu hastanede tedavisi sürüyor. 
     Bazı Iraklı hastane çalışanları, basına yaptıkları açıklamada, Lynch'in aslında ''kurtarılmadığını'', Amerikan askerlerinin hiçbir direnişle karşılaşmadığını söyleyerek tartışma başlatmıştı. Iraklı hastane çalışanları, gece yarısı helikopterle gelen silahlı Amerikan askerlerinin, verilen anahtarı reddettiğini, Irak ordusundan kimsenin orada olmamasına ve hastane çalışanlarının direnmemesine karşın kapıları kırarak silah çektiğini söylemişlerdi. 
     Basında, Jessica'nın Irak askerleri tarafından tecavüze uğradığı iddiası da yer almıştı. 
     Pentagon, askerlerin Irak savaşı ile ilgili anılarını basında ayrıntılarıyla anlatmalarını yasaklıyor. Bu yasağın, ''iliştirilmiş'' olarak adlandırılan, Amerikan askerleriyle birlikte cepheye götürülen gazeteciler için de kısmen geçerli olduğu belirtiliyor. Irak savaşına götürülen gazeteciler, en baştan, sansüre uğrayabilecekleri yönünde uyarılmıştı. 

     
</TEXT>
</DOC>
