<DOC>
<DOCNO> 195971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur43.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan, yaralıları ziyaret etti 
</HEADLINE>
<TEXT>

     Başbakan Recep Tayyip Erdoğan, dün meydana gelen bombalı saldırılarda yaralanan ve Vehbi Koç Vakfı VKV Amerikan Hastanesi'nde tedavi altına alınan vatandaşları ziyaret etti. 
     Başbakan Erdoğan, beraberinde İçişleri Bakanı Abdülkadir Aksu, Ulaştırma Bakanı Binali Yıldırım, İstanbul Valisi Muammer Güler ve Emniyet Müdürü Celalettin Cerrah ile birlikte saat 20.30'da geldiği hastanede, yaklaşık 1.5 saat kaldı. 
     Hastaneden çıkışında basın mensuplarına bir açıklama yapan Erdoğan, yaralıları ziyaret ettiğini ve durumlarının iyiye gittiğini gördüğünü söyledi. Bundan da mutlu olduğunu kaydeden Başbakan Erdoğan, özellikle doktor ve hemşirelerin ilgilerinin iyi olduğunu, hastaların da bu konuda memnuniyetlerini ifade ettiğini söyledi. 
     Bu arada, bugün İstanbul Emniyet Müdürlüğü'nde bulunduğu sırada Başbakan Erdoğan'a, Şişli ve Kuledibi'nde bombalı saldırıların meydana geldiği sinagogların girişlerindeki 8 güvenlik kamerasından elde edilen görüntülerin izlettirildiği ve olay hakkında bilgi verildiği öğrenildi. 
     
</TEXT>
</DOC>
