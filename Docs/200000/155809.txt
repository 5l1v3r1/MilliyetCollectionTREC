<DOC>
<DOCNO> 155809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sondun18.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "Ege adalarının susuzluk sorununu Türkiye çözebilir" 
</HEADLINE>
<TEXT>

     AB Dönem Başkanı Yunanistan'ın Dışişleri Bakanı Yorgo Papandreu, Ege'deki Yunan adalarının su sorununu Türkiye'nin çözebileceğini söyledi. 
     Atina'da yayımlanan Ta Nea gazetesi, Papandreu'nun, Atina'da geçen hafta Dünya Bankası tarafından düzenlenen ''Sürekli Barış için Sürdürülebilir Kalkınma Ortak Su kaynakları Ortak Bir Gelecek ve Ortak Bilgi'' adlı konferansa ilişkin verdiği mülakatı yayımladı. 
     Papandreu, gazetenin, ''Ege adalarına Türkiye'den su getirilmesi düşüncesinin yaşama geçirilip geçirilemeyeceği'' sorusuna, ''Adaların su sorununa getirilecek bu çözüm için henüz koşullar olgunlaşmadı. Ancak bunun bölgede barışın temelli yerleşmesini sağlayacağı düşünülürse, neden olmasın'' diye konuştu. 
     Bölgede sürekli barışın sağlanması için Türkiye ile Yunanistan arasında yalnızca bu konuda değil, daha geniş çapta bir işbirliğinin var olması gerektiğini belirten Papandreu, örnek olarak Almanya ile Fransa arasındaki sıkı işbirliğini gösterdi ve şöyle dedi 
     ''Bu iki ülke arasında öyle sıkı ekonomik bağlar kuruldu ki, hiçbir gelişme bu ülkeler arasında kriz doğmasına yol açmıyor. Bu işbirliği ruhunun Balkan ülkelerine ve AB'ye aday ülkeler arasında yayılması için çaba sarf ediyoruz. Dolayısıyla Ege adalarının su gereksiniminin Türkiye tarafından karşılanması, şu anda değilse bile gelecekte gerçekleşebilecek bir olasılıktır.'' Türk-Yunan ilişkilerinin geliştirilmesi yönünde bir örnek daha veren Papandreu şunları söyledi 
     ''Geçenlerde Meis Adası, oradan da Kaş'a geçtiğimizde Avrupalı bakanlar, iki ülkenin birbirine ne kadar yakın olduğunu görme fırsatı yakaladılar. Bu fırsat, yeniden Türklerin vize almadan günübirliğine Yunan adalarını ziyaret etmeleri olasılığının gündeme gelmesine yol açtı. Geçmişte diğer AB ülkeleri, bu konuda bize 'yarım ağızla evet' demişlerdi. Şimdi bu konuda onların desteğini alabilirim.'' ''Uluslararası alanda yeşil diplomasinin ön plana çıktığını'' da kaydeden Papandreu, ''Yunanistan ve özellikle de Dışişleri Bakanlığı olarak, geleneksel konulardan uzak olan bu konuya ağırlık vermeyi gerekli gördük. Bölgedeki ülkeler arasında barışın hüküm sürmesi açısından yeşil diplomasi önemlidir ilişkilerin gelişmesine yol açar'' diye konuştu. 
     
</TEXT>
</DOC>
