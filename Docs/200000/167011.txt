<DOC>
<DOCNO> 167011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/yasam/yas04.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarap Tanrısı Mersin'de çıktı 
</HEADLINE>
<TEXT>

Kırların Tanrısı Satyr ile Şarap Tanrısı Dionysos'un MÖ 3. yüzyıla ait heykelleri Mersin'deki kazılarda ortaya çıkarıldı... 
     MUSTAFA ERCAN Mersin DHA 

     Mersin Mezitli'deki Soli Pompeipolis Antik Liman Kenti'ndeki kazılarda MS 3'üncü yüzyıla ait Şarap Tanrısı Dionysos ve Kırların Tanrısı Satyr heykelleri bulundu. 
     Dördüncü dönem kazı çalışmalarını sürdüren 9 Eylül Üniversitesi'nden Doç. Dr. Remzi Yağcı başkanlığındaki ekip, sütunlu yol kesiminde Dionysos ile insan gövdeli, keçi boynuzlu ve ayaklı, yarı tanrı sayılan Satyr'ın heykellerine ulaştı. Heykeller Mersin Müzesi'nde sergilenecek. 
     
     Zengin bir hayal gücü.. 
     Yağcı bulgularla ilgili şunları söyledi "Böyle mitolojik, keçi ayaklı ya da karışık varlıklar beldede zengin bir hayal dünyasına sahip sanatçıların yaşadığını gösteriyor. Dionysos ve Satyr heykelleri, Yunanlıların ve Roma'nın bölgeye verdiği önemin bir kanıtıdır." 
     
Tarihi kenti deprem yıkmıştı      Mersin'in yaklaşık 11 kilometre batısındaki Mezitli Viranşehir mevkiinde yer alan kentteki yaşamın Orta Tunç Çağı'nda başladığı belirtiliyor. Filozof Chrysippos ile matematikçi - astronom Aratos'un MÖ 3'üncü yüzyılda yaşadığı kent, dağlık Kilikya ile Ovalık Kilikya'nın sınırını oluşturuyor. MÖ 8-7 yüzyılda önemli bir liman haline gelen ve 6'ncı yüzyılın ortalarından Büyük İskender'e kadar süren Pers egemenliğinde önemini koruyan kent, büyük depremle yerle bir olmuştu. 
     

</TEXT>
</DOC>
