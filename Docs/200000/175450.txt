<DOC>
<DOCNO> 175450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sondun26.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Kelly'nin, BBC'ye söylediklerinin bant kaydı.. 
</HEADLINE>
<TEXT>

     İngiltere'de Savunma Bakanlığı bilim adamlarından Dr. David Kelly'nin ölümünün ardından başlatılan soruşturma üçüncü gününe girdi. 
     Soruşturma kurulunda bugün, BBC muhabiri Susan Watts ifade verdi. Watts, BBC radyosunda, ''Irak silahlarıyla ilgili dosyanın abartıldığı iddiasının yer aldığı haberin'' yayınlanmasından bir gün sonra Kelly ile yaptığı röportajın bant kaydını kurula dinletti. 
     Bant kayıtlarına göre, Kelly, İngiltere Başbakanı Tony Blair'in personeli tarafından hazırlanan Irak silahlarıyla ilgili istihbarat dosyasındaki anlatımdan rahatsızdı, ancak bunların kasten aldatıcı olduğunu düşünmedi. 
     Kelly, bant kaydında, ''Blair'in yardımcılarının, Irak'ın devrik Devlet Başkanı Saddam Hüseyin'in kimyasal ve biyolojik silahları 45 dakika içinde harekete geçirebileceği istihbaratının üstüne atladıklarını ve bunu kullandıklarını'' ifade ediyor. 
     David Kelly, Watts'ın bant kaydında şunları söylüyor 
     ''Hükümet, bilgi konusunda çaresizdi. Bu, bir anda ortaya çıkan bir şeydi ve hemen buna sarıldılar. Bunların kasten aldatıcı olduğunu düşünmüyorum. Halkın takdir edeceği en iyi yolun bu olduğunu düşündüler.'' Bant kayıtlarına göre, Kelly ayrıca, başbakanlık iletişim danışmanı Alastair Campbell'in buradaki rolü konusunda emin olmadığını ifade ederken, ''Campbell ile hiçbir zaman biraraya gelmediğini, bu nedenle bu olayda doğrudan rolü olup olmadığını söyleyemeyeceğini, ancak Alastair Campbell'in başbakanlık iletişim danışmanı olduğunu'' vurguluyor. 
     Kelly soruşturmasında, BBC yöneticilerinin, hükümet yetkililerinin ve Blair'in ifade vermesi bekleniyor. 
     
</TEXT>
</DOC>
