<DOC>
<DOCNO> 196708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/siyaset/siy03.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahmur anlaşması 
</HEADLINE>
<TEXT>

   Türkiye, BM, ABD ve Irak, Mahmur kampındaki yaklaşık 9 bin Türk vatandaşının ülkeye dönüş planı konusunda anlaştı 
   ANKARA Milliyet 

   
   ABD Dışişleri Bakanlığı'nın nüfus, göç ve mültecilerden sorumlu Müsteşarı Arthur Dewey, Mahmur Kampı'ndaki Kürt kökenli Türk vatandaşlarının ülkeye dönüşü için bir plan geliştirilmesi konusunda Türkiye, BM ve Irak ile uzlaşmaya varıldığını açıkladı. 
   Irak'ın kuzeyinde yer alan kampta yaşayan 9 bin civarındaki Türk vatandaşının Türkiye'ye dönüş süreciyle ilgili toplantı, dün Türkiye, ABD, BM ve Irak temsilcilerinin katılımıyla Dışişleri Bakanlığı'nda yapıldı. ABD tarafını Dewey'in temsil ettiği toplantıya, Dışişleri Bakanlığı Müsteşar Yardımcısı Nabi Şensoy, BM Mülteciler Yüksek Komiser Yardımcısı Kamel Morgane ve Irak Geçici Yönetim Konseyi'nden bir temsilci katıldı. Dewey, yaklaşık 2,5 saat süren toplantı sonrasında, görüşmelerin olumlu geçtiğini bildirdi. Tarafların mümkün olduğunca hızlı hareket etmesi yönünde görüş birliğine varıldığını kaydeden Dewey, dönüş kararını mültecilerin kendisinin vereceğini vurguladı. 
   Terör örgütü PKK KADEK'in baskısının bulunup bulunmadığına ilişkin soru üzerine Dewey, teröristlerle mücadeleye ihtiyaç bulunduğu yönünde ortak bir anlayışa varıldığını ve bu insani operasyonda mültecilerin herhangi bir "karanlık etkiye" maruz kalmasından kaygı duyduklarını dile getirdi. 
   
   
   
   
   
</TEXT>
</DOC>
