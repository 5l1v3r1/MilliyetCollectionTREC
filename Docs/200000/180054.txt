<DOC>
<DOCNO> 180054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sonspo13.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen idmanda döktürdü... 
</HEADLINE>
<TEXT>

     Beşiktaş, ligin 5. haftasında sahasında Malatyaspor ile yapacağı maçın hazırlıklarını bu sabah yaptığı antrenmanla sürdürdü. 
     BJK Nevzat Demir Tesisleri'nde teknik direktör Mircea Lucescu yönetiminde yaklaşık 2 saat süren antrenmanda siyah-beyazlı futbolcular, kondisyon çalışmasının ardından yarım sahada çift kale maç yaptı. Çift kale maç sırasında Lucescu, gol çalışmaları üzerinde dururken, futbolcularından gol yollarında dikkatli olmalarını istedi. Çift kale maçta kırmızı takım, yeşil takımı 6-1 yenerken, kırmızı takımın gollerini Sergen 2 , Kaan, Zago, Giunti ve Tayfur attı. Yeşil takımın tek golünü ise İlhan kaydetti. 
     Beşiktaş'ın bugünkü antrenmanında özellikle Sergen, yaptığı hareketler ve attığı gollerle büyük beğeni topladı. 
     Antrenmana, sakatlıkları bulunan Ahmet Dursun ile milli takım kamplarındaki futbolcular katılmazken, diğer sakat oyuncular Ronaldo ve Yasin Sülün takımdan ayrı çalıştı. 
     Boğaz enfeksiyonu geçiren kaleci Ramazan ise takımla birlikte idmana katıldı. 
     Bu arada dünkü antrenmanda başına top gelmesi nedeniyle beyin travması geçiren Serkan'ın bugün taburcu olacağı öğrenildi. 
     
     AKŞAMKİ ANTRENMAN İPTAL EDİLDİ 
     Teknik direktör Lucescu, futbolcuların iyi çalışması ve bazı oyuncuların bugün Bilişim Fuarı'na katılması nedeniyle bu akşam yapılması gereken antrenmanı iptal etti. 
     Beşiktaş, yarın sabah yapacağı idmanın ardından akşam saatlerinde de PAF takımıyla bir hazırlık maçı oynayacak. 
     Öte yandan Beşiktaş'ın, eski futbolcusu Gökhan Keskin'in jübilesi için Bursaspor ile 7 Eylül Pazar günü yapacağı maçın saat 19.00'da başlayacağı öğrenildi. 
     
</TEXT>
</DOC>
