<DOC>
<DOCNO> 159783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sontur01.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçükçekmece'de trafik kazasında 2 polis öldü... 
</HEADLINE>
<TEXT>

     Küçükçekmece'de polis otosuyla, bir otomobilin çarpışması sonucu, 2 polis memuru öldü, 1'i başkomiser, 3 kişi de ağır yaralandı. 
     Küçükçekmece E-5 Karayolu Güney Yanyol, Askerlik Şubesi önünde, gece meydana gelen kazada, Kamil Tanrıkulu idaresindeki 34 MSG 97 plakalı otomobil, karşı yönden gelen Bakırköy İlçe Emniyet Müdürlüğü Kartaltepe Polis Merkezi'ne ait 34 A 75102 plakalı ekip otosuna çarptı. 
     Kazada, polis memurları Arif Sert 25 ve Mustafa Gençer 30 , yaralı olarak kaldırıldıkları Özel Candan Hastanesi'nde ölürken, ağır yaralanan Başkomiser Sadık Apaydın 45 , İstanbul Üniversitesi Cerrahpaşa Tıp Fakültesi Hastanesi'ne kaldırıldı. 
     Kazada ağır yaralanan otomobilin sürücüsü Kamil Tanrıkulu ile arkadaşı Sebahat İncesu da Özel Doğan Hastanesi'nde tedavi altına alındı. 
     Olayın duyulmasının ardından, Cerrahpaşa Tıp Fakültesi Hastanesi'ne gelen İstanbul Emniyet Müdürü Celalettin Cerrah, Başkomiser Apaydın'ın sağlık durumu hakkında yetkililerden bilgi aldı. 
     Cerrah, hastaneden ayrılırken yaptığı açıklamada, polislerin görev anında kaza geçirdiklerini ifade ederek, sivil otomobilin başka bir aracı sollarken, kazanın meydana geldiğini söyledi. 
     Bu arada, kazadan sonra yaralı polis memuruna telsiz anonsuyla kan istenmesi üzerine, çok sayıda polis hastane önüne gelerek, arkadaşlarına kan vermek için bekledi. 
     
</TEXT>
</DOC>
