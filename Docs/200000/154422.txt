<DOC>
<DOCNO> 154422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sondun22.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
De Soto itiraf etti "Denktaş'a hayranım.." 
</HEADLINE>
<TEXT>

     BM Genel Sekreteri'nin Kıbrıs Özel Temsilcisi Alvaro De Soto, KKTC Cumhurbaşkanı Rauf Denktaş'a büyük hayranlık duyduğunu, KKTC ile Rum kesimi sınırındaki gelişmeleri New York'tan sevinç ve coşkuyla izlediğini bildirdi. Rum kesiminde yayımlanan Politis gazetesine demeç veren De Soto, ''Cumhurbaşkanı Denktaş'ın hem Kıbrıs görüşmeleri sırasında, hem de kamuoyuna yönelik açıklamalarında, defalarca, Kıbrıslı Türkler ile Rumların bir arada yaşayamayacağını söylediğini'' belirterek, ''bu nedenle, KKTC Bakanlar Kurulu'nun kararıyla KKTC ile Güney Kıbrıs arasındaki turistik geçişlerin serbest bırakıldığını öğrendiği zaman büyük şaşkınlık yaşadığını'' kaydetti. 
     KKTC'nin, turistik geçişleri serbest bırakmasıyla, bir politika değişikliğine gittiğinden hiç kuşkusu olmadığını ifade eden De Soto, ''Şimdi soru, bu değişikliğin doğru yönde mi olduğudur. Denktaş'ın bazı nedenlerle bana öfkeli olduğunu biliyorum, çünkü şaşkınlığımı dile getirdim. Elbette ki yalnız ben değil, herkes şaşırdı. Ancak benim şaşkınlığım memnuniyetimdendir. Denktaş'ı ve aldığı önlemleri takdir ettim'' dedi. 
     
     ''ONA HAYRANIM'' 
     De Soto, Cumhurbaşkanı Denktaş'la ilgili görüşünün sorulması üzerine şunları söyledi 
     ''Ona hayranım. Net inançları olan bir insan. Görüşlerinde istikrarlı ve tutumunu değiştirmiyor. Bir lider olduğuna tamamen inanıyorum. Sorun, müzakereler sırasında Kıbrıs Türk tarafını yönlendirdiği istikametin, gerçekçi bir çerçeve temelinde çözüme götürememesidir. Ancak ona büyük hayranlık duyuyorum.'' De Soto, ''KKTC ile Rum kesimi arasındaki seyahat kısıtlamalarının kısmen kaldırılmasının serbest dolaşıma yönelik atılmış olumlu mesaj olduğunu, ancak Kıbrıs sorununu çözmediği, bölünmüşlüğü ortadan kaldırmadığı, askersizleştirmeyi getirmediği ve malları iade etmediği'' görüşünü savundu. 
     Annan planının derhal kabul edilmesi ve soruna daimi çözüm bulunması gerektiğini ifade eden De Soto, ilgili tarafların, görüşmeyi arzu etmeleri halinde kendilerini BM Genel Sekreter Kofi Annan ve kendisi nerede bulacaklarını bildiklerini söyledi. 
     De Soto, Denktaş'ın KKTC'ye geçişleri kapatması halinde, Güney Kıbrıs'ta, hayal kırıklığına uğrayacak ve sinirlenecek çok kişi bulunduğu görüşünü dile getirerek, ''Kıbrıs halkına'' sabır ve sağduyu tavsiyesinde bulundu. 
     Alvaro De Soto, ''Kıbrıs Türk diplomasisi isterse Genel Sekreter Annan'ın planı temelinde görüşme masasına gelirse ve Türkiye de buna destek verirse o zaman başarı için büyük olanaklarımız olur'' dedi. 
     
</TEXT>
</DOC>
