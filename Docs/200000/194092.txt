<DOC>
<DOCNO> 194092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sontur28.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclisten türbanlı sanık olayına tepkiler... 
</HEADLINE>
<TEXT>

     Eski savcı ve AKP Kastamonu Milletvekili Hakkı Köylü, türbanlı bir sanığın Yargıtay'daki duruşma salonundan çıkarılması olayını değerlendirirken, "Yıllarca bu teşkilatın içinde görev yapan biri olarak ilk defa böyle bir uygulama duyuyorum. Buna bir anlam veremiyorum" dedi. 
     TBMM Adalet Komisyonu'nda TCK Yasa Tasarısı için kurulan altkomisyonun da başkanı olan Hakkı Köylü, Yargıtay'daki türban olayını değerlendirirken, bu konuda hiçbir şey söylemek istemediğini ifade etti. Köylü, "Yıllarca bu teşkilatın içinde görev yaptım böyle bir örnek görmedim. Türkiye'deki bütün adliyelerde, bütün köylerde ve Anadolu'daki kadınlar başörtülü olarak duruşmalara gelirler giderler. Buna bir mana veremiyorum" diye konuştu. 
     TBMM Adalet Komisyonu Başkanı Köksal Toptan ise bu konuda bir değerlendirme yapmak istemedi. 
     TBMM Dilekçe Komisyonu Başkanı AKP'li Yahya Akman ise, türbanla ilgili olarak bu kez farklı bir boyut yaşandığını belirterek, "Bu savunma hakkıyla ilgili. Hiçbir şartta tartışma götürmez. Savunma hakkını kullanmak isteyen hasta bile olsa, onun yanına gidilip savunmasının alınması gerekir" diye konuştu. 
     
</TEXT>
</DOC>
