<DOC>
<DOCNO> 157502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sonspo17.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'de ligden düşmenin üzüntüsü yaşanıyor... 
</HEADLINE>
<TEXT>

     Denizlispor'a da yenilerek ligde kalma umutlarını tamamıyla yitiren Göztepe'de, İkinci Lig'de sağlam bir yapı oluşturmanın hesapları yapılıyor. 
     Kulüp başkanı Başkan İskender Tuğsuz, yaptığı açıklamada, gelecek sezon İkinci Lig A Kategorisi'nde sağlam temellere dayalı bir kadro oluşturmak istediklerini belirterek, ''Birinci Süper Lig'e 3 yıl sonra çıkalım ama sağlam çıkalım. Artık asansör takım olmak Göztepe'ye yakışmaz'' dedi. 
     Ekonomik krizin, Göztepe'nin ligden düşmesindeki en büyük neden olduğunu kaydeden Tuğsuz, hataların birbiri ardına geldiğini belirterek, futbolcuların ruhsuzluğundan yakındı. 
     Tuğsuz, sözlerini şöyle sürdürdü 
     ''Ekonomik kriz elbette ki futbolcuları önemli derecede etkiledi. Ama çok çabuk havlu atmaları üzücüdür. İzmir'de oynadığımız ve kaybettiğimiz 3 maçı kazansalardı, bugün ligde kalacaktık. Ama futbolcuların vurduymazlığıyla ligden düşmeyi zaten hak ettik.'' Bundan sonra Göztepe'yi ayakta tutmak için çaba göstereceklerini ve ilk etapta A.Ş.'nin durumuna göre hareket edeceklerini ifade eden Tuğsuz, tesisleşme ve altyapıya önemi vereceklerini bildirdi. 
     Tuğsuz, şunları söyledi 
     ''Sayın Dinç Bilgin, şirketin tüm söz hakkını Göztepe A.Ş. Başkanı Feyyaz Gülmen'e devretti. Ama bundan sonra şirket feshedilir mi edilmez mi bilmiyorum. Çok büyük paralar harcayarak değil, geleceğe yönelik kalıcı kadrolar oluşturacağız. Bu aşamada Gürsel Aksel Stadı'na 5 yıldızlı sosyal tesisler yapacağız. Gelecek sezon kadroda kalmasını istediğimiz oyuncularla görüşmeye de hemen başlayacağız.'' Diğer yandan İlyas Tüfekçi'nin İzmir'den ayrılmasının ardından kalan 2 maçta Göztepe'yi yardımcı antrenörlerin çalıştıracağı belirtildi. 
     
</TEXT>
</DOC>
