<DOC>
<DOCNO> 157351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur30.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Anonslu su borcu tahsilatı.. 
</HEADLINE>
<TEXT>

     Şanlıurfa'nın Siverek İlçesi Belediyesi'nin, su abonelerinden alacağını tahsil edebilmek için başlattığı ''hoparlörden anonslu uyarı'' uygulaması işe yaradı. Son 3 günde 40 milyar lira tahsilat yapıldı. 
     Siverek Belediye Başkanı Hasan Çelebi, bir süre önce 15 yıldan bu yana yatırılmayan Tasarrufu Teşvik Fonu'na 700 milyar lira aktardıklarını, bu nedenle çalışanlarına 2 ay maaş ödeyemeyeceklerini açıklamıştı. 
     Ancak Belediye yetkilileri, çalışanlarına maaş ödeyebilmek ve hizmet yapabilmek için su abonelerinden alacaklarını tahsil etmek üzere sıkı bir çalışma başlattı. 
     Belediye hoparlörden yapılan anonslarda, ''Su borcu olan aboneler, en geç 15 gün içinde borçlarını ödemek zorundadır. Borçlarını ödemeyen abonelerin suları kesilecek ve borçları, mahkeme kararıyla icra yoluyla tahsil edilecektir. Abonelerimizin zor duruma düşmemeleri için, borçlarını en kısa sürede ödemeleri gerekiyor'' deniyor. 
     Belediye Su İşleri yetkilileri, yapılan anonslardan sonra 3 gün içinde 40 milyar lira tahsilat yaptıklarını, ancak halen 1450 aboneden yaklaşık 110 milyar lira alacakları bulunduğunu bildirdiler. 
     
</TEXT>
</DOC>
