<DOC>
<DOCNO> 157127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sonspo37.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Müdürlerin kaderini Halk Koşusu belirleyecek... 
</HEADLINE>
<TEXT>

     Türkiye çapında 80 ilde pazar günü organize edilecek Atatürk'ü Anma Halk Koşusu ve Yürüyüşü, spor teşkilatının il müdürleri için büyük bir sınav niteliği taşıyor. 
     Göreve geldikten sonra spor teşkilatının yeniden yapılandırılmasına yönelik çalışmalara başlayan Gençlik ve Spor Genel Müdürü Mehmet Atalay, federasyonlardaki genel sekreterlerin değiştirilmesiyle geniş çaplı ilk icraatını yaparken, il müdürlerinin de görev yerlerinde oynamalar yapılacağının sinyallerini verdi. 
     Her fırsatta ''torpille'' görevde kalma döneminin bittiğini ifade eden Atalay, pazar günü Türkiye çapında yapılacak büyük organizasyonun, il müdürleri için de kendini gösterme fırsatlarından biri olduğuna dikkati çekti. 
     İl müdürlerinin spora hizmetin dışında kalamayacağını vurgulayan Atalay, ''Görevde yükselmek için spora hizmet dışında bir yol bulamazlar. Milletvekilini koluna takıp görevde kalma dönemi sona ermiştir. Bu büyük organizasyon öncesinde, İstanbul'da yaptığımız il müdürleri toplantısında Kendinizi gösterin dedik'' diye konuştu. 
     
     TEMİZ SPOR TEŞKİLAT 
     Atalay, hatadan, yolsuzluklar ve usulsüzlüklerden arınmış, tertemiz bir spor teşkilatı istediklerini söyledi. 
     Spor teşkilatının başına geldikleri günden itibaren, tek başına kimsenin peşine düşmelerinin veya kişiler hakkında özel araştırmalar yaptırmalarının söz konusu olmadığına dikkati çeken Atalay, ''Bir izleme söz konusuysa bu, yetkili kurullarımız tarafından, hatalar, yolsuzluklar ya da usulsüzlüklerle ilgilidir. Geçmişle işimiz yok, önümüze bakıyoruz'' diye konuştu. 
     
</TEXT>
</DOC>
