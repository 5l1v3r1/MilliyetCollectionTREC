<DOC>
<DOCNO> 190023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/magazin/amag.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sezen Aksu'yu severiz Petek'ten hazzetmeyiz' 
</HEADLINE>
<TEXT>

   'Popstar' yarışmasına katılanlara sevdikleri ve sevmedikleri şarkıcılar soruldu.. Adayların eğitim düzeyi değişse de sevilen değişmedi Sezen daima birinciydi 
      ALİ EYÜBOĞLU 
   
   43 ÜLKENİN ardından, Türkiye'de de Kanal D ekranlarında başlayan 'Popstar' yarışmasına adaylar kadar, seyirciler de büyük ilgi gösterdi. Türkiye'nin yeni pop müzik yıldızını belirleyecek yarışmanın ekrana gelen üç bölümü, günün en çok izlenen programlarından oldu. Yarışma kadar, yedi ilde yapılan elemelerde Ahmet San, Deniz Seki, Ercan Saatçi ve Armağan Çağlayan'dan oluşan jüri ile adaylar arasındaki diyaloglar da gündem oluşturdu. 
   
   'Onlardan iyiyiz' 
   POPSTAR'DA ön elemeye katılan üç bin aday, jüri karşısına geçmeden birer form doldurdu. Formları inceledik. Ortaya çıkan istatistikler, Türkiye'nin yeni yıldızı olmak isteyenlerin çoğunun, mevcut yıldızların pek çoğunu sevmediğini ortaya koydu. Formlara, Türkiye'nin yıldız şarkıcılarından eksikleri değil, fazlaları olduğunu not düşen 'Popstar' adaylarına 'sevdikleri' ve 'sevmedikleri' şarkıcılar da soruldu. 
   
   Oylar Minik Serçe'ye 
   YÜZDE 60'ı erkek, yüzde 40'ı kadın olan adayların hepsi "Sevdiğiniz şarkıcılar" hanesine bir ya da birkaç isim yazdı. Adaylardan yüzde 40'ı "Sevmediğiniz şarkıcılar" bölümünü boş geçti. Diğerleri ise bir ya da birkaç ismi forma yazdı. Yüzde 48.5'i üniversite mezunu ya da öğrencisi, yüzde 41'i lise öğrencisi veya mezunu, yüzde 10.5'i ise ortaokul mezunu olan adayların "sevilen şarkıcılar" ve "sevilmeyen şarkıcılar"da eğitim durumlarına göre oranları değişse de zirveye yerleştirdikleri isim aynı çıktı. 
   "Sevilen"ler zirvesinde Sezen Aksu yer alırken "Sevilmeyenler"in liste başı Petek Dinçöz oldu. 
   
   
</TEXT>
</DOC>
