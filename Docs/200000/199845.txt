<DOC>
<DOCNO> 199845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sontur18.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rengi yeşile dönüşen patatese dikkat .. 
</HEADLINE>
<TEXT>

     Güneş altında ya da yüksek neme sahip ortamlarda uzun süre bekletilen patateslerin renginin sarıdan yeşile dönüştüğü belirtilerek, rengi yeşile dönüşen patateslerin içerdikleri ''solanim'' adı verilen bir madde nedeniyle zehirleme etkisi yapabileceği bildirildi. 
     Selçuk Üniversitesi SÜ Ziraat Fakültesi Bahçe Bitkileri Bölümü Öğretim Üyesi Prof. Dr. Fevzi Ecevit, AA muhabirine yaptığı açıklamada, patatesin, tahıllardan sonra en önemli bitkisel besin kaynağı olduğunu söyledi. 
     Tüm dünyada olduğu gibi Türkiye'de de yüksek miktarda tüketilen patatesin, bazı standartlara dikkat edilmediği takdirde zehirlenmelere yol açabileceğini vurgulayan Ecevit, halkın büyük bir bölümünün patatesle gelen tehlikeler konusunda yeterli bilgiye sahip olmadığını belirtti. Ecevit, çeşitli nedenlerle oluşan renk değişikliklerinin patatesin istenilen standartlara uygun olup olmadığını gösteren en önemli belirti olduğuna dikkati çekti. 
     ''Yeşillenmiş patatesler içerdikleri solanim adı verilen bir madde nedeniyle zehirleme etkisi yapabilir'' diyen Ecevit, şunları kaydetti 
     ''Güneş altında ya da yüksek neme sahip ortamlarda uzun süre bekletilen patateslerin rengi, sarıdan yeşile döner. Bu yeşillenme patateste, tüm yeşil bitkilerde bulunan klorofil maddesinin de arttığını gösterir. Bir kısmı ya da tamamı yeşil renge bürünmüş patatesler, bu madde nedeniyle zehirleme etkisi yapabilir. Patatesteki yeşil rengin koyuluğu arttıkça zehirleme etkisi de artar. Bu tür patatesleri yiyen kişinin vücut direnci zayıf ise sonuç ölüme kadar varabilir.'' 
     
     PAZARDA DENETİM ŞART 
     SÜ Ziraat Fakültesi Tarla Bitkileri Bölümü Öğretim Üyesi Yrd. Doç. Dr. Yüksel Kan ise ''Patatesin yeşil renkli bölümlerinde olan solanim maddesinin oluşumu önce kabukta başlar. Zamanla derine doğru ilerleyerek patatesin tamamını kaplar'' dedi. 
     Bu tür patateslerin tüketiciye ulaşmasının engellenmesi ve yeşil patates tüketmenin zehirlenmelere neden olabileceği konusunda vatandaşların uyarılması gerektiğini ifade eden Kan, şunları kaydetti 
     ''Yeşillenmiş patates satışının engellenmesi için manavlarda ve pazar yerlerinde denetimler artırılmalıdır. Burada en büyük görev, gıda maddelerinin satışını denetleyen belediyelere düşmektedir. Bu konuda öncelikle belediyeler üniversitelerle işbirliği yaparak yemeklik patates standardını net bir şekilde belirlemelidir.'' 
     
</TEXT>
</DOC>
