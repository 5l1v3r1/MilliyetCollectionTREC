<DOC>
<DOCNO> 191550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sondun10.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta art arda şiddetli patlamalar 37 ölü, 22 yaralı... 
</HEADLINE>
<TEXT>

     Bağdat'ta, Uluslararası Kızılhaç Örgütü'nün merkezi önünde bomba yüklü bir aracın havaya uçmasıyla meydana gelen ilk patlamada en az 37 kişinin öldüğü bildirildi. 
     Reuters ajansı muhabiri, ilk patlamadan sonra enkazda yatan cesetleri gördüğünü kaydetti. 
     İlk patlamadan birkaç dakika sonra Sanayi Bakanlığı binası yakınında ikinci patlama meydana gelmişti. 
     
     BOMBA YÜKLÜ BİR AMBULANS 

     Irak'ın başkenti Bağdat'ta bu sabah Kızılhaç merkezi önünde meydana gelen patlamada bomba yüklü bir ambulansın kullanıldığı bildirildi. 
     Kızılhaç görevlisi Sabah Ali İhsan, saldırıda Irak'a ait bir ambulansın kullanıldığını, Iraklı bir polis yetkilisi de patlamaya intihar saldırısının yol açtığını söyledi. 
     Polis yetkilileri, Kızılhaç binası önünde meydana gelen patlamaya bir araca yerleştirilen bombanın yol açtığını, aracın şoförü ile büyük olasılıkla yoldan geçen bir kişinin öldüğünü belirttiler. 
     Irak'ın başkenti Bağdat'taki Kızılhaç merkezinin önünde meydana gelen patlamadan sonra ilk belirlemelere göre 12 cesedin morga götürüldüğü bildirildi. 
     Fransız Haber Ajansı AFP ve İngiliz Reuters ajansının Bağdat'taki muhabirleri, en az 12 cesedin morga kaldırıldığını, ölenler arasında yabancıların bulunduğunu bildirdiler. 
     Ancak ölü sayısı ilerleyen saatlerde 37'ye yükseldi. 
     Bu arada, Uluslararası Kızılhaç Örgütü sözcüsü Nada Dumani de, ölenler arasında örgüt görevlileri bulunduğunu belirtti, ancak başka ayrıntı vermedi. 
     Dumani, normalde binada çoğu Iraklı 100 kişinin çalıştığını, patlama sırasında binada kaç kişinin bulunduğunun bilinmediğini söyledi. 
     Kızılhaç görevlilerinden biri de, patlamada hasar gören binanın içindeki bazı kişilerin de öldüğünden ya da yaralandığından endişe edildiğini söyledi. 
     Sokağın su ile kaplı olması nedeniyle, patlamada ana su borusunun hasar gördüğü sanılıyor. 
     İlk patlamanın ardından Sanayi Bakanlığı binasının bulunduğu bölgede de patlama olduğunu kaydeden görgü tanıkları, ayrıca iki patlama sesinin daha duyulduğunu belirtiyor. 
     Ambulanslarla birlikte Amerikan birlikleri ve Irak polisinin geldiği bölgenin kordon altına alındığı kaydedildi. 
     
     HAVAYA UÇTU 

     Bağdat'taki AFP muhabiri, sabah saatlerinde meydana gelen patlamadan ilkinin Uluslararası Kızılhaç Örgütü'nün merkezi önünde bomba yüklü bir aracın havaya uçmasıyla meydana geldiğini ve Kızılhaç önünde bulunan 2 aracın tamamen yandığını aktardı. 
     İlk patlamanın ardından birkaç dakika sonra Sanayi Bakanlığı binası yakınında ikinci patlama meydana geldi. 
     
     EŞŞAAB KARAKOLU DA VURULDU 

     Irak'ın başkenti Bağdat'taki Eşşaab bölgesindeki karakola roketli saldırı düzenlendi. 
     Eşşaab semtinin kalabalık bir yerinde bulunan karakola, TSİ 08.05'te düzenlenen saldırıda ölen ve yaralananların sayısı henüz belli olmadı. 
     Karakolda bulunan Amerikan askeri ve Irak polisinin yanı sıra çevrede bulunanlar arasında da ölen ve yaralananlar olduğu ve karakola giden yolların Amerikan güvenlik kuvvetlerince kapatıldığı belirtiliyor. 
     Bu arada, çok sayıda ambulansın ölü ve yaralı taşıdığı bildirildi. 
     
     İSPANYOL ASKER KAZA KURŞUNU KURBANI 

     Öte yandan, Irak'ın güneyindeki Divaniye'de dün kaza kurşunuyla yaralanan İspanyol askerinin ameliyat edilmesine rağmen kurtarılamadığı bildirildi. 
     İspanya Kara Kuvvetleri'nde çavuş rütbesi taşıyan 29 yaşındaki Luis Puga Gandar'ın silahını temizlemekte olan bir asker arkadaşı tarafından kazara vurulduğu, ağır yaralı olarak ameliyata alınan çavuşun kurtarılamadığı belirtildi. 
     Çavuş Gandar'ın savaşın sona ermesinden sonra Irak'ta ölen üçüncü İspanyol askeri olduğu belirtiliyor. 
     
</TEXT>
</DOC>
