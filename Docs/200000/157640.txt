<DOC>
<DOCNO> 157640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/soneko12.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener BTC'nin 2005 yılına kadar bitmesi için çaba gösteriyoruz 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Azerbaycan petrolünü Türkiye ve dünya pazarına ulaştıracak Bakü-Tiflis-Ceyhan BTC boru hattı projesinin 2005 yılına kadar tamamlanması için hükümet olarak gerekli çabanın gösterildiğini söyledi. 
     Şener, Ankara'da, ANS Azerbaycan News Service televizyonunun Ankara Temsilcisi'ne yaptığı açıklamada, ''BTC projesi Türkiye için çok önemli bir proje. Asıl önemli olan projenin inşaat çalışmalarının en kısa zamanda tamamlanarak Azerbaycan'nın doğal enerji kaynaklarının batıya naklinin başlanmasıdır'' dedi. 
     Katılımcı ülkeler arasında yapılan anlaşmada, proje inşaatının 2005 yılında tamamlanmasının öngörüldüğünü hatırlatan Şener, BTC'nin güvenliği konusunun Türkiye ve katılımcı ülkeler açısında son derece önemli olduğunun altını çizerek, ''güvenlik konusunda herhangi bir sorun yaşanmamaktadır'' ifadesini kaydetti. 
     İnşaat çalışmalarının tamamlanma sürecindeyken bazı sorunların yaşanabileceğini ifade eden Şener, bu sorunların karşılıklı görüşmeler neticesinde ortadan kaldırılabileceğini kaydetti. 
     
     NAHCİVAN'LA SINIR TİCARETİ 
     Şener, açıklamasında, Nahcivan ile sınır ticaretine de değinerek, hükümetin ülke ekonomisinin kalkınması amacıyla sınır ticaretine önem verdiğini, Nahcivan'la sınır ticaretinin tekrar başlatılması için gerekli çalışmaların yapıldığını bildirdi. 
     Abdüllatif Şener, bölgede gerçekleştirilecek sınır ticaretinin Türkiye ve Nahcivan için önemli olduğunu kaydetti. 
     
</TEXT>
</DOC>
