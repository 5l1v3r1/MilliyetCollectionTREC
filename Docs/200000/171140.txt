<DOC>
<DOCNO> 171140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sondun25.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Saddam'ın oğullarının fotoğraflarını yayınlamayı planlıyor 
</HEADLINE>
<TEXT>

     ABD'nin, Irak'ın devrik Devlet Başkanı Saddam Hüseyin'in oğullarının öldürüldüğünü kanıtlamak için, fotoğraflarını yayınlamayı planladığı bildirildi. 
     Adının açıklanmasını istemeyen bir yetkili, Reuters'e yaptığı açıklamada, Uday ve Kusay'ın fotoğraflarının bugün yayınlanmasının muhtemel olmadığını, ancak ''bunun planlandığını'' kaydetti. 
     Uday ve Kusay'ın profilden çekilmiş fotoğraflarını gören yetkili, yüzlerinin görüntüsünün ''korkunç'' olduğunu, ancak tanınabilecek durumda bulunduğunu belirtti. 
     
     "Kanıtları sunacağız" 

     Irak'taki Amerikan güçlerinin komutanı Ricardo Sanchez, Saddam Hüseyin'in oğulları Uday ve Kusay'ın Musul'daki çatışmada öldüklerinin kanıtını Irak halkına sunacaklarını söyledi. 
     Sanchez, yaptığı basın toplantısında, diş örneklerinin, X ışınlarının ve Saddam rejiminden 4 üst düzey şahsiyetin, Uday ve Kusay'ın kesinlikle çatışmada öldükleri sonucuna varmalarını sağladığını söyledi. 
     Uday ve Kusay'ın gerçekten öldüklerinden şüphe duyan Iraklıların kaygısını yatıştırmaya çalışan Sanchez, ''Müttefiklerin, Saddam'ın oğullarının öldüğünün kanıtını uygun zamanda Irak halkına göstereceğini'' belirtti. 
     Sanchez, CNN'e açıklamasında da Uday ve Kusay'ın ölümlerinin, Saddam rejiminin kalıntılarına karşı yapılan operasyonlarda dönüm noktası olabileceğini söyledi. 
     Evde saklanan kişilerin öldürülmesi kararını da savunan Sanchez, bunun oradaki komutan tarafından alınan doğru bir karar olduğunu belirterek, ''Bizim görevimiz bulmak, öldürmek ya da ele geçirmek'' dedi. 
     Nihai amaçlarının Saddam'ı ele geçirmek olduğunu belirten Sanchez, ''Saddam bir daha asla iktidara gelmeyecek. Irak halkının özgürlüğünü garanti ediyoruz'' diye konuştu. 
     
</TEXT>
</DOC>
