<DOC>
<DOCNO> 152236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/siyaset/siy10.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
SEDAT PEKER'e 'çete'den tahliye 
</HEADLINE>
<TEXT>

DGM'de çıkar amaçlı suç örgütü kurmaktan yargılanan Sedat Peker'in, cezaevinde kaldığı süre göz önüne alınarak tahliyesine karar verildi 
     BERİL ÖZCAN İstanbul 

     'Çıkar amaçlı suç örgütü kurmak ve yönetmek' iddiasıyla yargılanan Sedat Peker, tahliye edildi. İstanbul 1 No'lu DGM'deki duruşmaya, tutuklu sanıklar Sedat Peker ile Ersin Kuştemir katıldı. Söz alan Peker, cezaevinde bulunduğu dönemde, İçerenköy'de bir kişinin öldürülmesiyle sonuçlanan olaya neden olduğu öne sürülen genç kızın sevgilisi olmadığını belirtti. Peker, bu genç kızın da aralarında bulunduğu 25 öğrenciye burs verdiğini kaydetti. 
     
     'Belinden rahatsız' 
     Avukatı Bülent Kılıç ise Peker'in belinden rahatsız olduğunu belirterek, tahliyesini istedi. Kuştemir'in avukatı da müvekkili için tahliye talebinde bulundu. Mahkeme, Peker ve Kuştemir'in tutuklu kaldıkları süreyi dikkate alarak tahliyelerine karar verdi. 
     Peker'in tahliye kararını duyan akraba ve yakınları, birbirlerine sarılarak sevinç gösterisinde bulundu. Duruşmayı izleyenler arasında türkücü Küçük Onur ile eski FB'li futbolcu Bülent Uygun da yer aldı. 
     
     İfadesi alındı 
     Duruşmanın ardından İstanbul DGM Cumhuriyet Savcısı Cengiz Hacıosmanoğlu'nun odasına alınan Peker'in, sevgilisi olduğu öne sürülen kızın erkek arkadaşına yönelik silahlı saldırıda başka bir kişinin öldürülmesine ilişkin ifadesine başvuruldu. Peker, daha sonra tahliye işlemleri yerine getirilmek üzere yeniden Tekirdağ F Tipi Cezaevi'ne götürüldü. 
     


SİYASET 
















</TEXT>
</DOC>
