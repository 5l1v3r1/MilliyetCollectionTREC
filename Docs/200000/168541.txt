<DOC>
<DOCNO> 168541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sonspo02.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor-Austria Wien maçında olay.. 
</HEADLINE>
<TEXT>

     Yeni sezona hazırlık çerçevesinde Avusturya'nın Bruck A.D.Mur kentinde kampını sürdüren Trabzonspor'un bugün Austria Wien ile yaptığı hazırlık maçında olaylar çıktı. Karşılaşma, 30. dakikada iptal edildi. 
     Trabzonspor kamp yerine takriben 150 kilometre mesafedeki Würmla köyünde, hafif yağmur altında dostça başlayan karşılaşmanın 9. dakikasında Sommer rakibine elle yaptığı müdahale üzerine kırmızı kart görerek oyun dışı kaldı. 
     Avusturyalı hakem Sober, 22. dakikada ise bir sarı kartı olan Hüseyin'e kırmızı kart gösterince, Teknik Direktör Samet Aybaba, sahaya girerek hakeme çıkıştı ve ''hazırlık maçında böyle kararların alınmasının kabul edilemeyeceğini'' belirterek, oyuncuları saha dışına çağırdı. 
     Bu arada, Aybaba hakemle tartışırken, Trabzonsporlu Fatih hakeme tokat attı. 
     Austria Wien yöneticilerinin de araya girmesiyle Trabzonspor yeniden sahaya döndü. Ancak oyunun sertleşmesi üzerine, 30. dakikada Teknik Direktör Samet Aybaba, oyuncuları saha dışına çıkararak, karşılaşmanın iptal edildiğini söyledi. 
     Bu arada karşılaşmanın sakin geçen ilk 22 dakikası içinde Austria Wien, 16. dakikada Rusfeld'in ayağından bir gol kazandı. 
     Avusturyalı hakem Sober, Trabzonspor soyunma odasına girip oyuncu ve yöneticilerle görüştükten sonra, kırmızı kart gören Sommer ve Hüseyin ile kendisine tokat atan Fatih'i FİFA'ya şikayet edeceğini söyledi. 
     
</TEXT>
</DOC>
