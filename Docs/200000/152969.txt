<DOC>
<DOCNO> 152969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sondun35.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı aşiret reisi Saddam'ın ailesini korumaya hazır... 
</HEADLINE>
<TEXT>

     Iraklı aşiret lideri Fener Ahmed Sfok El Faysal, Saddam Hüseyin'in savaştan kaçan eşiyle kızlarını korudukları yolundaki haberleri yalanladı. 
     Rabia'daki Şamar aşireti şeyhi El Faysal, Saddam'ın ailesinin kendilerine sığınmadığını, böyle bir durum olması ve korunma istemeleri halinde bunu sağlayacaklarını söyledi. 
     El Faysal, savaş sırasında, bazı üst düzey Iraklı yetkililerin aile üyelerinin bölgeden geçtiğini, ancak kim olduklarını ve nereye gittiklerini kendilerine söylemeyi reddettiklerini belirtti. 
     Bazı basın-yayın organlarında yer alan haberlerde, Saddam'ın ailesinin savaş sırasında Suriye'ye kaçtığı, daha sonra geri gönderildiği ve Şamar aşireti tarafından korunduğu ileri sürülmüştü. 
     İlgili haberleri yalanlayan El Faysal, ''Eğer burada olsalardı bilirdik'' dedi. 
     Saddam'ın eşi Sacide ile kızlarının, kendilerine gelip korunma istemeleri halinde ne yapacaklarının sorulması üzerine El Faysal, ''Eğer buraya gelirlerse konukseverliğimizi gösteririz. Bu bizim, Araplar olarak adetimizdir. Aranan Saddam, ailesi değil'' şeklinde konuştu. 
     




</TEXT>
</DOC>
