<DOC>
<DOCNO> 183455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sontur10.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Miras için kocasını el bombasıyla öldürtmek istedi... 
</HEADLINE>
<TEXT>

     Türkiye Petrolleri Anonim Ortaklığı'nda çalışan bir güvenlik görevlisinin evine gerçekleştirilen bombalı saldırıyı araştıran polis, olayın güvenlik görevlisinin eşinin azmettirmesi sonucu gerçekleştiğini tespit etti. 
     Altındağ'da, TPAO güvenlik görevlisi Necati Y. ve Gökhan K.'nın kaldığı gecekonduya geçen ay yapılan bombalı saldırıyı araştıran polis, saldırganların kullandığı aracın plakasını belirledi. 
     Cinayet Büro Amirliği ekiplerinin çalışması sonucu olayla ilgili olarak İsmail B. ve Rasim D., yakalandı. Gözaltına alınan kişiler, ifadelerinde, Necati Y.'yi öldürmek için eşi Fadik Y. ile 20 milyar lira karşılığında anlaştıklarını söylediler. 
     Fadik Y.'nin kendilerine 4 el bombası verdiğini anlatan saldırganlardan İsmail B., olay gecesi Necati Y.'nin eşinden ayrı kiraladığı evini telefonla arayarak evde olduğunu belirlediklerini, bunun üzerine el bombasının pimini çekip bacadan attığını söyledi. Bombanın büyük gürültü çıkarması üzerine paniğe kapıldığını ve diğer bombaları kullanmadığını belirten İsmail B., gözcülük yapan Rasim D. ile arabaya binerek kaçtıklarını bildirdi. 
     Olayla ilgili olarak Necati Y.'nin eşi Fadik Y. de gözaltına alındı. Alınan bilgiye göre, Fadik Y. ifadesinde, eşinin Batman'dan Ankara'ya tayin olduktan sonra evini terk ederek başka bir evde yaşamaya başladığını söyledi. Eşinin kendisini aldattığını öne süren Fadik Y., anlaştığı kişilere verdiği el bombalarını eşinin Batman'dan getirdiğini anlattı. 
     Emniyet yetkilileri, Necati Y.'nin TPAO görevlisiyken Batman'da terör örgütüyle zaman zaman çatışmaya girdiğini ve üzerinde iki ev tapusu bulunduğunu belirterek, olayın mirastan kaynaklandığına dair ellerinde bilgi olduğunu kaydettiler. 
     Olaya annesinin planları doğrultusunda karıştığı bildirilen Necati Y. ve Fadik Y.'nin 18 yaşındaki kızı Yasemin Y. de gözaltına alındı. 
     Güvenlik görevlisi ve arkadaşının hafif sıyrıklarla atlattığı saldırıyla ilgili soruşturmanın çok yönlü sürdürüldüğü bildirildi. 
     
</TEXT>
</DOC>
