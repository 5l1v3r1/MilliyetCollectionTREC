<DOC>
<DOCNO> 161297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sontur03.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Harry Potter'ın setini sinekler istila etti... 
</HEADLINE>
<TEXT>

     Harry Potter filminin üçüncüsünün devam eden çekimleri, İskoçya'daki sinekler yüzünden büyük darbe yedi. Set ekibi, yağmur ve bölgede bulunan sinekler yüzünden nefes bile alamazken, bazı sahnelerin İngiltere'ye alınması kararlaştırıldı. 
     BBC'nin internet sitesinde yer alan habere göre, ''Harry Potter and the Prisoner of Azkaban'' adlı yapımın çekimleri, kötü doğa koşulları yüzünden iki hafta geriden gidiyor. 
     Sürekli devam eden yağmurun yanı sıra, oyuncular ve set ekibi, İskoç sineklerinin de kurbanı oldu. Sadece bu bölgede bulunan sineklerin musallat olduğu ekip, hiçbir sinek ilacının önünde duramadığı bu küçük yaramazlar yüzünden yapımcılara başvurarak, çekimlerin kaydırılmasını istedi. 
     İskoçya Dağları'nda yaklaşık 2-3 haftadır aralıksız devam eden yağmur yüzünden zemin de kayganlaşırken, kimi yerlerde yürümek bile imkansız hale geldi. 
     Yapımcılar, filmin en önemli sahnelerinden Hogwart Köprüsü'nün çekimlerini İngiltere'ye taşımaya karar verdi. İngiltere'de yeni kurulacak sette köprünün inşa edileceği, bunun masraflarının da hayli kabarık olduğu belirtildi. 
     J.K Rowling'in aynı adlı yapıtından beyazperdeye uyarlanan ''Harry Potter'' serisinin ilki ''Harry Potter ve Felsefe Taşı'' 2001'de, ''Harry Potter ve Sırlar Odası'' 2002'de gösterime girmişti. 
     Çekimleri süren ''Harry Potter and the Prisoner of Azkaban'' 2004'te, ''Harry Potter and the Goblet of Fire'' ise 2005'te seyirciyle buluşacak. Yönetmenliğini Chris Columbus'un üstlendiği filmde, Harry Potter'ı küçük oyuncu Daniel Radcliffe canlandırıyor. 
     
</TEXT>
</DOC>
