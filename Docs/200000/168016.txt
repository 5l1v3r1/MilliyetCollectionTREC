<DOC>
<DOCNO> 168016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sondun38.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk işçi, Almanya'yı AİHM'de yine mahkum ettirdi 
</HEADLINE>
<TEXT>

     Avrupa İnsan Hakları Mahkemesi'nin AİHM 17 yargıçtan oluşan ve temyiz niteliği taşıyan büyük dairesi, Asım Şahin isimli bir Türk göçmen işçisinin, Alman sevgilisinden olan kızıyla görüşmesinin yasaklanması sonucu yaptığı şikayet başvurusunda Almanya'yı suçlu buldu. 
     AİHM'nin büyük dairesi, Şahin'in başvurusuyla ilgili olarak, Avrupa İnsan Hakları Sözleşmesi'nin AİHS ayrımcılığın yasaklanmasıyla ilgili 14. maddesinin Almanya tarafından ihlal edildiği görüşüne vardı. 
     Karar uyarınca Almanya, 52 yaşında olduğu belirtilen Şahin'e, mahkeme masrafları da içinde olmak üzere toplam 24 bin 500 euro maddi tazminat ödeyecek. 
     Şahin, 1996 yılında AİHM'ye yaptığı başvuruda, 1988 yılında doğan kızıyla görüşmesinin 1990 yılından sonra çocuğun annesi tarafından engellendiğini ve bu konuda Alman makamlarına yaptığı şikayetlerin her seferinde sonuçsuz kaldığını bildirmişti. 
     AİHM, 2001 yılında aldığı daha önceki kararda, Almanya'nın AİHS'nin ayrımcılığın yasaklanmasına ilişkin 14. maddesiyle birlikte, ''aile yaşamına saygı ilkesiyle'' ilgili 8. maddesini ihlal ettiği görüşüne varmış ve Şahin'e 60 bin Alman Markı ödenmesini kararlaştırmıştı. 
     Alman hükümeti, daha sonra bu karara itiraz ederek, başvurunun temyiz özelliği gören AİHM'nin büyük dairesinde incelenmesi talebinde bulunmuştu. 
     
</TEXT>
</DOC>
