<DOC>
<DOCNO> 158630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/spor/ydilmen.html </URL>
<DATE> 2003/05/24/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Fenerbahçe'nin hatası 
</HEADLINE>
<TEXT>

     
Skorbord      En iyi antrenör skorbordda yatar. Fenerbahçe yeryüzünün en büyük antrenörü ile anlaştı. Bu hoca on tane Şampiyonlar Ligi Kupası kaldırmış. 20 yıl şampiyonluklar görmüş, kariyerinde ikincilik yaşamamış. Özel hayatında da zemzem suyu ile yıkanmış, adı hiçbir dedikoduya karışmamış. Atatürk havaalanında binlerce Fenerbahçeli karşılamış, omuzlara alınmış. Hazırlık çalışmaları başlamış, gazeteler yazıyor Fenerbahçe 60 kilo verdi. Fenerbahçe komando eğitimi yapıyor, yıllardır böyle çalışırken görmedik. Ardından lig başlıyor. Galibiyet, beraberlik, mağlubiyet derken, Fenerbahçe 0 - Adanaspor 1, Samsunspor 2 - Fenerbahçe 1, Galatasaray 2 - Fenerbahçe 0. Sonra ne olacak Bir an önce bundan kurtulalım denecek. Medya için isim önemli değil. Önemli olan SKORBORD. 
     
Fatih Terim      Ligin şampiyonu bu hafta belli olabilir. Beşiktaş'a bir puan bile yetiyor. Beşiktaş taraftarı sekiz yıl aradan sonra şampiyonluk görmek üzere ve çok heyecanlı. Hatta yenilgiye tahammülü yok. Maçın skoruna göre agresif olmaları da muhtemel. Bu yıl başlayan Fatih Terim'e tepki modasının devam etmemesini diliyorum. Fatih Terim, Türkiye'de devrim yaratmıştır. Bugün ligimizin tamamına yakınında yerli hocalar görev alıyor. Terim'in başarısı bu kapıyı açtı. Zaten hocanın başarılarını yazmaya kalksam Ediz bana "yerin bitti" der. Terim, çok iyi bir insan olmasının yanında iyi bir teknik direktör. Beşiktaşlı taraftarın görevi yazılarda okuduğumuz gibi Terim'i çiçeklerle karşılamaktır. Haa bu arada Beşiktaş'ın sembol oyuncularından Şifo Mehmet'in jübilesi de hiç birimize nasip olmamıştır. Çünkü Milan maçı ile futbolu noktaladı. Mehmet'e yakışır bir biçimde. Dünya devi Milan'ın başında Terim vardı. Bir telefonla, hiçbir şey beklemeden Beşiktaş İnönü Stadı'na Milan'ı getirdi. O günden sonra ilk kez İnönü'ye gelecek. Beşiktaşlılar lütfen unutmasın. 
     
BİR ANI      Fenerbahçe'nin Veselinoviç ile şampiyon olduğu yıl iki kişi idmanımıza geldi. Bir tanesi 20 yaşlarında, diğeri 30 yaşlarında. Büyük olanı, "Kardeşim kan kanseri. Kısa bir ömrü kaldı. Tek dileği var, sizlerle antrenmana çıkmak" dedi. Biz de hocamızdan rica ettik, genç arkadaşımızı idmana aldık. Ona forma giydirdik. Yakından ilgilendik. Hatta antrenman bitiminde formasını çıkarmış, üstü çıplak dolaşırken, kendisini uyardık, "Hemen duşa git, kötü olma" diye. Hepimiz çok mutluyduk. Ama kısa süre sonra enayi yerine konduğumuzu öğrendik. Çünkü o çocuk hasta filan değilmiş. Kız arkadaşına Fenerbahçe'de oynadığını söylemiş ve "Dörtte idmanım var, gel izle" demiş. 
     
     
     

</TEXT>
</DOC>
