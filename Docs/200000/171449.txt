<DOC>
<DOCNO> 171449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sontur11.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkese sağlık sigortası geliyor... 
</HEADLINE>
<TEXT>

     Tüm vatandaşları sağlık güvencesine almayı hedefleyen ''Genel Sağlık Sigortası'' ile ilgili çalışmalar sürdürülüyor. 
     Çalışma ve Sosyal Güvenlik Bakanlığı ile Sağlık Bakanlığı'nca sürdürülen çalışmalar kapsamında, toplumun tamamının sağlık açısından güvence altına alınması öngörülüyor. 
     Genel Sağlık Sigortası'nın kurulması için Sağlık Bakanlığı'nca Sağlıkta Dönüşüm Projesi kapsamında bazı çalışmalar yürütülüyor. 
     Buna göre, ödeme gücü olmayanları tespit etmek üzere bir fakirlik sınırı belirlenecek. Vatandaşların ödeme gücünü belirlemeye yarayacak bir değerlendirme sistemi kurulacak. 
     Ödeme gücü olmayanların primlerini kısmen veya tamamen kamu kaynakları ile karşılamak üzere kaynak oluşturulacak. 
     Şu anda sosyal güvencesi bulunmayanların primlerini toplamaya yönelik bir sistem kurulacak. 
     
     SAĞLIK SİGORTASI DİĞERLERİNDEN AYRILACAK 
     Sağlık primleri havuzu, sosyal güvenliğin diğer dallarından ayrılarak kendi iç dengeleri kurulacak. 
     Sağlık hizmetlerinde temel teminat paketi belirlenecek. 
     İl ve gerektiğinde ilçe düzeyinde sağlık hizmet ihtiyacını belirlemeye yönelik demografik ve epidemiolojik özelliklere dayalı ihtiyaç tespiti yapacak bir yapı oluşturulacak. 
     Belirlenmiş ihtiyaçlar doğrultusunda, birinci basamak sağlık kuruluşları ve hastanelerden hizmet satın almak için sözleşmeler yapmak üzere mekanizmalar oluşturulacak. 
     Bunların yanında Türkiye'de sağlık finansmanıyla ilgili bilgi eksikliğini gidermeye yönelik bir ''Ulusal Sağlık Hesabı'' sistemi kurulacak. Böylece sağlık sektöründe kaynakların nereye ve ne kadar harcandığı yıllık bazda takip edilecek. 
     
     ÖZEL SİGORTACILAR TAMAMLAYICI OLACAK 
     Genel Sağlık Sigortası'nın kurulmasının yanında özel sağlık sigortacılığının da gelişimi desteklenecek, özel sigortaların tamamlayıcı rol ile sistemde bulunmaları sağlanacak. 
     Genel Sağlık Sigortası'nın kapsadığı temel teminat paketine ilave olarak hizmet almak isteyenler özel sigorta yaptırabilecekler ve hizmetlerini bu özel sigortalar aracılığıyla alabilecekler. Bu anlamda özel sigortacılık teşvik edilecek. 
     Mevcut sosyal güvenlik kuruluşlarındaki emeklilik sigortası ile sağlık sigortası birbirinden ayrılacak, sağlık sigortası işlemleri tek çatı altında toplanacak. 
     Her Türk vatandaşı sigorta kapsamına alınacak ve tek numara sistemi benimsenecek. Bu numara MERNİS numarası olacak. 
     Primi yatırma veya sigortasız olma sorununun muhatabı sağlık kuruluşları olmayacak, bunu sigorta kurumu takip edecek. 
     Hizmet üretenlere geri ödeme tek elden, düzenli ve zamanında yapılacak. 
     
</TEXT>
</DOC>
