<DOC>
<DOCNO> 199604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sontur20.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Valinin tecrübesi, ikinci faciayı önledi... 
</HEADLINE>
<TEXT>

     Karaman'ın Ermenek İlçesi'nde meydana gelen grizu patlamasının hemen sonrasında, göçük altında kalan işçileri kurtarmak için diğer işçilerin kömür ocağına girmesini engelleyen Karaman Valisi İsmet Metin'in, ikinci bir faciayı önlediği ortaya çıktı. 
     Özsayan Madencilik'e ait kömür ocağında, 22 Kasım'da 10 işçinin göçük altında kalarak ölmesi ile sonuçlanan grizu patlamasında Karaman Valisi İsmet Metin'in tecrübesi, yeni can kayıplarının yaşanmasına engel oldu. 
     Grizu patlaması sonrası yaptığı çalışmalarla takdir toplayan Vali Metin'in, olayın yaşandığı gece, göçükte kalan arkadaşlarını kurtarmak isteyen işçilerin korunmasız bir şekilde maden ocağına girmesini engel olmasının birçok kişinin hayatını kurtardığı ortaya çıktı. 
     Türkiye Taş Kömürü Kurumu Genel Müdürlüğü Kaza Kurtarma Başmühendisi Muammer İnan, olay sabahı ocağa girdiklerinde olağanüstü bir durumla karşılaştıklarını ve içerde normalden yüzlerce kat fazla karbonmonoksit gazı olduğunu tespit ettiklerini söyledi. 
     Kömür ocağına korumasız giren bir kişinin 1 saniye bile yaşama şansı olmadığını vurgulayan İnan, ''Bizler bile tecrübeli olduğumuz halde maske kullanarak zorlukla çalıştık. Biz gelmeden ocağa kimsenin girmemesi büyük şans. İkinci bir facia yaşanabilirdi. Vali İsmet Metin, kimsenin ocağa sokulmaması talimatını vererek bir felaketi önlemiştir'' dedi. 
     
     VALİ METİN'İN TECRÜBESİ İŞÇİLERİ KURTARDI 
     Zonguldak'ta görev yaptığı dönemde grizu patlamaları ve maden göçüğü olaylarına karşı bir hayli tecrübe edindiğini dile getiren ve o an en doğru kararı vermek zorunda olduğunu söyleyen Karaman Valisi İsmet Metin ise şöyle konuştu 
     ''Bir an geçmişte Erzurum Aşkale'de meydana gelen bir patlamada ocağa tedbirsiz olarak giren ve hayatını kaybeden kurtarma ekibi aklıma geldi. Burada da durum aynıydı. Telefonda bana ilk anlatılanları değerlendirdiğimde ocakta canlı yaşayamayacağını anladım. İçeriye hemen girilmesi konusunda istekler vardı. Fakat ikinci bir faciaya sebep olmamak için yetkililere profesyonel ekipler gelmeden kimsenin ocağa girmemesini emrettim. Orada ne gerekli cihazlar ne de kurtarma ekibi vardı. Hayatını kaybeden işçiler hepimizi üzdü. Fakat duygusal değil akıllı davranmak zorundaydık.'' 
     
     İŞÇİLER, VALİYE MİNNETTAR 
     Kazanın hemen ardından ocağa girmek için çırpındıklarını, fakat içeri alınmadıklarını söyleyen ocak çalışanları ise içerde gaz olabileceğini hiç düşünmediklerini söyledi. 
     Daha sonra kömür ocağında maske ve oksijen tüpleriyle bile zorlukla çalışan kurtarma ekiplerini görünce Vali Metin'in verdiği kararın hayatlarını kurtardığını anladıklarını belirten işçiler, ''Belki o an ocağa girseydik bugün ocakta ölenlerin sayısı 40-50 olabilirdi. Valimizin tecrübesi hayatımızı kurtardı'' dediler. 
     Cenne Köyü Çanakçı Mevkii yakınlarında Özsayan Madencilik Şirketi'ne ait kömür Ocağında 22 Kasım Cumartesi günü grizu patlaması meydana gelmişti. 6 gün süren arama-kurtarma çalışmaları sonucunda kömür ocağından 10 işçinin cesetleri çıkarılmıştı. 
     
</TEXT>
</DOC>
