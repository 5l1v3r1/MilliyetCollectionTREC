<DOC>
<DOCNO> 191867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sonspo23.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaptan Özlem Avrupa Şampiyonası'ndaki gibi olacak... 
</HEADLINE>
<TEXT>

     A Milli Bayan Voleybol Takımı Kaptanı Özlem Özçelik, Japonya'da yapılacak 9. Dünya Kupası'nda, Avrupa Şampiyonası'ndaki başarılı performanslarını sürdürmek istediklerini söyledi. 
     Japonya'ya gitmek üzere Ankara Esenboğa Havaalanı'ndan uçakla gelen bayan milli takım kafilesi, İstanbul Atatürk Havalimanı'nda aktarma yaptıktan sonra, başkent Tokyo'ya hareket edecek. 
     Atatürk Havalimanı'nda açıklama yapan kaptan Özlem, çok yoğun bir çalışma dönemi geçirdiklerini belirterek, ''Avrupa Şampiyonası'nda oynadığımız oyunu Dünya Kupası'nda da sürdürmek istiyoruz'' dedi. 
     Avrupa Şampiyonası'ndan sonra Türk halkının kendilerinden beklentilerinin artığını kaydeden Özlem, şunları söyledi 
     ''Türk halkının destek ve dualarının bizimle olacağını biliyoruz. Çok zorlu bir turnuva olacak. Dünya Kupası'nda oynayacağımız ülkelerin çoğu yeni, elimizden geleni yapacağız. Önemli olan bizim kendi oyunumuz. Disiplinli ve hırslı bir şekilde oynarsak karşımızda kimse duramaz.'' Bu arada, Atatürk Havalimanı'ndaki gümrüksüz satış mağazalarından alışveriş yapan milli takım oyuncuları, daha çok parfüm ve kozmetik ürünleri tercih ettiler. 
     
</TEXT>
</DOC>
