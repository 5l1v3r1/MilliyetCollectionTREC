<DOC>
<DOCNO> 164141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/soneko23.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Ekonomik ve sosyal reformlarla istikrar güçlenecek 
</HEADLINE>
<TEXT>

     Devlet Bakanı Ali Babacan, Türkiye'de ekonomik ve sosyal reformlar yapıldıkça istikrarın güçleneceğine inandıklarını bildirdi. 
     Çeşitli finans kuruluşları ve yatırımcılarla görüşmelerde bulunmak üzere İngiltere'nin başkenti Londra'ya gelen Babacan, gezisinin ikinci gününe sabahın erken saatlerinde düzenlediği basın toplantısıyla başladı. 
     Toplantının başlangıcında bir sunuş yapan Bakan Babacan, görüşmelerinin son derece yararlı ve yapıcı geçtiğini belirtirken, Türkiye'nin son derece önemli bir geçiş sürecinde olduğuna dikkat çekti. Şu an bu sürecin iki önemli ayağı bulunduğunu, bunlardan birincisinin AB'ye giriş ile ilgili hazırlıklar, ikincisinin ise ekonomik reformlar olduğunu anlatan Babacan, ilk yolda da, önemli siyasi reformların gerçekleştirildiğini anlattı. 
     AB'ye giriş hazırlıkları çerçevesinde 6. uyum paketinin TBMM'nin önünde, 7. sinin ise hazırlanmakta olduğunu belirten Babacan, ''Bu reformlar Türk demokrasisini batı demokrasilerinin düzeyine getirecektir'' dedi. 
     Ekonomik reformların da yürüdüğünü, bunların da daha iyi ve rasyonel bir ekonomi yönetimi sağlayacağını belirten Bakan Babacan, 3 Kasım seçimleri sonrasında iş başına gelen güçlü tek parti hükümetinin reform sürecini hızlandırdığını anlattı. 
     AK Parti hükümetinin serbest piyasa ekonomisine dayanan bir politika takip ettiğini de hatırlatan Babacan, gündemlerinin ilk maddesini yabancı yatırımları Türkiye'ye çekmenin oluşturduğunu bildirdi. Özellikle doğrudan yabancı yatırımın geçmişte az olduğunu hatırlatan Bakan, yabancı yatırımcıların Türkiye'de şirket kurmaları ve çalışmalarını kolaylaştıran yasal düzenlemeler sayesinde bunun oranında da artış beklediklerini bildirdi. 
     Bütün bu yaklaşımların ve reformların Türkiye'yi AB standardına getirmek için yapıldığını da kaydeden Bakan Babacan, Londra'da yaptıkları sunuşlarla da hükümetin perspektifini açık biçimde anlattıklarını ifade etti. 
     Bakan Babacan, bir soru üzerine borçlanma sürecinin son derece dinamik olduğuna dikkat çekerken, bu arada borçlanma faiz oranlarının Irak savaşının ardından giderek düştüğünü de belirtti. Babacan, hükümetin önüne yeni fırsatlar geldikçe bunların değerlendirileceğini anlattı. 
     
     ''İŞSİZLERİ DE GÖZETMELİYİZ'' 
     Babacan, devlet Bakanı Mehmet Ali Şahin'in ''kamu sektörü işçileri hala para istiyor ama dışarda asgari ücretle çalışmaya razı binlerce insan var'' şeklindeki açıklamasını değerlendirmesi istenince de, kamu sektöründe fazla işçi çalıştırma sorunu yaşandığına dikkat çekti. Bunu daha rasyonel hale getirmek için bir program uygulanmakta olduğunu hatırlatan bakan Babacan, bu programın gönüllü emekliliği özendirme esasına dayandığını hatırlattı. 
     Sosyal barışın önemine inandıklarını da vurgulayan bakan Babacan, hükümet olarak kamu sektöründe ve özel sektörde çalışan işçiler kadar işsizleri de düşünmek zorunda olduklarını vurguladı. Bakan Babacan ''Unutmamalıyız ki sosyal problemler sadece çalışanların maaşlarıyla sınırlı değil,aynı zamanda işsizler de var ve bu kesimi de gözetmeliyiz'' diye konuştu. 
     
     ''ŞU ANDA ENFLASYON KONTROL ALTINDA'' 
     Bakan Babacan Economics İntellengence Unit tarafından yapılan ''Türk ekonomisi borçlar yüzünden yeni bir krize girecek'' şeklindeki yorumu değerlendirmesi istenince de, yüzlerce kurumun, çok sayıdaki analistinin bu tür yorumlar yaptıklarını, herkesin kendi görüş ve yaklaşımları bulunduğunu hatırlattı. Herkesin istediği gibi düşünmekte serbest olduğunu belirten bakan Babacan, ''Ama rakamlar son derece açık. Sizin söylediğiniz bu yüzlerce tahminden sadece biri. Markete baktığınızda pozitif bir trend yaşandığını ise kimse inkar edemiyor'' dedi. 
     Bakan Babacan, Türkiye'nin geçmişte vatandaşın TL'ye olan güvenilirliğinden dolayı ciddi bir dolara yöneliş sorunu yaşadığını da belirtirken, halkın parasını dolara yatırdığını, hatta çok sayıda firmanın da dövizle iş yaptığını anlattı. Bunun yüksek ve tahmini güç enflasyondan doğan bir sonuç olduğunu belirten Babacan, şöyle dedi 
     ''Ama şu anda enflasyon kontrol altına alındı. Yüzde 29.7 enflasyon başarı sayılmayabilir ama bu oranın yüzde 90'lardan düştüğü göz önüne alınınca bu görece bir başarıdır. Yıl sonu hedefimiz ise yüzde 20 olarak belirlenmiştir. Enflasyon kontrol altına alındıkça, TL'ye ve TL araçlarına güven artıyor.'' Babacan, dalgalı kur rejiminin görünebilir bir gelecekte değiştirme niyetlerinin olmadığını da vurguladı. 
     Merkez Bankası'nın günlük döviz alım-satım rejiminin devam ettiğini de hatırlatan Babacan'a, Merkez Bankası Başkanı Süreyya Serdengeçti de bu yaklaşımın süreceğini belirterek destek verdi. 
     Bakan Babacan öğleden sonra da İngiltere Hazine Bakanı Pual Boteng ile bir görüşme yapacak. Babacan, akşam saatlerinde yurda dönecek. 
     
</TEXT>
</DOC>
