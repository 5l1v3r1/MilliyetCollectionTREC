<DOC>
<DOCNO> 183315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/yasam/yas11.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
SAĞLIK HATTI 
</HEADLINE>
<TEXT>

   
   Erken tanı için el kontrolü yetmez 
   İSTANBUL Milliyet 
   MEME Bilimi Senoloji Derneği Başkanı Prof. Dr. Hilal Ünal, meme kanserinde gerçek erken tanının mamografiyle sağlanabileceğini bildirdi. Prof. Dr. Ünal, şöyle konuştu "Erken tanı, klinik olarak elinize gelmeyen tümördür. Gerçek erken tanı mamografi ile saptayabildiğimiz 1 ya da 1 santimetrenin altındaki tümördür. En deneyimli hekim bile 1 santimetrenin altındaki tümörü bulamaz." 
   
   İkizlerin mutlu sonu 
   DIŞ HABERLER 
   ABD'de geçen cumartesi günü uzun bir operasyonla birbirlerinden ayrılan yapışık ikizler hızla iyileşiyor. Los Angeles Çocuk Hastanesi'nde 24 saat süren "tarihi" ameliyatın ardından, hemşire Keri Covert'yle çekilmiş fotoğrafları yayımlanan ve isimleri gizli tutularak ikizlerin ailesi, şimdi bebeklerin hastaneden çıkacakları günü bekliyor. 
   
   Selülite karşı zeytinyağı 
   ÇUKUROVA Üniversitesi'nden Prof. Ömer Gezerel, zeytinin yağı ve yaprağından ürettiği bitkisel ilaç sayesinde selülit sorununa çözüm bulduğunu öne sürdü. Gezerel, "Selülit sorunu olan 100 kadın üzerinde yaptığımız denemede, 2 - 3 günde bir kez sürülen ilacın bir ayda olumlu sonuç verdiğini gördük" dedi. 
   
   
</TEXT>
</DOC>
