<DOC>
<DOCNO> 167520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/son/sontur15.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
2 gün daha sabredin... Aşırı sıcaklar hafta başında gidiyor 
</HEADLINE>
<TEXT>

     Aşırı sıcak havanın hafta başından itibaren yurdu terk edeceği bildirildi. 
     Meteoroloji Genel Müdürlüğü'nden yapılan açıklamaya göre, aşırı sıcak hava bugün bütün yurtta, yarın da iç ve doğu bölgelerde etkili olacak. 
     Hafta ortasından itibaren bütün yurtta mevsim normallerinin 6 ile 8 derece üzerinde seyreden hava sıcaklığının, yarın Marmara ve Batı Karadeniz bölgelerinde, Pazartesi ve Salı günleri de yurdun kuzey, iç ve doğu kesimlerinde 8 ile 10 derece azalarak, mevsim normallerine inmesi bekleniyor. 
     Yarın Karadeniz üzerinden gelecek serin havayla birlikte, özellikle yurdun kuzey ve iç kesimlerinde yer yer gökgürültülü sağanak yağış görülecek. 
     Buna göre, yarın Marmara'nın doğusu ile Batı Karadeniz'de, Pazartesi günü Marmara'nın doğusu, Karadeniz, İç ve Doğu Anadolu'nun kuzeyinde, Salı günü de yine Marmara'nın doğusu ile Karadeniz, İç Ege, Göller yöresi ile İç ve Doğu Anadolu'nun kuzey kesimlerinde gökgürültülü sağanak yağış etkili olacak. 
     Hava sıcaklığında azalmalar, yarından itibaren Marmara ve Batı Karadeniz bölgelerinde hissedilmeye başlarken, hafta başından itibaren bütün yurtta hissedilecek. 
     
</TEXT>
</DOC>
