<DOC>
<DOCNO> 190880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/siyaset/asiy.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurultayda blok liste ve tüzük gerginliği 
</HEADLINE>
<TEXT>

   CHP kurultayı, blok liste ve Baykal'a 'tek adamlık' yolunu açan tüzüğü engellemeye çalışan muhalefet ile yönetim arasındaki çekişmeye sahne oldu. Retler fazla çıkınca oylama iptal edildi. Vekiller kavga etti. Baykal yuhalandı 
      SALİHA ÇOLAK, EZELHAN ÜSTÜNKAYA, AYDIN HASAN 

   
   CHP'nin 30. olağan kurultayı Genel Başkan Deniz Baykal'ın muhalefetin parti meclisine giriş yollarını tıkayan blok liste ve genel başkan adaylığını zorlaştıran tüzük değişikliğinde direnmesi nedeniyle tartışmalı bir atmosfere sahne oldu. Atatürk Spor Salonu'ndaki kurultay öncesi Baykal, genel merkezde 81 il başkanıyla son ikna toplantısını yaptı ve tüzük değişikliği gereksimini "Kavga kültürünü sona erdirmeliyiz" diye açıkladı. 
   Baykal'a karşı adaylıklarını açıklayan PM üyesi Erol Tuncer, ressam - yazar Bedri Baykam ve eski İstanbul İl Başkanı Cemal Özdemir, kurultay salonuna ayrı ayrı geldiler. Kurultay, muhalefetin kürsüden "inmeme" direnişine de sahne oldu. PM üyesi Adnan Keskin iki kez çıktığı kürsüden Baykal'ı, "Biz bu oyunları biliriz, ben kapıkulu değilim. Kongre parti içi iktidar tarafından işgal ediliyor. Size 19.5 oy çok bile" diye eleştirdi. 
   
   Gençler birbirine girdi 
   Eski genel başkan Altan Öymen de, DSP lideri Ecevit'in de parti içi muhalefete önem vermediğini hatırlatarak, "O bir yerlere geldi. Biz de aynı yere gelmeyelim" dedi. Öymen'in konuşması sırasında CHP'li gençler arasında kavga çıktı. 
   Tüzük değişikliğinin il ve ilçe başkanlıklarına adaylık için delege üye tam sayısının en az yüzde 20'sinin yazılı öneride bulunması zorunluluğunun yanı sıra blok liste uygulamasını getiren 6. maddesi ile genel başkanlığa adaylık için delegenin en az yüzde 20'sinin imzasını şart koşan ve parti meclisinin çarşaf liste ile seçilebilmesini zorlaştıran 8. maddesi büyük gerginliğe yol açtı. 
   Değişiklik aleyhine yapılmak istenen konuşmalar divan tarafından sürekli engellendi. 
   
   Muhalifler oylamaya direndi 
   Tüzüğün çarşaf listeyi zorlaştıran hükmünün toplu oylamasında retler beklenmeyen çoğunlukta çıkınca, divan başkanı delegelerin arasında seyircilerin de olduğu gerekçesiyle oylamanın tek tek isimler okunarak yeniden yapılmasına karar verdi. Muhalifler "delegelere baskı yapılacağı" gerekçesiyle uygulamaya direndi. 
   Ancak delege kartını yakasına takan Baykal ilk oyu "kabul" diyerek kullandı. Bunun üzerine ilk kez bir kongre salonunda Baykal'a büyük çoğunluktan yuh sesleri geldi. 6. maddenin oylamasında 18 milletvekili ve 6 PM üyesi ret oyu verdi.Tartışmalara rağmen 6. madde 265 ret ve 3 çekimser oya karşılık 964 oyla kabul edildi. 6. maddenin oylamasında büyük farkın yakalanması üzerine, 8. madde için toplu oylama yapıldı. Ve bu madde de çoğunluğun oylarıyla kabul edildi. 
   
      Ecevit'i sildiler...    Bir önceki kurultayda salona kürsünün üzerine kurulan merdivenden ışıklar ve dumanlar arasında koşarak giren Baykal, yapılan eleştirileri dikkate aldı. Baykal, bu kez salona delegeler arasından türküler eşliğinde girdi. 
   Kurultayda 32. Gün ekibi tarafından hazırlanan CHP belgeseli gösterildi. CHP'nin 80 yıllık tarihinin anlatıldığı sinevizyonda, efsane Genel Başkan Bülent Ecevit'in görüntüsüne yer verilmedi. 
   
   DERVİŞ ANONS EDİLMEDİ 
   Kongrenin en önemli isimlerinden İstanbul Milletvekili Kemal Derviş salona Karaman Milletvekili Fikret Ünlü ve İstanbul Milletvekili Zülfü Livaneli ile geldi. Belediye başkanlarının bile "hoş geldiniz" diye karşılındığı salonda Derviş'in ismi anons edilmedi. Derviş ön sıralar yerine arka tarafta oturmayı tercih etti. Derviş, "Bu sizin ilk kurultayınız mı" sorusuna karşılık "Hayır, ikinci kurultayım. 1974'te Ecevit döneminde ilk kurultayım oldu. 1974'teki müthişti" dedi. 
   
   DSP KATILMADI 
   CHP tarihinde, 3 Kasım seçimleri yenilgisi "hayal kırıklığı" denilerek geçiştirildi. 
   Kurultaya DSP ve MHP'den temsilci katılmadı. AKP ise iki genel başkan yardımcısı ve bir milletvekili ile temsil edildi. 
   
   Baykal kürsüde AKP'ye yüklendi    CHP lideri Baykal, kurultay konuşmasında tüzük değişikliği nedeniyle parti içinde yaşanan derin ayrılığı bir kenara bırakarak Başbakan Recep Tayyip Erdoğan ve AKP hükümetine yüklenmeyi tercih etti. CHP'nin din istismarına karşı mücadele ettiğini söyleyen Baykal, "Dine saygı her şeyin üzerindedir. Ama din, dine saygının gereği devletin koridorlarında eksitilmemeli, yıpratılmamalıdır. Bu anlayışın adı laikliktir" dedi. 
   AKP'ye "CHP bir dilekçe ile kurulmadı" diye göndermede bulunan Baykal, "İnanç ve ibadet özgürlüğü en yüksek insan hakkıdır. Ama dinin siyasete, hukuka ve devlete yön vermemesi gerekir. Türkiye'de demokrasi işliyorsa, kadın erkek eşitliği temel anlayış olarak algılanıyorsa bunun tek nedeni Türkiye'nin 80 yıl önce laiklik anlayışına geçmesidir" diye konuştu. 
   
   'Demokratlık paketle olmaz' 
   Baykal, Erdoğan'a da "Avrupa'da laik Anayasa isteyenler Türkiye'de de laik Anayasa istediklerini söylemekten korkmamalıdır. Demokrat olmak 'AB'ye girmek için paket gerekir' demekle olmaz. Biz 80 yıllık demokratız siyaseti kendimiz için yapmıyoruz, sıkışınca biz değiştik demiyoruz" diye yüklendi. 
   Baykal, "İnsan siyasetin kıblesidir, miğferidir. Bu CHP'nin barış projesidir. Türkiye kan, ırk, kafatası devleti değildir" dedi. 
   
</TEXT>
</DOC>
