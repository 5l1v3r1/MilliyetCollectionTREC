<DOC>
<DOCNO> 187071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sonspo18.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de Ferdinand bilmecesi... 
</HEADLINE>
<TEXT>

     İngiltere Futbol Federasyonu'nun, milli takımın yıldız oyuncularından Rio Ferdinand'ı Türkiye maçı kadrosunun dışında bıraktığına dair flaş haber veren SKY TV, haber bültenlerinde bu ifadesini yumuşatarak, ''Ferdinand'ın kadro dışı kalacağı iddia edildi'' şekline dönüştürdü. Aynı şekilde, AOL'in internet haberleri bölümünde de Ferdinand'ın kadro dışı kalmasının kesinleştiği yolundaki ifade, kararın Sven-Goran Eriksson'ın kadroyu açıklamasından sonra ortaya çıkacağı biçiminde yumuşatıldı.Spor kamuoyundan gizlenen ve kapalı kapılar ardında tartışılmakta olan olay bu sabaha karşı açığa çıkınca, gazetelerin ilk sayfalarına yansımasından sonra Eriksson'ın iki gündür milli takım kadrosunu açıklamayı neden ertelediği de böylece anlaşılmıştı. 
     Olayla ilgili olarak kapalı kapılar ardında nelerin yaşandığı henüz bilinmezken, uluslararası kuruluşlardan da görüş alındığı ve bunların pek çoğunun doping kontrolü konusundaki kuralların açık olduğunu ve bir sporcunun kontrol gününü kaçırması halinde yasakla karşılaşmasının kaçınılmazlığına dikkat çektikleri belirtiliyor. Televizyon kanalları ise Eriksson'ın, Ferdinand'ı feda etmeye yanaşmadığını ve bir çözüm arandığını duyuruyor. 

     
</TEXT>
</DOC>
