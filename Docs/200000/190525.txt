<DOC>
<DOCNO> 190525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sontur12.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Derya Arbaş geçirdiği kalp krizi sonucu ABD'de öldü... 
</HEADLINE>
<TEXT>

     Geçen hafta dedesi ressam Avni Arbaş'ı kaybeden sinema oyuncusu Derya Arbaş 35 , geçirdiği kalp krizi sonucu ABD'de vefat etti. 
     Derya Arbaş'ın annesi Zerrin Arbaş, kızının Los Angeles'ta dün saat 18.00'de TSİ öldüğünü söyledi. 
     Kızının, dedesinin vefatına çok üzüldüğünü vurgulayan Zerrin Arbaş, şunları kaydetti 
     ''Büyükbabasının ölümünden sonra perişan olmuştu. Önceki gün Los Angeles'a uçtu, ancak kendisinden 12 saat haber alamadık. Üzüntü ve 16 saatlik yolculuğun ardından yorgun düşmüş. Evine bitkin bir halde girmiş ve bir kanepede uyumuş. Arkadaşı sabah uyandırmaya çalışırken öldüğünü fark etmiş. Daha sonra kalp krizinden vefat ettiği anlaşılmış. 
     Derya, eşyalarını toplayıp 15 gün içinde Türkiye'ye dönecekti. Büyükbabasının Asmalımescit sokağındaki evine yerleşecek ve hatıralarını yaşatacaktı. 
     Bir hafta içinde ikinci cenazemiz, çok üzgünüm.'' Derya Arbaş'ın, 25 Ekim Cumartesi günü Los Angeles'ta, kendisi gibi kalp krizinden ölen babasının kabrinin yanında toprağa verileceği bildirildi. 
     
     ÖZGEÇMİŞİ 

     Kaliforniya'da 1968 yılında doğan Derya Arbaş, California Institute of the Arts'ta, resim ve heykel eğitimi aldı. 
     Annesiyle birlikte 1985'te İstanbul'a gelen Arbaş, ''Kuyucaklı Yusuf'', ''Beyaz Bisiklet'', ''Bitmeyen Sevda'', ''Alev Gibi'', ''Bir Günlük Aşk'', ''Dilan'', ''Gece, Melek ve Bizim Çocuklar'' filmlerinde başrol oynadı. 
     Nihat Polat ile 1987 yılında evlenen Derya Arbaş, 3 yıl süren evliliğinin ardından, 4 Ekim 1992 tarihinde ABD'de yapılan Scarlett finallerinde ''Türk Scarlett'i'' olarak jürinin önüne çıktı. 
     Çifte vatandaş olan Derya Arbaş, Hollywood Howard Fine Oyunculuk Stüdyosu'nda da eğitim görmüştü. 

     
</TEXT>
</DOC>
