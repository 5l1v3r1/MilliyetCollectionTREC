<DOC>
<DOCNO> 181323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sonspo26.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'12 Dev Adam' yurda döndü... 
</HEADLINE>
<TEXT>

     İsveç'te yapılan 33. Avrupa Şampiyonası finallerinde elenen A Milli Basketbol Takımı, yurda döndü. 
     Federasyon Başkanı Turgay Demirel, Atatürk Havalimanı'nda yaptığı açıklamada, Sirbistan-Karadağ maçında son derece iyi mücadele verilmiş olmasına rağmen Olimpiyat hedefini gerçekleştiremediklerini söyledi. 
     Oyuncuları ve teknik kadroyu Avrupa Şampiyonası finallerinde vermiş oldukları mücadele için kutladığını ifade eden Demirel, şöyle dedi 
     ''Bu turnuva bana biraz masa başı oyunlarıyla da olumsuz tat bıraktı. Özellikle grup maçlarında çok net bir şekilde taraf tutulduğu izlenimini verdi. Bundan da fevkalade rahatsız olduk. Avrupa basketbolu için son derece olumsuz bir gelişme. Özellikle Yunanistan-İsrail işbirliği gibi bir çaba sezinleniyor. Almanya, Hırvatistan ve Türkiye'nin ilk 8'e girememiş olması Avrupa basketbolu için önemli bir kayıp diye düşünüyorum.'' İstifa edip etmeyeceği yolundaki bir soru üzerine de Demirel, ''Olaylar daha çok sıcak, böyle bir konuda konuşmak için de çok erken. Ama biz her turnuvadan sonra teknik kadroyla oturup bir değerlendirme yapıyoruz. Bu turnuva sonrasında yine bir araya gelip durum değerlendirmesi yapacağız'' diye konuştu. 
     
     ÖRS ÜZGÜNÜZ 
     A Milli Basketbol Takımı Başantrenörü Aydın Örs, bu turnuvanın kendileri açısından iki boyutu bulunduğunu dile getirerek, birinci boyutunda olimpiyat vizesi alamadıkları için üzüntü duyduklarını söyledi. 
     Turnuvanın diğer boyutunun ise takımın geçen seneden farklı olarak çok daha iyi mücadele ortaya koymuş olması olduğunu kaydeden Örs, ''Türk basketbolu açısından oyuncusu, yöneticisiyle olimpiyat vizesi alabilmek iyi bir hedef olacaktı. Ama olmadı'' diye konuştu. 
     İstifa edip etmeyeceği yolundaki soruya karşılık olarak da Örs, ''2-3 gün içinde değerlendirip bana bu görevi veren federasyon başkanıyla, yöneticilerle görüşeceğiz. Zaten kontratım bu ay sonu bitiyor. Görüşme sonrası kararımı vereceğim. Ama şu anda bir kararım yok'' şeklinde konuştu. 
     İbrahim Kutluay da, arzu edilen neticenin elde edilemediğini ve olimpiyat vizesini alamadıklarını belirterek, ''Turnuva boyunca gösterilen mücadele üst seviyedeydi. Fakat Yunanistan ve Sırbistan-Karadağ maçında yaptığımız ufak hatalar hedefimizden bizi alıkoydu, hepimiz üzüntülüyüz'' dedi. 
     
</TEXT>
</DOC>
