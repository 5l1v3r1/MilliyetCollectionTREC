<DOC>
<DOCNO> 164420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sonspo05.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fikret Üstenci Göreve gelirsek üye kayıtlarını yenileyeceğiz... 
</HEADLINE>
<TEXT>

     Bursaspor'un başkan adayı Fikret Üstenci, kulübün üye profilinin, kongrenin ilk toplantıda yapılmasına uygun olmadığını, göreve gelmeleri halinde üye kayıtlarını yenileyeceklerini bildirdi. 
     Üstenci, yaptığı açıklamada, kongre öncesi 3 bin 387 üyeden 2 bin 500'üne hiç ulaşamadıklarını, yeni düzenleme yapılmadığı için vefat eden veya kentten ayrılanların kayıtlarının devam ettiğini belirtti. 
     Kongre üyelerinin görev vermesi halinde tüzük değişikliğine giderek üye kayıtlarını yeniden gözden geçireceklerini ifade eden Üstenci, şunları söyledi 
     ''Bursaspor'un kongresinin ne zaman olduğunu bilmeyen üyeler var. Çünkü bazı kayıtlar eksik. Bazı eski üyeler de başka kente taşınmış ve nerede oldukları bilinmiyor. Bursaspor'un üye profili, kongrenin ilk toplantıda yapılmasına uygun değil. Göreve gelirsek, üye kayıtlarını yenileyeceğiz. Bu üye atımı değil, kayıtların daha sağlıklı hale getirilmesine ilişkin bir çalışma olacak.'' Bursaspor'un önceki gün yapılması gereken olağanüstü kongresi, 3 bin 387 üyeden sadece 167'sinin katılması nedeniyle, 25 Haziran'a ertelenmişti. 
     
</TEXT>
</DOC>
