<DOC>
<DOCNO> 167326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sonspo13.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor Cem Karaca ve Tamer'i alıyor... 
</HEADLINE>
<TEXT>

     Birinci Süper Lig'in yeni takımlarından Konyaspor, uzun süredir görüştüğü Fenerbahçeli Cem Karaca ve Beşiktaşlı Tamer'de son aşamaya geldi. 
     Kulüp başkanı Mehmet Köseoğlu, transferi büyük ölçüde tamamladıklarını, yalnızca sol açık sorununu çözemediklerini bildirdi. 
     Bu mevki için bugüne dek çok sayıda futbolcuyla görüştüklerini, ancak koşullarda anlaşamadıklarını ifade eden Köseoğlu, ''Şu anda Fenerbahçeli Cem Karaca ile temastayız. Şartları konuştuk ve beklemeye çekildik. Cem Karaca'dan yanıt bekliyoruz. Büyük ihtimalle anlaşacağımıza inanıyorum'' dedi. 
     Öte yandan uzun süredir görüştükleri Beşiktaşlı Tamer ile de son aşamaya gelindiğini belirten Köseoğlu, Cem Karaca ve Tamer'den olumlu sonuç alınması durumunda sorun kalmayacağını ve transfere noktayı koyacaklarını söyledi. 
     Beşiktaşlı Tamer ise, bugüne dek çok sayıda kulüpten öneri aldığını ve Konyaspor dışındaki takımlarla menajerlerinin görüştüğünü ifade ederek, ''Konyaspor ile görüşmeye kendim geldim. Şartları konuştuk. Yaptığı transferlerle iddialı olan Konyaspor gibi büyük bir takımda oynayamak beni mutlu eder. Biraz düşünmek için zaman istedim. Cevabımı birkaç günü içinde vereceğim'' diye konuştu. 
     
</TEXT>
</DOC>
