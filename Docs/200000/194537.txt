<DOC>
<DOCNO> 194537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sondun12.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
3 bebek öldü, mama piyasadan toplatıldı 
</HEADLINE>
<TEXT>

     İsrail'de üç bebeğin beyin hasarı nedeniyle ölmesi üzerine, Almanya'da üretilen bir biberon maması piyasadan toplatıldı. 
     İsrail'deki Remedia şirketi, haziran ayında söz konusu soya fasulyesi bazlı bebek mamasının bileşiminde küçük bir değişiklik yaptığını açıkladı. 
     İsrail Sağlık Bakanlığı yetkilileri, yapılan değişiklikten sonra, mamanın içinde B1 vitamini olmadığını, fakat mamanın kutusunda B1 vitamini bulunduğunun yazıldığını söylediler. B1 vitamini sinir sisteminin gelişmesi için hayati önem taşıyor. 
     Remedia şirketi, üretici Alman firma Humana ile bağlantıya geçtiğini ve test sonuçlarının birkaç gün içinde gelmesini beklediğini kaydetti. Ürünün üretiminin durdurulduğu belirtildi. 
     Almanya'daki Humana firmasından yapılan açıklamada, gerekli araştırmaların hemen başlatıldığı ifade edilirken, bebeklerin farklı nedenlerden dolayı ölmüş ya da hastalanmış olabileceği görüşüne yer verildi. 
     İsrail Sağlık Bakanlığı, ilk bebeğin, mama bileşimi değiştirildikten hemen sonra haziran ayında, diğer iki bebeğin bu ayın başında hayatını kaybettiğini açıkladı. Halen hastanede tedavi altında olan 10 bebekten 3'ünün durumunun ciddi olduğu kaydedildi. 
     Ürünün piyasadan toplatılmasından sonra İsrail'de açılan özel telefon hattına şimdiye kadar 20 bin aile başvurdu. 
     
</TEXT>
</DOC>
