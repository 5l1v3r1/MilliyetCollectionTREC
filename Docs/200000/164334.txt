<DOC>
<DOCNO> 164334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sondun08.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bill Clinton'ın yeni sıkı-fıkı arkadaşı milyarder bir kadın 
</HEADLINE>
<TEXT>

     ABD'nin eski başkanı Bill Clinton'un, Belinda Stronach adlı Kanadalı milyarder bir işkadınıyla sıkı-fıkı arkadaş olduğu belirtildi. 
     New York Post gazetesinin haberine göre, Clinton ve Stronach sık sık sınırın Kanada kesiminde bir araya geliyor ve baş başa içki içerek sohbet ediyor. 
     37 yaşındaki Stronach'ın, oto parçaları üreten Magna International Inc. adlı şirketin yönetim kurulu başkanı olduğu ve Clinton ile, rokçu Ronnie Hawkins'in sonbaharda Toronto'da verdiği yaş günü partisinde tanıştığı belirtildi. 
     Kendilerine yakın kaynaklar, o tarihlerde ikilinin, aralarında sadece iş ilişkisi bulunduğunu ve Stronach'ın, Clinton'un kütüphane kurma çalışmalarıyla ilgilendiğini öne sürmüşlerdi. 
     Ancak Clinton'la tanışmasından kısa süre sonra Stronach'ın, sürat patencisi Johann Olav Koss'tan ayrılması ve Clinton'la daha sık buluşmaya başlaması, dikkat çekti. 
     Çiftin son olarak Baltimore'da yapılan demokrat valiler konferansından sonra birlikte yemek yedikleri ve California'da düzenlenen bir para toplama kampanyasına birlikte katıldıkları ifade edildi. 
     Stronach'ın yakın arkadaşlarından biri, Kanada'nın ''CanWest News Service'' adlı yayın kuruluşuna yaptığı açıklamada, ''Bill Clinton'u cazip bulmayan bir kadına henüz rastlamadım. Ama bu, Belinda'nın onunla evleneceği anlamına gelmez'' diye konuştu. 
     ''Belinda Clinton'u çok zeki ve bilgili buluyor'' diyen Stronach'ın arkadaşı, ''Bill ile Belinda iyi dostlar, ama aralarında romantik bir ilişki yok. Hemen ilişkilerinin ciddi olduğu gibi sonuçlar çıkartmayın'' diye konuştu. 

     
</TEXT>
</DOC>
