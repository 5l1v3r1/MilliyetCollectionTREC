<DOC>
<DOCNO> 177888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/ekonomi/eko01.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Cepte 6 milyar dolarlık birleşme tamamlanıyor 
</HEADLINE>
<TEXT>

   Aycell ve Aria, Telekomünikasyon Kurumu'na geçen cuma başvurdu. Doğacak 6 milyar dolarlık şirket bu hafta sonuna doğru ilan edilecek 
      AHMET ERHAN ÇELİK Ankara 
   
   Başbakan Recep Tayyip Erdoğan'ın İtalya Başbakanı Silvio Berlusconi ile birlikte yaptığı toplantıdan sonra açıklanan Aria ve Aycell cep telefonu operatörlerinin birleşmesi sonunda gerçekleşiyor. 
   Aycell'in işletmecisi Türk Telekom ile Aria'nın işletmecisi İş - Tim Telekom İtalia - İş Bankası hafta sonuna doğru ortak şirketlerini ilan edecek. Lisan ücretleri dikkate alındığında 6 milyar dolarlık bir büyüklüğe sahip olacak ortak şirket, Telekomünikasyon Kurumu henüz gerekli düzenlemeleri tamamlamadığı için ruhsatsız biçimde doğacak. Berlusconi'nin 12 Mayıs'taki Türkiye ziyareti sırasında Başbakan Erdoğan tarafından açıklanan birleşme için Telekomünikasyon Kurumu'na TK başvuruda bulunuldu. Ortak şirket için geçen cuma yapılan başvuruda, TK'nın birleşme yol ve yöntemini belirlemesi istendi. 
   
   Lisans teke inecek 
   TK birleşme yöntemini belirlediğinde İş Tim ve Türk Telekom devletten aldıkları 25 yıllık iki ayrı işletme lisansını teke indirecek. Bu aşamadan sonra Aycell ve Aria markalarının geleceğine karar verilecek. Ortaklık hisselerinin dağılımı da yüzde 40 Türk Telekom, yüzde 40 İtalia Telekom ve yüzde 20 İş Bankası olacak. Ortak yönetim kurulu da hisse dağılımına göre belirlenecek. 
   Türk Telekom yetkililerinin verdiği bilgiye göre, Aycell ve Aria şimdilik iki ayrı cep operatörü olarak faaliyetlerine devam edecek. "Bu aşamada başka bir isimle piyasaya çıkmayacağız. Kuracağımız ortak şirket TK'nın kararına kadar ruhsatsız faaliyet gösterecek" diyen yetkililer, birleşmenin yol ve yönteminde TK'nın getireceği kurallara göre hareket edileceğini belirtti. 
   
   Telsim'in kaderi 
   Aria ve Aycell'in birleşmesi lisansının kaldırılması gündemde olan Telsim şirketi açısından büyük önem taşıyor. "Bizim Bankacılık Düzenleme ve Denetleme Kurumu gibi Tasarruf Mevduatı Sigorta Fonumuz yok" diyen TK yetkilileri, Telsim'in lisansının kaldırılması halinde 6.5 milyon aboneye nasıl hizmet götürüleceğinin henüz belirlenemediğini belirtti. Aynı yetkililer, Telsim'in lisansının geri alınması halinde abonelerinin Turkcell, Aria ve Aycell'e abonelerin devredilebilme modelinin üzerinde düşünüldüğünü ifade etti. 
   
   1.7 milyon abonesi olacak    İki şirketin birleşmesi ile diğer iki operatöre yakın, daha güçlü bir şirket kurulmuş olacak. 
   İki şirketin toplam abone sayısı 1 milyon 700 bini aşıyor. Güçlü konumla daha fazla abone sayısı, ortak şirketin daha iyi bir bilançoya ulaşmasına imkan sağlayabilecek. 
   Birleşme ile Türk Telekom, Aycell'in trilyonları bulan zararından kurtulacak. 
   Birleşme ile birlikte, Türk Telekom tamamen kendisine ait bir şirket Aycell yerine, yeni şirkette hissedar olacak. Özelleştirilme aşamasında da bu şirketteki hissesini satabilecek. 
   
   Telsim'e yönetici atanabilir...    Telekomünikasyon Kurumu, Telsim'in, 1998'de imzalanan imtiyaz sözleşmesine dayanarak cep telefonu lisansını iptal etmesinin ardından, yeni oluşacak koşullarda şirketin hangi modelle işletileceğini tartışıyor. Kurum'dan alınan bilgiye göre, diğer operatörlere parça parça devirler dışında tartışılan iki model var Birincisi TK'nın Telsim'i işletmesi. Ancak bu formül yetkililerce zayıf bir ihtimal olarak yorumlanıyor. İkinci seçenek ise cep operatörü Telsim'in şu anki durumunu koruyarak, Kurum'dan bir yöneticinin atanması olarak açıklanıyor. 
   
   
</TEXT>
</DOC>
