<DOC>
<DOCNO> 199706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sondun02.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk şirketleri, ABD'nin Irak ihalelerinde doğrudan yarışacak 
</HEADLINE>
<TEXT>

     ABD'nin, Irak'ın yeniden inşası için ayırdığı 18.7 milyar dolar tutarındaki dev ihalelerde Türk şirketlerinin de doğrudan yarışabileceği bildirildi. 
     ABD yönetimi, yarın resmen başlatılması öngörülen ihalelere katılabilecek koalisyon ülkelerinin yer alacağı güncelleştirilmiş bir liste üzerinde çalışmalarını sürdürüyor. 
     AA'nın Amerikan kaynaklarından aldığı bilgiye göre, Irak'ta son dönemde ABD ile yakın işbirliği içinde bulunan Türkiye'den şirketler de bu ihalelerde doğrudan yer alabilecek. 
     ABD'nin ekonomik işlerden sorumlu Dışişleri Bakan Yardımcısı Alan Larson da Brookings Institution adlı düşünce kuruluşunda düzenlenen toplantıda bu yöndeki bilgileri doğruladı. Larson, bir soru üzerine, ''Bu ihalelerde yarışabilecek şirketlerin hangi ülkelerden olacağını belirten listenin açıklanması önümüzdeki günlerde yapılacak. Ancak şimdiden şunu söyleyebilirim, ben Irak'la ilgilenen bir Türk şirketinin üst düzey yöneticisi olsam, bu yeni ihaleler için şimdiden hızla çalışmaya başlardım'' dedi. 
     18.7 milyar dolar tutarındaki ihaleler, 25 büyük ve 2000 küçük altyapı projesinden oluşuyor. 
     İhale takviminin resmen başlatılmasının ardından, en geç bir ay içinde tekliflerin ilgili Amerikan makamlarına iletilmesi gerekiyor. 
     Sonuçların, Ocak sonlarında belli olması ve 5 Şubat'a kadar kongre tarafından onaylanması planlanıyor. 
     ABD'nin, Irak'taki Geçici Koalisyon Yönetimi'nde CPA özel sektörün gelişimi direktörü Richard Greco, Brookings Institution'daki açıklamasında, Türk şirketlerinin, aşağıdaki internet adreslerinden ihalelerle ilgili bütün bilgileri edinebileceğini bildirdi. 
     Adresler şöyle www.cpa-iraq.org, http www.rebuilding-iraq.net, http www.iraqcoalition.org business, www.export.gov iraq, http kirkuk-business-center.org, http iraqibusinesscenter.org, http portaliraq.com, http www.usaid.gov iraq ve http www.iraqdaily.com Öte yandan, Dışişleri Bakanlığı'nın Irak ve Afganistan ekonomik koordinatörü Büyükelçi Ahmet Ökçün, Brookings'te yaptığı konuşmada, savaştan sonraki kısa dönemde Türk girişimcilerinin daha şimdiden Irak'ta önemli kazanımlar elde ettiklerini söyledi. 
     Ökçün, ilkbaharda sadece Amerikan şirketlerinin ana yüklenici olarak katıldıkları ve kazandıkları yaklaşık 2.5 milyar dolar tutarındaki ihalelerde Türk şirketlerinin taşeron firma olarak şimdiye kadar, kayıtlı şekilde 220 milyon dolarlık iş aldıklarını belirtti. Ökçün, henüz kayıtlı olmayan sözleşmelerle birlikte bu rakamın 350 ila 400 milyon dolara ulaşmasının beklendiğini kaydetti. 
     Türkiye'nin Irak'a bu yıl ki ihracatının 1 milyar doları bulmasının öngörüldüğünü anlatan Ökçün, gelecek yıl için bu rakamın iki katına çıkarılmasının amaçlandığını belirtti. Ökçün, halen her gün yaklaşık bin 500 Türk kamyonunun Irak'a girerek ticaret yaptığını söyledi. 
     
</TEXT>
</DOC>
