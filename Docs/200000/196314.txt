<DOC>
<DOCNO> 196314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sondun12.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Rock grubu Jethro Tull liderinden özür... 
</HEADLINE>
<TEXT>

     Ünlü İngiliz klasik rock grubu Jethro Tull'ın lideri Ian Andersson, bir gazetede yayınlanan ve ABD bayrağının her yere asılmasını eleştiren sözleri için özür diledi. 
     Anderson, Jethro Tull grubunun internet sitesindeki yazısında, Asbury Park Press gazetesinde Amerikan bayrağının hemen her yerde asılı bulunmasından nefret ettiğini belirttiği sözleri için özür diledi. Anderson, kendisini asıl kaygılandıran şeyin Amerikan bayrağının gösterilmesinden çok, tüm dünyadaki bayrak sallama zihniyeti olduğunun altını çizdi. 
     Sözlerinin maksadını aşmasından üzüntü duyduğunu belirten Anderson, bunların askerlere hakaret olarak algılanmasından dolayı özür dilediğini kaydetti. 
     Şu an iktidarda bulunan Amerikan ve İngiliz hükümetlerinin uluslararası siyasetini desteklemesinin mümkün olmadığını vurgulayan Aderson, ''Ancak her zaman, nerede olursa olsun ve kim tarafından yapıldığına bakmaksızın, eleştiriler karşısında Amerikan halkının onur ve dürüstlüğünü savunacağım'' dedi. 
     
</TEXT>
</DOC>
