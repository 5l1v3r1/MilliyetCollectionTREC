<DOC>
<DOCNO> 166649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sonspo07.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz'e 10 milyon dolar da verseler satmayacağız... 
</HEADLINE>
<TEXT>

     Trabzonspor Kulübü Genel Koordinatörü İsmail Yavuz, Gerede kampında tempoyu artırdıklarını söyledi. 
     İsmail Yavuz, Gerede'de kamp için uygun koşulları bulduklarını belirterek, ''Trabzonspor, genç, başarılı ve uyumlu bir takım olduğu için yeni transferlerlede herhangi bir uyum sorunu yaşamıyoruz, yaşanacağını da sanmıyoruz. İyi ve moralli bir şekilde yeni sezona hazırlık çalışmalarımız devam ediyor'' diye konuştu. 
     Yavuz, takımın çalışma temposunu sürekli artırdıklarını anlatarak, ''Kros ağırlıklı çalışıyoruz ve günde çift idmandan 3 idmana çıkarak tempoyu artırıyoruz. Oyuncularda sakatlık yok, sadece K.Emre, ayak bileğindeki ufak bir sorundan dolayı 1-2 gün dinlendi. Hazırlık maçımızı ise Avusturya'da oynayacağız'' dedi. 
     
     GÖKDENİZ 
     Gökdeniz'in satılacağı yönündeki haberlere anlam veremediklerini ve aslının olmadığını da ifade eden Yavuz, ''Gökdeniz'in bizimle 4 yıllık sözleşmesi vardı. 2 yılı bitti, 2 yılı kaldı. 10 milyon dolar da verseler satılık değil, bizim sözleşmeli oyuncumuz. Satılması gibi bir konu da gündemimizde yok'' diye kaydetti. 
     
</TEXT>
</DOC>
