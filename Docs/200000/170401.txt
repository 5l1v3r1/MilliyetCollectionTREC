<DOC>
<DOCNO> 170401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/son/sondun10.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzayda evlenmek isteyen Rus kozmonota izin çıkmadı... 
</HEADLINE>
<TEXT>

     Uluslararası Uzay İstasyonu'nda UUİ görev yapan Rus kozmonot Yuri Malençenko'nun uzaydayken dünyadaki nişanlısıyla evlenme talebi Rus yetkililerce reddedildi. 
     Rus uzay ajansı Rossaviakosmos'un haberine göre, UUİ'de çalışan Malençenko, damatlığını ve nişan yüzüğünü istasyona götürmüş ve nişanlısının yaşadığı ABD'nin Teksas eyaletindeki Fort Bend bölgesi yetkililerinden, UUİ ile dünya arasında kurulacak bağlantı sırasında evlenmek için izin almıştı. 
     Ancak, üstleriyle görüşen Malençenko bu fikrinden vazgeçmek zorunda kaldı ve uzun bir süre rekorlar kitabına girme şansını kaçırdı. 
     Uzaydaki ilk evlilik için Rus kozmonotun özel eşyaları Progress uzay aracıyla geçen ay UUİ'ye getirilmişti. 
     41 yaşındaki Yuri Malençenko'nun nişanlısı Ekaterina Dmitrieva 26 4 yaşındayken ailesiyle SSCB'den ayrılarak Teksas eyaletindeki Houston'a yerleşmişti. Dmitrieva'ya geçen Aralık'ta evlenme teklif eden Malençenko Nisan'dan beri UUİ'de bulunuyor. 
     
     ''BURASI DÜKKAN DEĞİL'' 
     Rus uzay ajansı sözcüsü Sergey Gorbunov, İzvestiya gazetesine yaptığı açıklamada, uzayda evlenilemeyeceğini, Malençenko ile görüşmelerinde bunu kendisine anlattıklarını ve Rus kozmonotun ikna olduğunu söyledi. 
     Kozmonotların uzayda nasıl davranmaları gerektiğini belirleyen kurallar bulunduğunu kaydeden Gorbunov, kurallarda evliliğin öngörülmediğini belirtti. 
     Rus sözcü, ''Ayrıca o bir Rus vatandaşı, Rus Hava Kuvvetleri'nin bir albayı. Bazı sırlar biliyor. Medeni durumunu değiştirmesi için önce üstlerine açıklamada bulunması gerekiyor'' dedi. 
     Sözcü, ''Ayrıca bağlantı sorunu da var. İletişim süreleri 10-15 dakika. Bu sürede bir sürü bilgi göndermemiz gerekiyor. Neredeyse bir sonraki saniyeyi bile hesap ediyoruz. Houston ile kolayca iletişim kurulmasına hiç kimse izin veremez. Burası özel dükkan değil, bir devlet kurumu. Devletin iletişim kanallarının böyle kullanılmasına izin veremeyiz. Amerikalılar da veremez'' diye konuştu. 
     Rus yetkilinin bu açıklamasının ardından Malençenko'nun evlenmek için sonbaharı beklemesi gerekiyor. 
     
</TEXT>
</DOC>
