<DOC>
<DOCNO> 180564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur13.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık harcamalarının yüzde 45'i ilaca gidiyor... 
</HEADLINE>
<TEXT>

     Karadeniz Teknik Üniversitesi KTÜ Tıp Fakültesi Farmakoloji Anabilim Dalı Başkanı Doç. Dr. Ersin Yarış, Türkiye'de bu yıl ilaç tüketiminin 5 milyar dolar dolayında olmasının beklendiğini söyledi. 
     Doç. Dr. Yarış, sağlık harcamalarının büyük bölümünün ilaç masraflarına gittiğini belirtti. 
     İlaç kullanımına maksimum özen gösterilmesi gerektiğinin altını çizen Yarış, ''Türkiye'nin 1990'a kadar yıllık ilaç tüketimi yaklaşık 2.5 milyar dolar civarında gerçekleşmişti. Yıllar içinde ilaç tüketimi, ilaç ve hekim sayısındaki artışa paralel olarak uygulanan yanlış politikalar ile birlikte arttı. Türkiye'nin bu yıl ilaç tüketiminin 5 milyar dolayında olması bekleniyor'' dedi. 
     Yarış, Sağlık harcamalarının yüzde 45'ini ilaç giderlerinin oluşturduğunu da ifade ederek, şunları kaydetti 
     ''Dünya standartlarında ilaca ayrılan pay yüzde 10-12 civarındadır. İlaç giderlerinin yüzde 15'i geçmesi halinde sosyal güvenlik kurumları kırmızı alarm verir. Oysa Türkiye'de ilaç giderleri bazı sosyal güvenlik kuruluşlarında yüzde 65'e kadar çıkabiliyor. Ortalama yüzde 45 dolayında olan ilaç giderlerinin aşağı çekilebilmesi için şu aşamada tek çözüm olarak akıllı ilaç kullanımı görülüyor. Akıllı ilaç kullanımına özen gösterilmesi ve halka da bunun anlatılması gerekiyor.'' İlacın yaşam için gereken bir zehir olarak tanımlandığını ancak, zaman zaman sorunu çözmek için o zehre ihtiyaç duyulduğunu dile getiren Yarış, şöyle devam etti 
     ''Şartlar ne olursa olsun ilaç tüketiminde rasyonel davranmak zorundayız. Trende baktığımızda çok kısa zamanda ilaç giderlerinin 5 milyar doları da aşıp 8-10 milyar dolara ulaşacağını tahmin ediyoruz. Türkiye'nin 2 yıllık ilaç giderleri toplamı, 2001'de yaşanan ekonomik krizden çıkabilmek için ABD'den acil olarak istediğimiz yardıma eşdeğerdir. Bu da durumun vahametini ortaya koyuyor.'' Yarış, Sağlık Bakanlığı'nın ilaç tüketimi konusunda uyguladığı politikaların temelde doğru olduğunu da sözlerine ekledi. 
     
</TEXT>
</DOC>
