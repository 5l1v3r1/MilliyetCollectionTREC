<DOC>
<DOCNO> 180063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sonspo22.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor yönetimi Hagi'ye güveniyor 
</HEADLINE>
<TEXT>

     Bursaspor Teknik Asbaşkanı Nurettin Karayaka, Ankaragücü deplasmanında alınan 2-0'lık yenilgi nedeniyle teknik direktör Gheorghe Hagi'den hesap soracakları yönündeki iddiaların doğru olmadığını belirterek, ''Hocamıza güveniyoruz ve ondan memnunuz'' dedi. 
     Karayaka, Hagi'yi teknik direktörlüğe getirirken, ilk yıl için derece beklemediklerini, sadece yeni oluşturulacak kadroyu oturtmasını istediklerini söyledi. 
     Ankaragücü yenilgisinin ardından ulusal gazetelerden birine çalışan bir muhabirin kendisini arayarak, ''Bu yenilgi nedeniyle Hagi'den hesap soracak mısınız '' şeklinde soru sorduğunu, kendisinin de buna, ''Hayır hesap sormayacağız. Hagi şu anda Romanya'da tatilde. Döndüğünde oturup sıkıntısı olup olmadığını konuşacağız'' diye yanıtladığını ifade etti. 
     Bu yanıtının, ''Bursaspor Yönetimi Hagi'den hesap soracak'' diye lanse edildiğini anlatan Karayaka, ''Ben bugüne kadar hiçbir teknik direktörün işine karışmadım. Benim işim onların sorunlarını gidermek. Hagi de, eğer sorunu varsa bana rapor halinde verir. Ben de, bu raporu yönetim kuruluna sunarım'' dedi. 
     Karayaka, daha önce yaptıkları açıklamalarda takımın oturması için zamana ihtiyacı olduğunu ısrarla belirttiklerini anımsatarak, şunları söyledi 
     ''Yeni bir takım oluşturduk. Bu yeni takımın tam uyum sağlaması öyle kolay değil. Hocamızın isteği doğrultusunda iki de yeni transfer yaptık. Zaten biz hocamızdan ilk yıl için birşey beklemiyoruz. Hagi'den hesap soracağımız yönündeki iddialar doğru değil. Hocamıza güveniyoruz ve ondan memnunuz.'' Gheorghe Hagi ile 3 yıllık anlaşmalarının bulunduğunu belirten Karayaka, bunu daha da uzatabileceklerini sözlerine ekledi. 
     
</TEXT>
</DOC>
