<DOC>
<DOCNO> 183488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/ekonomi/eko03.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kayıtdışı' görüşme 
</HEADLINE>
<TEXT>

   Bakan Babacan, Dubai'de IMF Mali Bölüm Başkanı Ter - Minassian'la yapacağı görüşmede, 'Kayıtdışı ekonomiyle mücadelede bizimle birlikte olun' diyecek 
      ANKARA Milliyet 
   
   Kayıtdışı ekonomiyle mücadeleye IMF de katılıyor. İlk üst düzey resmi görüşme Dubai'de düzenlenen IMF - Dünya Bankası yıllık toplantılarında gerçekleşecek. Devlet Bakanı Ali Babacan, bugün başlayan Dünya Bankası - IMF yıllık toplantılarına hareket etmeden önce Milliyet'e değerlendirmelerde bulundu. Babacan IMF Mali Bölüm Başkanı Teressa Ter - Minassian'la bir araya geleceği görüşmeyi çok önemsediğini belirterek şöyle konuştu 
   "Görüşmede kayıtdışı ekonomiyle mücadele esas konumuz olacak. İşin içine IMF'yi de çekeceğiz. Bütçede gelir eksiği var, KDV'yi artır, elektriğe zam yap. IMF uzmanları elde çanta gelsinler. Otele kapanıp reçete yazsınlar. Bu böyle olmuyor. IMF de kayıtdışı ekonomiyle mücadelede bizimle birlikte olmak durumda." 
   Babacan, önceki gün kayıtdışıyla ilgili olarak Maliye Bakanı Kemal Unakıtan'la görüştüğünü, yeni yasal düzenlemeler için ekimde harekete geçileceğini belirtti. 
   Babacan'ın Dubai'deki temasları yoğun bir ikili görüşme trafiğine sahne olacak. Babacan, bugün IMF Başkanı Horst Köhler yarın Dünya Bankası Başkanı James Wolfenson ve pazartesi de ABD Hazine Bakanı John Snow ile bir araya gelecek. Babacan IMF Birinci Başkan Yardımcısı Anne Krueger, Avrupa 1. Bölüm Başkanı Micheal Deppler ile de görüşecek. 
   Başbakan Tayyip Erdoğan da Dubai'de IMF Başkanı Köhler ile bir görüşme yapacak. Erdoğan, Uluslararası Finans Enstitüsü'nün yıllık toplantısının da açılış konuşmasını yapacak. 
   
   IMF Türkiye istikrar için fırsat yakaladı    IMF Türkiye Temsilcisi Odd Per Brekk, ekonomik programın yolunda gittiğinin aşikar olduğunu ve bu durumun hükümete yüksek enflasyon ve ekonomik istikrarsızlık döngüsünü kırmakta "mükemmel bir fırsat" verdiğini söyledi. Brekk, ekonomik programın altıncı gözden geçirmesine 25 Eylül'de başlayacak olan IMF heyetinin özellikle 2004 bütçesi ve bununla ilgili yapısal reformları ele alacaklarını belirtti. IMF Avrupa Direktörü Michael Deppler de programın "yolunda gitmesinin ötesinde iyi bir durumda olduğunu" söyledi. Deppler, "Hükümetin altıncı gözden geçirmeyi zamanında tamamlayacağından eminim" dedi. 
   
   Türk yapımı otobüsle dolaşacaklar    Dubai'de gerçekleştirilecek IMF - Dünya Bankası yıllık toplantılarına katılan heyetleri, Türkiye'de üretilen Mercedes - Benz Conecto C belediye otobüsleri taşıyacak. Mercedes - Benz Türk tarafından Dubai Belediye'sine ihraç edilen 120 adet MB Conecto C belediye otobüsü, geçtiğimiz haftalarda yetkililere teslim edildi. Dubai Belediyesi yetkilileri, filolarına yeni katılan Mercedes - Benz otobüslerinin ilk seferlerine, IMF ve Dünya Bankası toplantılarına katılmaları beklenen yaklaşık 14 bin delegeyi taşımak için çıkacaklarını bildirdi. 
   
   Kredi imzası için ABD 'pazara', Erdoğan 'olmaz' diyor    Dubai'de bulunan ABD Hazine Bakan Yardımcısı John Taylor, Türkiye'ye sağlanması öngörülen 8.5 milyar dolarlık kredi ile ilgili anlaşmanın pazar günü imzalanmasını umduklarını söyledi. Başbakan Tayyip Erdoğan da Dubai'ye hareketinden önce kredinin imza tarihiyle ilgili soru üzerine, "Dubai'de öyle bir şey olmaz. Toplantının fonksiyonları farklı. Dubai'de son durumlar değerlendirilir" yanıtını verdi. Bakan Babacan ise kredi anlaşması için, "Takvim ayrıca açıklanacak" dedi. 
   
   
</TEXT>
</DOC>
