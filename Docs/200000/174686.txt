<DOC>
<DOCNO> 174686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/son/sonspo07.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'de özlem bitiyor... 
</HEADLINE>
<TEXT>

     Fenerbahçe, yarın İstanbulspor ile oynayacağı Birinci Süper Futbol Ligi 2003-2004 sezonu ilk hafta maçında, uzun bir aradan sonra taraftarıyla buluşacak. 
     Fenerbahçe Şükrü Saracoğlu Stadı'nda son maçını geçen sezonun 33. haftasında Diyarbakırspor ile oynayan sarı-lacivertli ekip, 76 günlük aradan sonra, İstanbulspor ile oynayacağı sezonun ilk maçında taraftarının karşısına çıkacak. 
     Teknik Direktör Christoph Daum ve yardımcılarının ilk kez resmi bir maçta görev yapacak olmalarının yanı sıra yeni transferler Enke, Van Hooijdonk, Luciano, Aurelio, Selçuk ve Mahmut Hanefi de ilk heyecanlarını yaşayacaklar. 
     
     BU AKŞAM KAMPA GİRİYORLAR 
     Sarı-lacivertli ekip, İstanbulspor maçının hazırlıklarını bu akşam basına kapalı yapacağı çalışmanın ardından tamamlayarak, Samandıra Tesisleri'nde kampa girecek. 
     Futbolcuların yenilenen çim sahayı tanımaları için dünkü çalışmayı statta yaptıran Alman çalıştırıcı, bu akşamki antrenmandan sonra 18 kişilik maç kadrosunu belirleyecek. 
     Fenerbahçe'nin İstanbulspor karşısına, Enke, Hakan, Ümit, Luciano, Erhan, Aurelio, Selçuk, Kemal, Tuncay, Van Hooijdonk ve Serhat ilk 11'i ile çıkması bekleniyor. 
     
     FATİH CEZALI, VOLKAN İLE ALİ SAKAT 
     Fenerbahçe'de, geçen sezondan kart cezası bulunan Fatih Akyel, İstanbulspor karşısında takımdaki yerini alamayacak. 
     Fatih'in yanı sıra sakatlıkları bulunan kaleci Volkan ve Ali Güneş de forma giyemeyecek. 
     
     BİLET FİYATLARI 
     Sarı-lacivertli taraftarların büyük ilgi gösterdiği karşılaşmanın bilet fiyatları şöyle 
     Numaralı VIP tribünü 75 milyon, lacivert ve numaralı tribünler 50'şer milyon, maraton üst tribün 40 milyon, kale arkalarındaki Migros ve Telsim tribünleri ise 12 milyon 500 bin lira. 
     Bu arada, İstanbulsporlu taraftarlar ise karşılaşmayı misafir seyirci tribününden 50 milyon liraya izleyebilecek. 
     
     STAT HAZIR 
     Yeni sezon öncesi bazı birimlerinde yenileme çalışmaları yapılan Fenerbahçe Şükrü Saracoğlu Stadı'nın İstanbulspor maçına hazır olduğu açıklandı. 
     Büyük bir bölümü yenilenen çim sahanın yanı sıra soyunma odalarının ön bölümlerinde, saha içinde giriş ve çıkışlarda, saha kenarındaki yürüme yolunda, reklam panolarında yapılan değişikliklerin tamamlandığı bildirildi. 
     Bu arada, taraftar girişlerinde yapılacak kontrollere yönelik olarak gişelerde de bir dizi önlem alındığı belirtildi. 
     
</TEXT>
</DOC>
