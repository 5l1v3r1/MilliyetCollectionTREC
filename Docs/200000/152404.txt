<DOC>
<DOCNO> 152404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sonspo36.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa üçüncüsü halterci sponsor arıyor... 
</HEADLINE>
<TEXT>

     Yunanistan'da düzenlenen Avrupa Halter Şampiyonası'nda 64 kiloda Avrupa üçüncüsü olan Gülbeyi Akdi'ye, maddi destek aranıyor. 
     Yakutiye Belediyespor Başkanı Süleyman Sekmen, Akdi ile birlikte düzenlediği basın toplantısında, kulüplerinin maddi olanağının yetersiz olduğunu belirterek, ''Bu nedenle kulübümüzün sporcusu Akdi'ye gereken desteği sağlayamıyoruz'' dedi. 
     Akdi'nin zor şartlar altında her türlü maddi imkansızlıklara rağmen halter sporunda büyük başarılara sahip olduğunu kaydeden Sekmen, yeterli desteğin sağlanması halinde Akdi'nin uluslararası yarışmalarda daha büyük başarılara ulaşabileceğini söyledi. 
     Gülbeyi Akdi'ye maddi destek sağlayacak sponsor aradıklarını anlatan Sekmen, şöyle konuştu 
     ''Bizim tek isteğimiz uzun yıllar halter sporuna hizmet edebilecek olan Akdi'ye, Naim Süleymanoğlu'na veya Halil Mutlu'ya sağlanan imkanların tanınmasıdır. İnanıyorum ki böyle bir destekle Akdi her uluslararası yarışmada ülkemize altın madalya ile döner. Şehrimizin zenginlerinden de Akdi için destek bekliyoruz.'' Milli halterci Akdi de kulübünün sadece belediye çalışanları kadar maaş ödediğini kaydederek, ''Gerekli şekilde beslenip, daha iyi bir ortamda çalışmam halinde Türkiye'ye altın madalyalar kazandıracağıma inanıyorum'' diye konuştu. 
     Basın toplantısının ardından Belediye binası önünde Akdi'yi omuzlara alan Sekmen ve belediye çalışanları, yoldan geçenlere Akdi'nin başarısını anlattılar. 
     





</TEXT>
</DOC>
