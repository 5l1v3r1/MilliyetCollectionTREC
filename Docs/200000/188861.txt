<DOC>
<DOCNO> 188861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sontur12.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörlerle Erdoğan anlaştı... 
</HEADLINE>
<TEXT>

     Başbakan Recep Tayyip Erdoğan'ın rektörlerle gerçekleştirdiği toplantı sona erdi. Üniversitelerarası Kurul ÜAK Başkanı Prof. Dr. Ayhan Alkış, Öğrenci Seçme Sınavı'ndaki ÖSS değişikliğin YÖK yasa taslağından ayrı olarak çıkarılmaması konusunda görüş birliğine vardıklarını bildirdi. 
     Başbakanlıktaki toplantı 1 saat sürdü. Başbakan Recep Tayyip Erdoğan'ın Bingöl'deki programı nedeniyle 1 saat süren toplantının ardından Başbakanlıktan ayrılan rektörler, gazetecilerin açıklama yapılması isteğine olumlu yanıt vermezken ısrarlı sorular üzerine gerekli açıklamanın Başbakan Erdoğan tarafından Esenboğa Havaalanı'nda yapılacağını söyledi. 
     
     ÖSS DEĞİŞİKLİĞİ YÖK YASASINI BEKLEYECEK 

     ÜAK Başkanı Prof. Dr. Ayhan Alkış, bir gazetecinin "Görüşme nasıl geçti" yönündeki sorusu üzerine "Olumlu olduğunu söyleyebiliriz" dedi. Prof. Dr. Alkış, ÖSS'de değişiklik öngören yasa taslağına ilişkin nasıl bir karara vardıkları yönündeki soruyu yanıtlarken de, ÖSS değişikliğini YÖK yasasından ayrı olarak gerçekleştirilmemesini karalaştırdıklarını bildirdi. Prof. Dr. Alkış, "YÖK yasanını bütünlüğü içinde ele alınması yönünde görüş birliğine varıldı diyebiliriz" dedi. Alkış, ÖSS değişikliği tasarısının yarın TBMM Milli Eğitim Komisyonu'nda görüşülüp görüşülmeyeceği yönündeki soruya ise "Hayır" karşılığını verirken ODTÜ Rektörü Prof. Dr. Ural Akbulut ise tasarının Komisyon'da görüşülebileceğini ancak, YÖK yasanının bekleneceğini ifade etti. 
     
     HÜKÜMETTEN İMAM HATİP DÜZENLEMESİNDE GERİ ADIM 

     Başbakan Recep Tayyip Erdoğan, imam hatip mezunlarına avantaj sağlayan ÖSS Yasa tasarısı için toplumsal mutabakat arayacaklarını belirterek, İmam-Hatip okullarını "Türkiye'nin başına bela olarak" niteleyenleri dava edeceğini kaydetti. 
     Başbakan Erdoğan Bingöl'e hareketinden önce Esenboğa Havaalanında gazetecilerin rektörlerle yşaptığı görüşmeye ilişkin sorularını yanıtladı. Erdoğan ÖSS'den meslek liselerine uygulanan katsayının kaldırılmasını öngören yasa tasarısının yarın Meclis komisyonunda görüşüleceğine dikkat çekerek, bu tasarıyı Meclis'e gönderme ve yeni YÖK yasası hazırlamalarındaki hedeflerinin meslek liselileri ve diğer liselerdeki sıkıntıları ve çarpıklıkları biran önce aşarak modern, çağdaş, dünya ile uyumlu bir YÖK tasarısını hazırlamak olduğunu kaydetti. 
     Erdoğan yarın Meclis komisyonundaki görüşmeler yapıldıktan sonra toplumsal mutabakatı sağlayabilecek bir altyapı oluşturulacağını ve buna göre adım atılacağını kaydetti. 
     
     BULANIK SUDA BALIK AVLAMAK 

     Başbakan Erdoğan, "Şunu ifade etmekte fayda görüyorum. 
     Bir kısım insanlar hala bulanık suda balık avlamaya çalışıyorlar. Bir defa su bulanık değil. Şu gayet net ama suyu bulandırmanın hiçbir anlamı yok" dedi. 
     Ekonomide olumlu gelişmelerin kaydedildiğini belirten Erdoğan, bu gelişmelerin yakında halka yansıyacağını belirtti. Erdoğan, ne kendisinin ne de Milli Eğitim bakanı Çelik'in bugüne kadar İmam-Hatip konusunu gündeme getirmediklerini savunarak şunları söyledi 
     "Meslek okulları meselesini bir tarafa koyup İmam-Hatip meselesi olarak bakmak sadece olayı belli sıkıntılara altyapı oluşturma gayretelerinden başka birşey değiyldir. 
     Buradan rant sağlayanların gayretidir, ama hiçbir zaman bu niyet okuyucuları o beklediklerini bulamayacaklardır. Çünkü biz vatanımıza karşı milletimize karşı olması gerekeni evrensel değerlerle bütünleşmiş üniversitelerimizi ve bir orta öğretimi hedefliyoruz. Biz yapılması gereken neyse onu yapacağız." 
     
     "BELA DEĞİLİM, DAVA AÇACAĞIM" 

     Başbakan Erdoğan, Bingöl'e birisi meslek lisesi olmak üzere 3 tane lise açmak üzere gittiğine dikktat çekerek, şöyle dedi 
     "Biz bunun için koşturuyoruz, ama yazılanlar çizilenler çok farklı, bunlar çok ayıp. Bakın şu ifadenin altını çiziyorum İmam-Hatip okullarını bela edenler veya Türkiye'nin başındaki İmam-Hatip belası. Bu ifadeler çok çirkindir, çok köşelidir, çok sıkıntılıdır. Türkiye'de İmam- Hatip okullarını Türkiye Cumhuriyeti'nin hükümetleri kurmuştur ve bunun menşeini araştırdığımız zaman Cumhuriyet'in kurucusu Mustafa Kemal Atatürk'e dayanır. 
     Oradan bugüne kadar bu okullar öğrenciler mezun etmiştir. 
     Ben de bu okulun mezunuyum ve ben ülkemin başına bela değil, ülkeme hizmet için o bela diyenleri çok çok gerilerde bırakan bir insanım. Bu hakareti asla kabul edemem, affetmem ve bunu diyenlere de hem kişisel dava açacağım ve bu davanın takipçisi olacağım. Bunu da açıkça söylüyorum." 
     
</TEXT>
</DOC>
