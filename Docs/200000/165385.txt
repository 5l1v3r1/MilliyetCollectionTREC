<DOC>
<DOCNO> 165385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/soneko32.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Naomi 1 dakika göründü, herkesi büyüledi... 
</HEADLINE>
<TEXT>

     IF Uluslararası Hazır Giyim Fuarı kapsamında düzenlenen Genç Stilistler Defilesi'ne katılmak üzere İstanbul'a gelen ünlü top model Naomi Campbell, yaklaşık bir dakika kaldığı podyumda izleyenleri büyüledi. 
     Beylikdüzü'ndeki TÜYAP Fuar ve Kongre Merkezi'ne beyaz renkli Lincoln ciple gelen Campbell, VIP kapısından giriş yaptı. 
     Özel koruma görevlilerinin eşlik ettiği Campbell, defile öncesi fuar alanındaki standları gezdi. Fuarın sembolik açılış kurdelesini de kesen ünlü mankene, Sunset standında iki mayo hediye edildi. 
     200'ye yakın foto muhabiri ve kameramanın görüntülemeye çalıştığı Campbell, sempatik tavırlarıyla dikkat çekti. 
     Gezi sırasında görüntü almaya çalışan kameramanlar ordusu, dar standtlarda zaman zaman dekorları bozup, masa ve sandalyelerin devrilmesine neden oldu. Basın ordusuna, anı olsun diye fotoğraf çekmeye ya da ünlü mankeni görmeye çalışan meraklı insanlar eklenince, Campbell'i koruyan yakın korumaların etrafında, özel güvenlik görevlileri tarafından bir çember oluşturuldu. 
     Daha sonra defilenin düzenlendiği salona geçen Campbell'i takip eden basın mensupları burada da sıkıntılı anlar yaşadı. 
     
     DİREKLERE TIRMANDILAR 

     Defile, kameramanlarla bir davetlinin tartışması nedeniyle 10 dakika gecikmeli başladı. Defile sırasında yer bulamayan bazı konuklar masaların üzerine çıkarken, bir bölümü de podyumu aydınlatan ışık düzeninin bağlandığı direklere tırmandı. 
     Defilenin kareografı Öner Eves de önünde oluşan kalabalıktan platformu göremeyince sandalyenin üzerinden defileyi takip etmek zorunda kaldı. 
     Aralarında Çağla Şikel ve Ayşe Hatun Önal'ın bulunduğu bazı mankenlerin ardından Naomi Campbell podyumda görününce salonda alkış ve ıslık sesleri duyuldu. 
     Campbell, Genç Stilistler Yarışması'nda üçüncülük ödülü bulunan Serap Dönmez'in ''Borsa'' temalı elbisesiyle podyuma çıktı. Campbell'in giydiği beyaz elbise üzerine, endeksin iniş ve çıkış hareketlerini simgeleyen çizgiler ve kırmızı-yeşil oklar ile ayların İngilizce kısaltmaları yer aldı. 
     Yaklaşık bir dakika podyumda kalan Naomi, daha sonra tüm mankenlerle birlikte tekrar konukların karşısına çıktı. İHKİB Başkanı Süleyman Orakçıoğlu, Naomi'ye çiçek verdi. 
     Bu arada, Ceylan Oteli'nde kral dairesinde ağırlanan Naomi'nin alerjisi nedeniyle çilek görmek istemediği, ayrıca odasına bol meyve ve kızılcık suyu ile havyar istediği öğrenildi. 
     
     IF 

     IF Uluslararası Hazır Giyim Fuarı, 9 ülkeden 397 firma ve firmanın katılımıyla gerçekleştiriliyor. 
     TÜYAP ve İstanbul Tekstil ve Konfeksiyon İhracatçıları Birlikleri başta olmaz üzere 11 meslek kuruluşu ve derneğin desteğiyle gerçekleştirilen fuara, THY de profesyonel ziyaretçilerin ulaşımını üstlenerek sponsor oldu. 
     Bugün ve yarın yalnızca profesyonel ziyaretçilere açık olan fuarı, 27-28 Haziran günlerinde herkes ziyaret edebilecek. 
     17 bin 500 metrekare alanda kurulu fuarda, hazır giyim, triko, iç giyim, çorap, hazır giyim yan sanayi, hizmet sektörü, eğitim kuruluşları ve dernekler biraraya geldi. 

     
</TEXT>
</DOC>
