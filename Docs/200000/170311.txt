<DOC>
<DOCNO> 170311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/ekonomi/eko08.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, kademeli emeklilik için iptal davası açtı 
</HEADLINE>
<TEXT>

CHP, memurlara zorunlu emeklilik yaşını 61'e indiren ve kademeli emeklilik öngören yasayı Anayasa Mahkemesi'ne götürdü 
     ANKARA Milliyet 

     CHP, memurların zorunlu emeklilik yaşını 65'ten 61'e indiren ve çalışanlara kademeli emeklilik öngören yasanın "hukuk devleti ilkesi ve Anayasa'nın bazı maddelerine aykırı olduğu" iddiasıyla iptali ve yürürlüğünün durdurulması istemiyle Anayasa Mahkemesi'nde dava açtı. 
     CHP Grup Başkanvekili Oğuz Oyan, 4919 sayılı Türkiye Cumhuriyeti Emekli Sandığı Kanunu'nda Değişiklik Yapılmasına Dair Kanun'un çerçeve birinci ve ikinci maddelerinin iptali ve yürürlüğünün durdurulması istemli dilekçeyi Anayasa Mahkemesi Genel Sekreteri Recep Tüzen'e verdi. 
     Anayasa Mahkemesi'nin memurlarda zorunlu emeklilik yaşını 65'ten 61'e indiren ilk düzenlemenin yürürlüğünü durdurduğunu, hükümetin o davada esasa yönelik kararı beklemeden yeni yasayı çıkardığını belirten Oyan "Hükümet kadrolaşmada ısrarlı. Yeni yasa Anayasa'nın birçok hükmüne aykırı. Memurların 65 olan emeklilik yaşını 61'e indirmekle, çalışma hakları ellerinden alınıyor" dedi. 
     Anayasa Mahkemesi'nin 2003 Bütçe Yasası'nın bazı hükümlerinde yürürlüğü durdurma kararını da değerlendiren Oyan, "CHP, usulüne uygun olması şartıyla lojmanların satışına karşı değil. Bu iktidara güvenmiyoruz. Sayıştay denetimi dışında, Kamu İhalesi Kanunu'na tabi olmadan Maliye Bakanı'na sınırsız yetki veriyor" diye konuştu. 
     

</TEXT>
</DOC>
