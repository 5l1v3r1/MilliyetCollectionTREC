<DOC>
<DOCNO> 160765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sondun28.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da sokak ortasında tecavüz.. 
</HEADLINE>
<TEXT>

     Almanya'nın başkenti Berlin'deki kalabalık bir yaya yolunda 19 yaşındaki Rus kökenli bir Alman genci, 14 yaşındaki bir kıza tecavüz etti. 
     Bild gazetesi, gencin, bir kız arkadaşından dönmekte olan genç kıza saldırdığını, bir eczaneye sürükleyerek kendisine burada tecavüz ettiğini yazdı. 
     Kızın yardım istemesine rağmen, çevredeki bir grup kadın ile eczanenin karşısındaki binanın balkonunda oturan 3 gencin olayı izlemekle yetindiği belirtildi. 
     Olay sırasında kızın babasının, kendisini cep telefonundan aradığı ve kızının yardım çağrıları üzerine polise haber verdiği, birkaç dakika sonra olay yerine gelen polisin yerde oturan genci yakalayarak götürdüğü kaydedildi. 
     Gencin ifadesi alındıktan sonra tutuksuz yargılanmak üzere serbest bırakıldığı ifade edildi. 
     Bir polis, gazeteye yaptığı açıklamada, yayaların olaya müdahale etmemesini anlayamadığını belirterek, olayı izleyen, ancak müdahale etmeyenler hakkında, yardımdan kaçınmak suçundan soruşturma başlatılabileceğini söyledi. 
     
</TEXT>
</DOC>
