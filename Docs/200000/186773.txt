<DOC>
<DOCNO> 186773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sondun35.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrailli yetkili "Arafat'ın günleri sayılı" 
</HEADLINE>
<TEXT>

     İsrail Başbakanı Ariel Şaron'un başdanışmanı Raanan Gissin, Filistin Devlet Başkanı Yaser Arafat'ın ''günlerinin sayılı olduğunu'' iddia etti. 
     İsrail'in Hayfa liman kentinde, bir lokantada önceki gün intihar eylemcisi Filistinli kadının kendisi dahil 20 kişiyi öldürmesi üzerine ''terörü dizginleyemediği öne sürülen Arafat'ın iktidardan uzaklaştırılarak sürgüne gönderilmesi yönünde geçen ay İsrail hükümetinin aldığı kararın haklılığının bir kez daha ortaya çıktığını'' ileri süren Raanan Gissin, ''Arafat'ın hangi şartlar altında ne zaman iktidardan gideceğinin henüz kararlaştırılmadığını'' belirtti. 
     Aralarında İsraillilerin de olduğu 30 barış gönüllüsü Arafat'ın Kudüs'ün yakınında Ramallah kentindeki karargahı önünde önceki gün toplanarak ''canlı kalkan olmaya karar verdiklerini'' açıklamışlardı. 
     
</TEXT>
</DOC>
