<DOC>
<DOCNO> 191047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sonspo26.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi İstanbul'da ilk deplasman galibiyetini alacağız 
</HEADLINE>
<TEXT>

     Bursaspor Teknik Direktörü Georghe Hagi, hafta sonu deplasmanda karşılaşacakları İstanbulspor'un tecrübeli bir takım olduğunu, ancak bu maçta 3 puan alacaklarına inandıklarını söyledi. 
     Hagi, Vakıfköy Orhan Özselek Sosyal Tesisleri'nde düzenlediği basın toplantısında, İstanbulspor maçı öncesi sakatlıklar yüzünden kadro kurmakta zorlandığını bildirdi. 
     Sertan, Egemen, Metin Akan, Erman ve Ömer'in sakat olduğunu belirten Hagi, ''İstanbulspor'un genç ve yetenekli bir antrenörü var. Futbolcular, iki yıldır beraber oynuyorlar. Bizden daha tecrübeli ve puan olarak iyi durumdalar. Onlar da 3 puan için oynayacak. Zor bir maç olacak'' dedi. 
     
     FENERBAHÇE MAÇINDAKİ FUTBOLU BEKLİYORUM 
     Hagi, futbolcularından Fenerbahçe maçında sergiledikleri güzel futbolu beklediğini belirterek, aynı performansı göstermeleri halinde İstanbulspor'u yenebileceklerini söyledi. 
     Rakip takımın son haftalardaki yenilgilerinin ölçü olamayacağına dikkati çeken Hagi, ''İstanbulspor'un neler yaptığını herkes gördü. Takım olarak iyi organize oluyorlar. Fazla sayıda sakat oyuncuları da yok. Biz ise sakatlıklar nedeniyle çok genç bir kadroyla mücadele ediyoruz. Her şeye rağmen, taraftarımızın beklediği ilk deplasman galibiyetini alacağımıza inandık'' diye konuştu. 
     
</TEXT>
</DOC>
