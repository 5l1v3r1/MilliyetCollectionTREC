<DOC>
<DOCNO> 157322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur01.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ücretsiz ders kitabı projesi bu yıl rafa kalktı... 
</HEADLINE>
<TEXT>

     Milli Eğitim Bakanlığı'nın, ilköğretim öğrencilerine ücretsiz ders kitabı dağıtılmasını öngören projesinin, 2003-2004 eğitim-öğretim yılında uygulanamayacağı bildirildi. 
     Projenin, Bakanlık ile yayınevleri arasında yapılan anlaşmalar gözetilerek, ''özel sektör kuruluşlarının mağdur edilmemesi'' amacıyla 2004-2005 eğitim-öğretim yılında hayata geçirilmesi planlanıyor. 
     Milli Eğitim Bakanlığı'nca hazırlanan faaliyet raporunda, daha önce gelecek eğitim-öğretim yılına yetiştirileceği belirtilen projenin 2004-2005 eğitim-öğretim yılında hayata geçirileceği kaydediliyor. Okulların, kitapları öğrencilerin zimmetine vermesi düşünülüyor. 
     
     ''ÖZEL KURULUŞLARIN MAĞDUR OLMAMASI...'' 
     Projenin, gelecek eğitim-öğretim yılına yetiştirilmesi amacıyla Erkan Mumcu'nun bakanlığı döneminde yürütülen çalışmada, tüm ilköğretim öğrencilerine yaklaşık 91 milyon ders kitabı dağıtılması durumunda 257 trilyon lira kaynağa ihtiyaç olduğu belirlenmişti. Kitapların okutulma süresi 5 yıl olarak hesaplandığından, Türk Standartları Enstitüsü'nün TSE belirlediği kalitede baskı yapılması ve ciltlenmesi gerektiği belirtilmişti. 
     Bakanlık yetkilileri bu raporu tekrar gözden geçirerek, maliyetin düşürülmesi amacıyla yeni bir hesaplama yapıyor. Maliyeti artırdığı gerekçesiyle kitapların ciltlenmesinden vazgeçilebileceği ve bazı yeni yaklaşımlar geliştirilebileceği kaydediliyor. 
     Raporda, konuya ilişkin şu ifadelere yer veriliyor 
     ''2003-2004 öğretim yılına hazırlık amacıyla, ders kitapları için 250 trilyon lira bloke edildi. Ancak, bu alanda faaliyet gösteren özel sektör kuruluşlarının mağdur olmaması için, uygulama, 2004-2005 eğitim-öğretim yılına bırakılmıştır. Daha önce Milli Eğitim Bakanlığı'nın özel sektör kuruluşlarıyla kitap alımı konusunda yaptığı anlaşma devam edecektir.'' 
     
     DERS KİTABI YAZDIRMA YÖNTEMLERİ... 
     Rapora göre, yeni kitaplar hazırlanırken de bazı kıstaslar ele alınacak. Yazım aşamasında ''içerik, görsel unsurlar, dil ve öğretim yöntemi'' metoduna önem verilecek. 
     Talim ve Terbiye Kurulu'nun öğretmenlerin kitap tercihi konusunda yaşadıkları kararsızlığı sona erdirecek bir çalışması olduğu da raporda yer alıyor. 
     Bu çerçevede, 2004-2005 eğitim-öğretim yılından itibaren ders kitaplarının 3 yöntemle kaleme alınması öngörülüyor. ''Sipariş yöntemiyle'', ''alan uzmanı öğretmen, profesör, bölüm veya fakülteye'', ''Talim ve Terbiye Kurulu'ndaki konunun uzmanlarına'' kitap yazdırılacak. Diğer kitaplar da yarışmayla tespit edilecek. 
     Piyasada 113 yayınevinin 1037, Milli Eğitim Bakanlığı'nın 554 çeşit ders kitabı bulunuyor. İlköğretim 1-8 sınıflar arasında toplam 79 ders zorunlu, 7 ders de seçmeli okutuluyor. 
     
</TEXT>
</DOC>
