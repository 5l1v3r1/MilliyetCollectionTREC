<DOC>
<DOCNO> 188834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sonspo14.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş şut çalışması yaptı, Sergen forma giyebilecek... 
</HEADLINE>
<TEXT>

     Lig lideri Beşiktaş, Diyarbakırspor maçının hazırlıklarını BJK Nevzat Demir Tesisleri'nde gerçekleştirdiği idmanla sürdürdü. 
     Siyah-beyazlı futbolcular, teknik direktör Mircea Lucescu yönetimindeki idmanda kondisyon çalışmasının ardından bol bol şut attılar. 
     Rumen teknik adam, şut çalışması sırasında idmanı sık sık durdurarak, futbolcularından isabetli vuruşlar yapmalarını istedi. 
     Antrenmana hafif sakatlıkları bulunan Sergen, Ronaldo, Tümer ve İlhan katılmazken, Pancu ise takımdan ayrı, fizyoterapist eşliğinde çalıştı. 
     
     SERGEN KONTROLDEN GEÇTİ 
     Kasığında ağrı bulunan Sergen, İstanbul Memorial Hastanesi'nde ultrasona girdi. 
     Kulüp doktoru Ayhan Optur, çekilen ultrason sonrasında Sergen'in önemli bir sakatlığının olmadığını tespit ettiklerini ve bu futbolcunun Diyarbakırspor maçında forma giyebileceğini söyledi. 
     Ronaldo, Tümer ve İlhan'ın, bugün salonda çalıştıklarını kaydeden Dr. Optur, 3 futbolcuyu da yarın takımla birlikte idmana vereceklerini ve önemli bir sakatlıklarının olmadığını ifade etti. 
     Beşiktaş, bu akşam PAF takımıyla yapacağı maçla Diyarbakırspor maçı hazırlıklarını sürdürecek. 
     
</TEXT>
</DOC>
