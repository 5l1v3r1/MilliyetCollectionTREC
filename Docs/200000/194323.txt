<DOC>
<DOCNO> 194323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/spor/spo01.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'dan futbol 
</HEADLINE>
<TEXT>

   Ülkemizi Şampiyonlar Ligi'nde temsil eden Beşiktaş, ligin diğer Avrupalısı Gençlerbirliği'ni tam saha presle durduracak. Lucescu savunmasını özellikle rakibin hızlı forveti ve kanatlar konusunda uyardı 
      ORHAN YILDIRIM 

   
   Luce tedbir alıyor 
   ŞAMPİYONLAR Ligi'nde Sparta Prag'ı deviren Beşiktaş ligde, ülkemizi UEFA Kupası'nda temsil eden Gençlerbirliği'ne konuk olacak. Orta sıralarda mücadele eden Başkent ekibinin konumunun kendileri için önemli olmadığını vurgulayan Siyah - Beyazlılar'ın Teknik Direktörü Mircea Lucescu, rakibini tam saha presle durdurmayı hedefliyor. Kanat oyuncularının sürati ve Gençlerbirliği'nin hızlı futbol oynaması, Rumen teknik adamı düşündürüyor. 
   
   Ankara'ya gittiler 
   FUTBOLCULARINI bu konuda uyaran Lucescu, Gençlerbirliği'nin tüm atak yollarının kaapanmasını istedi. Beşiktaş Ümraniye Nevzat Demir Tesisleri'nde son çalışmasını yapan Siyah - Beyazlılar, antrenmanın ardından özel uçakla Ankara'ya gitti. Takım maç sonrasında yine özel uçakla İstanbul'a dönecek. Bilkent Otel'de kampa giren Beşiktaş kafilesinde, sakatlıkları süren Sergen, Kaan Dobra ve Ahmet Dursun yer almadı. 
   
   Romanya kampı iptal    LETONYA ile oynanacak karşılaşmalar nedeniyle lige verilen arayı iyi kullanmak isteyen Beşiktaş Teknik Direktörü Lucescu'nun Romanya'da yapmayı düşündüğü kamp ve hazırlık maçları iptal oldu. Soğuk hava ve kötü saha koşullarını düşünen Rumen teknik adam, bu nedenle vazgeçtiğini açıkladı. İstanbul'da kendi tesislerinde çalışacak olan Siyah - Beyazlılar, Dinamo ya da Rapid Bükreş'i İstanbul'a getirip, maç yapmak için girişimlere başladı. 
   
   En iyiler karşı karşıya    ANKARA'DA bugün karşı karşıya gelecek olan Beşiktaş ile Gençlerbirliği'nin Türkiye'nin en iyi futbolu oynayan takımları olduğunu iddia eden Siyah-Beyazlılar'ın Menajeri Sinan Engin, "Başkent seyircisi futbola doyacak" dedi. Engin, "Futbolcularımızdan tek isteğimiz, İstanbul'a üç puanla dönüp tatile mutlu ve kayıpsız olarak çıkmak. Namağlup şampiyon olacağız" dedi. 
   
   Cordoba tehlikesi    KOLOMBİYA Milli Takımı'nın Arjantin ile Venezuella ile oynayacağı karşılaşmaların kadrosuna davet edilen kaleci Cordoba'nın, Konyaspor maçına yetişmesi tehlikeye girdi. Daha öncede de maç sabahı Türkiye'ye döndüğü için, dinlendirilen ve Malatyaspor karşısında görev yapamayan tecrübeli kalecinin yine oynamasının zor olabileceği ifade edildi. 
   
   Farklı heyecan    SEZON başında Gençlerbirliği'nden Beşiktaş'a transfer olan Okan Koç ile Ahmed Hassan, ilk kez eski takımlarına karşı ter dökecek. Kaan Dobra'nın sakatlığı nedeniyle Okan'ın ilk 11'de oynaması, Hassan'ın ise ikinci yarıda sahaya girmesi bekleniyor. İki futbolcu da Ankara ekibinde çok güzel günler geçirdiklerini belirterek, "Ancak profesyonellikte duygusallığa yer yok" dedi. 
   
   
</TEXT>
</DOC>
