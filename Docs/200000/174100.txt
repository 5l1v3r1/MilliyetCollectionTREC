<DOC>
<DOCNO> 174100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/ekonomi/eko03.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Enron ile siyasetçi Türkiye'de de buluştu 
</HEADLINE>
<TEXT>

   Enerji Bakanlığı'nın mücbir sebeplere geriye dönük bir madde ekleyerek toplam 126 milyon dolarlık ödeme yaptığı üç santraldan biri olan Trakya Enerji'nin ortakları arasında ABD'de muhasebe skandalı nedeniyle batan Enron da bulunuyor 
      TARIK YILMAZ 
   
   Enerji Bakanlığı, BOTAŞ'ın yasal olmadığı gerekçesiyle ödeme yapmayı reddettiği üç elektrik üretim şirketine 125.9 milyon dolarlık ödeme yapmak için Bakanlar Kurulu kararıyla yönetmelik değiştirdi. Bakanlık, ödemeden sonra çıkardığı Bakanlar Kurulu kararıyla sel, deprem gibi mücbir tarafların elinde olmadan ortaya çıkan sebeplere "Bakanlık'ça talimat verilmesi" ibaresini ekletti. 
   TBMM Yolsuzlukları Araştırma Komisyonu, Elektrik Enerjisi Fonu'ndan EEF işadamı Ünal Aysal'ın sahibi olduğu Uni - Mar, Esenyurt Belediye Başkanı Gürbüz Çapan'ın kardeşlerine ait olan Doğa ve ABD'li Enron ile Gama Grubu'nun ortağı olduğu Trakya Enerji şirketlerine yapılan 125 milyon 897 bin dolarlık ödemeyi raporuna konu etti. 
   Ödeme yapılan üç santraldan biri olan Trakya Enerji'nin ortakları arasında muhasebe skandalıyla batan Enron'un olması dikkat çekti. Enron skandalı şirketin ABD Başkanı Bush'un kampanyalarına para aktarmasıyla siyasi boyut kazanmıştı. Bu skandala Enron Başkanı ile ABD Hazine Müşteşarlığı'ndan üst düzey yetkilinin irtibat halinde olduğu haberleri eklenmişti. ABD Başkan Yardımcısı Dick Cheney'in, Enron'un Hindistan'dan 64 milyon dolarlık alacağını tahsil etmesini sağlamak için Sonia Gandhi ile yaptığı görüşme de skandalın bir diğer siyasi boyutu olmuştu. 
   
   Geriye dönük karar verildi 
   Raporda, Bakanlığın gaz arzında yapılan kesinti nedeniyle üç santrala "Yedek yakıtla üretim yapın" talimatı verdiği, oluşan 125.9 milyon dolarlık maliyet farkının da BOTAŞ'ça ödemesini istediği belirtiliyor. Ancak 1999 - 2000 yıllarında santralların yedek yakıt kullanmasını, Rusya'dan yeterli gaz gelmemesi ve kötü hava koşullarına bağlayan BOTAŞ bunun mücbir bir sebep sayıldığını ve bu nedenle ödeme yapmasının yasal olmayacağını kaydetti. 
   Rapora göre, BOTAŞ'tan ret yanıtı alan Bakanlık, EEF Yönetim Kurulu'ndan, 22 Şubat 2000'de karar çıkararak üç santrala 8 milyon 595 bin dolar ödeme yaptı. Fon'un 10 Ağustos 2000'de bir başka kararla santrallara 117.3 milyon dolarlık ikinci ödeme gerçekleştirdiği belirtilen raporda, ödemelerin hukuki altyapısının ikinci ödemenin yapılmasından 13 gün sonra hazırlandığı belirtildi. 
   Raporda, Bakanlığın 23 Ağustos 2000'de Bakanlar Kurulu kararı çıkararak Fon yönetmeliğine yangın, sel deprem ve savaş halleri gibi mücbir sebeplere "Bakanlık'ça talimat verilmesi" ibaresinin eklendiğine dikkat çekildi. Raporda, Bakanlığın ödemeyi 22 Şubat ve 10 Ağustos 2000'de yapması nedeniyle Bakanlar Kurulu kararının 1 Ocak 2000'den geçerli olacağı da belirtildi. 
   
   
</TEXT>
</DOC>
