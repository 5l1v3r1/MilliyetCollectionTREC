<DOC>
<DOCNO> 150061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/dunya/dun01.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan askerleri sivillere ateş açtı... 10 ölü 
</HEADLINE>
<TEXT>

Musul'da yeni valinin konuşmasını protesto eden kalabalığa yaylım ateşi açıldı 
     DIŞ HABERLER SERVİSİ 

     Musul kentine ABD'nin atadığı yeni valinin konuşma yaptığı bir meydanda Amerikan askerlerinin valiyi protesto eden kalabalığa yaylım ateşi açması sonucu en az 10 kişi öldü, yüzlerce kişinin de yaralanmış olabileceği açıklandı. 
     Merkezi Şam'da bulunan Yurtsever Iraklılar Partisi lideri ve yeni Musul valisi Maşan Cuburi, ABD yanlısı konuşmasını yaparken meydandaki halk protestoya başladı ve gerginlik tırmandı. 
     Görgü tanıklarından Mervan Muhammed, "Ahali hükümet binasına doğru ilerleyişe geçti ve bu sırada çocuklar taş atmaya başlayınca Amerikan askerleri de yaylım ateşi açtı" dedi. Yaralıların kaldırıldığı hastanenin doktorlarından Said Altah, Cuburi'nin "Amerika'yla işbirliği" çağrısına öfkelenen halka ateş açması için ABD askerlerine talimat verdiğini öne sürdü. Ayed Hassun adlı başka bir görgü tanığına göre, durumun kontrolden çıkması üzerine 20 Amerikan askerinin Cuburi'ye eşlik ederek binaya soktuğunu, daha sonra da taşla karşılık veren halkın üzerine ateş açtığını belirtti. Doktor Ayyad Ramazani ise, "10 - 12 ölü, onlarca yaralı var. Yaralı sayısı yüzü bulabilir" dedi. 
     


DÜNYA 














</TEXT>
</DOC>
