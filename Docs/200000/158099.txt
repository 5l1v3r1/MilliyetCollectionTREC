<DOC>
<DOCNO> 158099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sontur26.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bedelli askerlik konusunda çalışma başlatıldı... 
</HEADLINE>
<TEXT>

     TBMM Milli Savunma Komisyonu, bedelli askerlik konusunda rapor hazırlamak üzere alt komisyon oluşturdu. 
     Mili Savunma Komisyonu'nun bugün yaptığı toplantının ardından üyeler kendi arasında değerlendirmelerde bulundu. 
     Komisyon Başkanı Cengiz Kaptanoğlu, kamuoyunda bedeli askerlik konusunda bir beklenti olduğunu belirterek, konuyu üyelerin görüşlerine açtı. Söz alan AK Parti ve CHP milletvekilleri, bu konuda kendilerine çok sayıda istek geldiğini ifade etti. 
     Yapılan tartışmalardan sonra, bedelli askerliğin ne getirip ne götüreceğinin ayrıntılı olarak ele alınması için bir alt komisyon oluşturulmasına karar verildi. 
     Alt komisyonda, AK Parti'den Afyon Milletvekili Mahmut Koçak, İstanbul Milletvekili İnci Özdemir, CHP'den de Ankara Milletvekili İsmail Değerli ile Ardahan Milletvekili Ensar Öğüt görev yapacak. 
     Hazırlanacak rapor komisyon başkanlığına teslim edilecek. Bu rapor başkanlık aracılığı ile "komisyonun görüşü" olarak Milli Savunma Bakanlığı'na iletilecek. 
     
</TEXT>
</DOC>
