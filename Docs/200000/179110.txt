<DOC>
<DOCNO> 179110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/spor/yercan.html </URL>
<DATE> 2003/08/30/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Sıra geldi altına 
</HEADLINE>
<TEXT>

   
   Tam bir profesyonel, dört dörtlük bir Dünya atleti olmuş artık Süreyya Ayhan. Korkuya, endişeye gerek olmayan, çok akıllı bir taktikle istediğini elde ettiği bir yarı final koştu. Önce seçmelerde kendisine rakip olabilecek atletleri zorlayarak tarttı, dün de sezon boyunca saklanan tehlikeli isimleri ortaya çıkardı. Yarı finaldeki bu ikincilik onun çok önceden hesabını ve kitabını yaptığı bir sonuçtu. Golden League yarışlarında rahatlıkla 4 dakikanın altına inebileceğini gösteren Ayhan, Dünya Şampiyonası'nda iki yarışını da özellikle kendi derecesinin çok üstünde koştu. Seçmelerde gücünü minimum kullanacağını, yarı finalde ise biraz tempo artırarak yarışı sertleştireceğini söyleyen Süreyya dediklerini aynen uyguluyor. İki yarış sonrası çok daha iyi analiz edip, tanıdığı rakipleriyle pazar günü oldukça eğlenceli bir final koşacak altın kızımız. Süreyya Ayhan, Dünya Şampiyonu olmak için geldiği Paris'ten şampiyon olarak ayrılacaktır. Bir taktikten ibaret olan bu ikincilik kimseyi şaşırtmasın, korkutmasın. Pazar günü geçin ekran başına, tanık olan Süreyya'nın güle oynaya altın madalyaya koşuşuna. 
   
   
</TEXT>
</DOC>
