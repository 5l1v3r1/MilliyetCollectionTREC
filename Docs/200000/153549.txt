<DOC>
<DOCNO> 153549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sonspo22.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba cevapladı Kendi işimize bakarız... 
</HEADLINE>
<TEXT>

     Trabzonspor, hafta sonunda sahasında Galatasaray ile yapacağı maçın hazırlıklarını sürdürüyor. 
     Teknik direktör Samet Aybaba, Türkiye Kupası'nı elde ettiklerini ancak ligde beklenmedik puan kayıpları yaşadıklarını belirterek, ''Ligde 4.'lük hedefi olan bir takımız. Önümüzde 5 maç var ve bu maçların hepsi bizim için aynı değerde. Hafta sonunda Galatasaray ile oynayacağız. Rakip kim olursa olsun, neye oynarsa oynasın biz kendi işimize bakarız. Takımın en üst düzeyde oyununu ortaya koyması için sahaya çıkarız'' dedi. 
     Bir gazetecinin, kulüp asbaşkanı Erol Tuna'nın ''Aybaba'ya 2 yıllık sözleşme önerdim'' biçimindeki açıklaması hakkında görüşlerini sorması üzerine Aybaba, ''Bana sorulmuş ve yanıt gelmiş birşey yok. Benim başkanla görüşmelerim oluyor. Onlar da o görüşmelerden birşeyler çıkarmış olabilirler. Resmi olarak bana 2 yıllık bir teklif gelmedi'' diye konuştu. 
     Değişik kategorilerde 9 oyuncunun milli takım kampında yer almasının kendileri için bir dezavantaj olmadığını da ifade eden Aybaba, şöyle konuştu 
     ''Milli takım oyuncuların hedefidir. Milli takıma giden oyuncu da motivasyon olarak üst düzeydedir. Gökdeniz, uzun zamandır milli takıma seçilmek istiyordu ve bu kez milli takım kampına çağrıldı. Bu oyuncu gibi diğer oyuncular da moral olarak üst seviyedeler.'' Göztepe maçından sonra, bazı oyunculara forma şansı vermeyeceği yönünde yapmış olduğu açıklamalarla ilgili olarak da Aybaba, ''Kararımda bir değişiklik yok. Bazı oyuncuları sahaya sürüyoruz, istediğimizi yerine getiremiyorlar. Sonradan oyuna dahil ediyoruz, sonucu değiştirmede katkı sağlayamıyorlar'' diye konuştu. 
     




</TEXT>
</DOC>
