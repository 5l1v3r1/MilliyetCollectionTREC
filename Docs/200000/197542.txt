<DOC>
<DOCNO> 197542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/spor/spo01.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Lazio'yu düşünün 
</HEADLINE>
<TEXT>

   Beşiktaş Teknik Direktörü Lucescu, Konya beraberliğinin ardından oyuncularını uyardı, "Her şeyi bir kenara bırakın. Lazio maçından puan istiyorum" dedi 
      
   'Kader maçımız' 
   SİYAH - Beyazlı takım, Şampiyonlar Ligi'nde Lazio ile oynayacağı zorlu 90 dakika öncesinde kenetlendi. Teknik Direktör Mircea Lucescu, futbolcularını uyararak, Konyaspor beraberliğini unutmaları gerektiğini söyledi. Rumen hoca, "Şampiyonlar Ligi'nde yolumuza devam etmek için kazanmak zorundayız. Her şeyi bir kenara bırakın. Lazio maçından puan istiyorum" diye konuştu. 
   
   Eleştiri yağmuru 
   KONYASPOR maçında yapılan hatalara da değinen Lucescu, "Böyle bir futbolu bir daha görmek istemiyorum. O kadar seyircimizin önünde aldığımız beraberlik bize hiç yakışmadı. İyi bir futbol ve galibiyet hediye etmeliydik" dedi. Kaptan Tayfur ise Lazio'dan en kötü ihtimalle bir puan alacaklarını iddia etti, "Erken motivasyon nedeniyle Konya'ya takıldık" dedi. 
   
   Çizme'ye uçuyorlar    ŞAMPİYONLAR Ligi'nde çarşamba günü Lazio ile karşılaşacak olan Beşiktaş, gruptaki kaderini belirleyecek olan maç için bugün İtalya'ya gidecek. Siyah - Beyazlılar, 16.45'te özel uçakla Roma'ya uçup, kampa girecek. Yarın akşam maçın oynanacağı stadda son çalışmasını yapacak Beşiktaş'a, Çizme'de sıkı koruma uygulanacak. Kafilenin kalacağı otele kimse alınmayacak. 
   
   Sergen'den zafer sözü    KARTAL'IN yıldız ismi, Lazio deplasmanından puanla dönüp, taraftarlara en güzel bayram hediyesini vereceklerini iddia etti. Sergen Yalçın, Konyaspor beraberliği nedeniyle çok üzgün olduklarını dile getirerek, "Böyle bir puan kaybını biz de beklemiyorduk. Ama asıl hediyemiz İtalya'da olacak. Sahadan zaferle ayrılıp, kendimizi affettirmek istiyoruz" diye konuştu. 
   
   Ahmet'ten savunma    BEŞİKTAŞ'TA uzun bir aradan sonra forma giyen Ahmet Dursun ve Yasin'in kötü performansı Teknik Direktör Lucescu'yu kızdırdı. Ahmet Dursun kendini savunarak, "İstediğim topları bir türlü alamadım. Sadece ben değil, sahada kimse iyi oynadığını söyleyemez. Elimden bu kadar geldi. Taraftar iyi olunca alkışlıyor, kötü olunca yuh çekip, ıslıklıyor. Çok üzgünüm" dedi. 
   
   
   
</TEXT>
</DOC>
