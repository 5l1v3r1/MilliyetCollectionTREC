<DOC>
<DOCNO> 182880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sondun28.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılanını gezdiren kişi gözaltına alındı 
</HEADLINE>
<TEXT>

     Belçika'nın başkenti Brüksel'de, boynuna sardığı iki metreden uzun bir boa yılanıyla sokakta dolaşan bir kişi gözaltına alındı. 
     Polis, Brüksel'in Anderlecht bölgesinde ''yılanını havalandırmaya çıkaran'' vatandaşın, bu tür hayvanları barındırmak için gerekli olan izin belgesini gösteremediği için gözaltına alındığını açıkladı. 
     Brüksel Savcılığı da, bir pazaryerinde yılanıyla gezen kişinin, 5 aylık boa yılanını nereden satın aldığını belgelerle kanıtlayamadığını belirtti. 
     Belçika'da vahşi hayvanların satış ve barındırılmasından sorumlu olan Tarım Bakanlığı yetkilileri, ''Ülkede yılan besleyen binlerce insan var. Yılanını gezdiren kişi, bu hayvanı barındırmak için izin almış olsaydı, sorun yaşamazdı'' diyerek, ''sokakta yılan gezdirmenin yasal suç oluşturmadığını'' bildirdiler. 
     Belçikalı, ''izinsiz yılan gezdirmek'' ithamıyla Savcılığa sevk edildi. 
     Belçika polisi, dün de, Charleroi kentinde operasyon düzenleyerek, evinde zehirli yılan ve örümcek bulunduran bir kişiyi gözaltına almıştı. Polise eşlik eden uzman ekipler, evde yaptıkları aramada, 20 kadar zehirli yılan ile çok sayıda zehirli örümcek ele geçirmişlerdi. Evde engerek yılanı ve çıngıraklı yılan türünden zehirli hayvanlar yanında, ''zararsız'' 4 boa yılanı ve bir piton ile 3 karayılan bulunmuştu. 
     
</TEXT>
</DOC>
