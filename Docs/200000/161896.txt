<DOC>
<DOCNO> 161896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/guncel/agun.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Metro'dan hazine çıktı 
</HEADLINE>
<TEXT>

İstanbul Metrosu'nun kazı çalışmaları sırasında bugüne kadar altın sikkelerden paha biçilmez mozaik parçalarına, hamam ve liman kalıntılarına, bini aşkın eser çıkarıldı 
     ASLI ÖKTENER İstanbul 

     İstanbul Metrosu inşaatı, kazı çalışmaları sırasında rastlanan tarihi eserler nedeniyle üç noktada durmuş durumda. İstanbul Arkeoloji Müzeleri görevlileri Aksaray, Vezneciler ve Yenikapı istasyonları için gerçekleştirilen kazı çalışmalarında bugüne kadar altın sikkelerden paha biçilmez mozaik parçalarına, hamam ve liman kalıntılarına kadar bini aşkın eser çıkardı. 
     
     MİMARİSİ ANLAŞILAMADI 
     Metro'nun temeli 1992'de atıldı. Aksaray Vatan Caddesi'ndeki kazı sırasında 3 yıl önce Murat Paşa Hamamı bulununca çalışmalar durdu. Arkeologlar Metin Gökçay ve Rami Asal önderliğinde kazı çalışması başlatıldı. Osmanlı konakları, Bizans ve geç Roma dönemlerine ait mimari kalıntılar ortaya çıkarıldı. İstanbul 1 No'lu Kültür ve Tabiat Varlıklarını Koruma Kurulu, inşaatın devam edip etmeyeceği konusunda henüz kararını vermedi. 
     Ekip ikinci kazısını Vezneciler İstasyonu olması planan noktada gerçekleştirdi. Bu kez de karşılarına 11 ve 12. yüzyıla ait, 100 metrekare büyüklüğünde olan avlu mozaği parçaları çıktı. Grafik ağırlıklı mozaiğin hangi yapının parçası olduğuna henüz karar verilemedi. Kazıların devamı halinde mimarisi de anlaşılacak. Koruma Kurulu mozaiğin yerinde korunmasına karar vererek, Büyükşehir Belediyesi'nden bu konuda bir istasyon projesi hazırlamasını istedi. 
     
     KUMBARADA 174 SİKKE 
     Yine aynı bölgede, hem de toprağın 80 santimetre altında, pişmiş topraktan yapılmış bir çocuk kumbarasına rastlandı. Kumbaradan çıkan 174 altın sikke müzeye teslim edildi. 
     Son durak Yenikapı İstasyonu oldu. Mart sonunda başlayan kazılarda Bizans döneminde ticaret limanı olarak kullanılan Theodosius Limanı'nın izlerine rastlandı. Bisans dönemine ait bir de iskelet bulundu. 
     
Yunanlı koruma altına aldı      Bu görüntü Atina Metrosu'ndan. Burada çıkan eserler kent arkeolojisi bakımından, Aksaray Vatan Caddesi girişinde sürdürülen kazılarla benzerlik gösteriyor. Yunanlılar bu bölgeyi koruma altına almıştı. Aksaray'da bulunan Bizans, geç Roma, Osmanlı konakları ve bir hamama ait mimari kalıntılar. Eğer Kurul'dan onay gelirse, bu kalıntılar Atina'daki gibi koruma altına alacak. 
     15 Haziran'da bitecek olan kazı çalışmalarının sonucuna göre, Koruma Kurulu, istasyonun yapılıp yapılmayacağına karar verecek. İstanbul Arkeoloji Müzeleri Müdürü Halil Özek, çalışmalarda çıkan tarihi eserleri envanterlerine 
     geçirerek koruma altına aldıklarını söyledi. 
     
     
     
     

</TEXT>
</DOC>
