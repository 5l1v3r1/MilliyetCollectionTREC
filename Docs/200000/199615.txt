<DOC>
<DOCNO> 199615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sontur31.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beykoz açıklarında karaya oturan kuru yük gemisi kurtuldu... 
</HEADLINE>
<TEXT>

     Marmara'dan Karadeniz'e geçtikten sonra makine dairesinde başlayan yangın sonucu kontrolden çıkarak Riva'nın 4 mil açığındaki bir adacığa oturan kuru yük gemisi, kendi imkanlarıyla kurtuldu. 
     AA muhabirinin, Kıyı Emniyeti ve Gemi Kurtarma İşletmeleri KEGKİ Genel Müdürü Barış Tozar'dan aldığı bilgiye göre, dün saat 23.01'de boş halde adacığa oturan ''Turan C''nin kaptanı, yardıma giden ekiplere ''gemide ölü ya da yaralı olmadığını, yakıt kaçağı bulunmadığını ve geminin su almadığını'' söyleyerek, öncelikle biraz bekleyip kendi imkanlarıyla kurtulmayı deneyeceğini bildirdi. 
     Bunun üzerine KEGKİ'ye bağlı römorkör ve botların çevresinde demirleyerek beklemeye başladığı gemi, mürettebatının makineyi onardıktan sonra yeniden çalıştırması ve gün içinde suyun yükselmesinin de yardımıyla oturduğu adacıktan kurtuldu. 
     Liman Başkanlığı görevlileri, 143 metre uzunluğundaki 9 bin 145 grostonluk ''Turan C'' adlı gemiyi, kazada ''denize elverişliliği bozulmuş olabileceği'' gerekçesiyle kontrol amacıyla Rumelifeneri'ndeki demirleme alanında demirletti. 
     22 mürettebatı bulunan gemi, İstanbul Boğazı'nı geçip Karadeniz'e ulaştıktan sonra makine dairesinde başlayan yangın sonucu kontrolden çıkıp sürüklenerek Riva'nın 4 mil açığındaki bir adacığa oturmuştu. 
     
</TEXT>
</DOC>
