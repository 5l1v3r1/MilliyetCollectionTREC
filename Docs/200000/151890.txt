<DOC>
<DOCNO> 151890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sonspo28.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor istikrar için oynayacak... 
</HEADLINE>
<TEXT>

     Birinci Süper Lig'de geçen hafta Kocaelispor'u 3-0 yenerek UEFA Kupası'na katılma yolunda rakiplerine göre büyük avantaj yakalayan Gaziantepspor, ligdeki istikrarlı çıkışını sürdürmek için pazar günü yapacağı İstanbulspor karşılaşmasına mutlak galibiyet parolasıyla hazırlanıyor. 
     Teknik sorumlu Nurullah Sağlam, rakipleriyle olan puan farkını 6'ya çıkardıklarını, ancak UEFA Kupası'na katılmalarının henüz garanti olmadığını söyledi. Trabzonspor'un 46, Fenerbahçe'nin de 45 puan avarajla 5. sırada yer aldığına dikkati çeken Sağlam, ''Kalan 6 maçımızı da en az kayıpla kapatarak ligin sonunda mutlu sona ulaşmak istiyoruz. Bu nedenle İstanbulspor maçı bizim için çok önemli. Bu maçtan alacağımız 3 puanla, rakiplerimizin yapacağı maçta alacağı sonuca göre üst sıraya çıkabiliriz'' dedi. 
     Birinci Süper Ligi'nde artık geriye sayımın başladığını, son 6 haftaya girilirken şampiyonluk ve ligde kalma yarışının son hız sürdüğünü ifade eden Sağlam, şöyle konuştu 
     ''Zirve ve UEFA Kupası yanında ligde kalma yarışında 9 takım mücadele veriyor. 9 takım arasında yer alan İstanbulspor, rakiplerine oranla daha rahat gözükmekle birlikte matematiksel olarak henüz kendilerini rahat hissedemiyorlar. Bu karşılaşmaya rakibimiz mutlak puan veya puanları almak umuduyla çıkacak. Böylelikle İstanbulspor belki daha da rahatlamış olacak. İşimizi şansa bırakmak istemiyoruz, İstanbulspor'u yenerek UEFA Kupası'na katılma şansımızı daha da artırmak istiyoruz. '' İstanbulspor maçının hazırlıklarını günde çift antrenmanla sürdürdüklerini kaydeden Sağlam, sözlerini şöyle sürdürdü 
     ''Son 2 haftada aldığımız 2 anlamlı galibiyetle ligde hakettiğimiz yere geldik. Bununla yetinmeyip daha üst sıralara doğru tırmanma şansını elde edebiliriz. Moral ve motivasyon bakımından en üst düzeydeyiz. Kalan tüm maçlarımızı da kazanarak hedefimize ulaşmak amacındayız. Biz, hedefe doğru ilerlerken taraftarlara büyük görevler düşüyor. Bizleri yalnız bırakmamaları ve destek vermeleri gerekiyor.'' 
     





</TEXT>
</DOC>
