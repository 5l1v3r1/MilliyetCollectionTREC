<DOC>
<DOCNO> 199745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/soneko11.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Aygün, Loizudu'nun evini gezdi Bu ev en fazla 100 bin dolar eder 
</HEADLINE>
<TEXT>

     Ankara Ticaret Odası ATO heyetiyle KKTC gezisini sürdüren ATO Başkanı Sinan Aygün, bu sabah basın mensuplarıyla birlikte Türkiye'nin tazminat ödediği Madam Titina Loizidu'nun evini gezdi. 
     Aygün, eve ''en fazla 100 bin dolar eder'' şeklinde değer biçerken, halbuki Türkiye'nin 1 milyon 100 bin euro tazminat ödediğini, bunun da evin parası değil, mağduriyetten doğan tazminat olduğunu, evin parasının ayrıca gündeme geleceğini kaydetti. 
     Aygün, ''Eve de yarın 500 bin dolar değer biçerler. Bu işin maliyeti bize 1.5 milyon euroyu aşar'' dedi. 
     Aygün, iki katlı evi gezdikten sonra, ''ev dökülüyor ayakta durması bile zor evlerden biri. Hatta kaymaya başlamış. 100 bin dolar bile fazla'' şeklinde konuştu. 
     Bu arada komşuları, tazminat ödenmesi ve Loizidu'nun KKTC'ye dönme ihtimalinden rahatsız. 
     Loizidu'nun komşularından balıkçı Mehmet Çaka 67 evin Loizidu'ya ait olmadığını iddia etti. Çaka, ''Evin asıl sahibi Doktor İspiro 1949'dan 19'e kadar Girne'deydi. Loizidu bu eve 1963 yılından sonra gelmeye başladı. Doktor İspiro'nun ahbaplarıydı, burada kalırlardı. O dönemin tapu kayıtları dikkatle incelenirse bu ortaya çıkar'' dedi. 
     Çaka, bir soru üzerine Loizidu'nun buraya gelmesini kimsenin istemediğini, yaşananları hoş karşılamadıklarını söyledi. 
     
     BAKIMSIZLIK DİKKAT ÇEKİYOR 

     Girne'de Şair Nedim Sokaktaki Loizidu'nun evi, iki katlı. Alt kat taş bina üst kat ise kerpiç. Evin bakımsızlığı hemen dikkat çekiyor. Halen pansiyon olarak kullanılan evde 6-7 oda bulunuyor. Girne'ye çalışmaya gelen 15-20 kadar işçi bu evde kalıyor. Odalarda çift katlı ranzalar hemen göze çarparken, pansiyon ücreti günlük 5 milyon, aylık ise 55 milyon lira. Evin arka ve ön bölümünde bahçesi bulunuyor. Bahçede çok sayıda narenciye ağacı yanında, girişinde bir ceviz ağacı yer alıyor. 
     
</TEXT>
</DOC>
