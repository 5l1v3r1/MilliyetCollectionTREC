<DOC>
<DOCNO> 152219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/guncel/gun03.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu hasret bitmez 
</HEADLINE>
<TEXT>

Rumlar, saatlerce kuyrukta bekledikten sonra girdikleri KKTC'de eski evlerini bulup duvarları öptü. Bazıları da dönerken yanına toprak aldı 
     YORGO KIRBAKİ Atina 

     Kıbrıs'ta karşılıklı geçişler ikinci gününde de yoğun bir şekilde devam etti. Kuzeye ve güneye geçenler "Akan suyu kimse artık geri çeviremez" ve "Hiçbir şey eskisi gibi değil" derken, hem Rum yönetimi hem de KKTC büyük akını izlemekle yetindi. KKTC'nin 29 yıl aradan sonra sabah 09.00 ve gece 24.00 saatleri arasında Ledra Palas, Pile ve İkibuçuk mil kapılarından geçişleri serbest bırakmasını fırsat bilen 1323 Türk ve 2793 Rum, uzun yıllar sonra doğup büyüdükleri ama terk etmek zorunda kaldıkları evlerini görebilmek için yollara koyuldular. 
     
     3 KİLOMETRELİK KUYRUK 
     İkinci günde karşı tarafa geçen Türkler ve Rumlardan kimi evini bulduğunda duvarları okşayıp öptü, kimi dükk nının yerinden yol geçtiğini gördüğünde oturup ağladı. 29 yıldır birbirlerini göremeyen komşular, sevgi içinde kucaklaştı. Dün 2793 Rum, otomobilleriyle KKTC'ye girebilmek için 3 kilometrelik kuyruk oluşturdu. Beraberlerinde çocuklarını, torunlarını Girne'ye ve Karpaz'a götüren Rumlar, KKTC'ye giriş için saatlerce beklemeye razı oldu. KKTC'ye giden Rumların sayısının giderek artması, Paskalya bayramı tatilinin pazar günü başlamasından kaynaklandı. 
     
     OTOBÜS TAHSİS EDİLDİ 
     Rumlar özellikle Karpaz'daki Apostolos Andreas Kilisesi'ni tercih etti. Hafta sonunda KKTC'ye geçecek Rum sayısında patlama yaşanması bekleniyor. Daha önce "İşgal kuvvetlerine nasıl davranılacağı her bireyin kendi bileceği iştir" diyerek, vatandaşlarına baskı yapan Rum Yönetimi, Rumların buna kulak asmadığını görünce, "Pasaport göstermek, Kıbrıs yasalarına aykırı değildir, Denktaş yönetiminin tanındığı anlamına gelmez" açıklamasını yapmak zorunda kaldı. Kıbrıs'ta özellikle Rumların KKTC'ye akın etmelerinden şaşkına dönen Rum Yönetimi, Yunanistan Dışişleri Bakanı Yorgo Papandreu'nun "Ada'da bayram günü yaşanıyor" şeklindeki sözlerine de kızdı. 
     KKTC ehliyeti ve plakası Rumlar tarafından tanınmadığı için otomobillerini bırakmak zorunda kalan Türkler ise Rum makamlarının tahsis ettiği otobüslerle gidecekleri kentlere bedava yolculuk yaptı. Güneye geçen bazı Kıbrıslı Türkler, Rum makamlarına başvurarak pasaport talebinde bulundu. Ada'da iki taraf arasında ticari ilişkiler de gayrı resmi olarak başladı. 
     
ABD durumdan memnun      ABD, Kıbrıs'ta Yeşil Hat üzerinde Türk ve Rumların karşılıklı geçişlerini memnuniyetle karşıladığını ve bu tür tedbirleri kuvvetle desteklediğini bildirdi. ABD Dışişleri Bakanlığı Sözcüsü ve eski Lefkoşa Büyükelçisi Richard Boucher, "Prensip olarak bu hareketi kuvvetle destekliyoruz. İki toplum arasında temas ve anlayışı geliştirecek önemde, gerçek tedbirleri memnuniyetle karşılıyoruz. Bu geçişlerin uygulanmasına yönelik prosedür ve tedbirlerin ne olduğunu öğrenmeyi bekliyoruz" dedi. 
     


GÜNCEL 


















</TEXT>
</DOC>
