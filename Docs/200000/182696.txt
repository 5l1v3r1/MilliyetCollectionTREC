<DOC>
<DOCNO> 182696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sonspo09.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Şampiyonu tekvandocu ceza kurulunda... 
</HEADLINE>
<TEXT>

     Tekvando Federasyonu Başkanı Cengiz Yağız'a yöneltilen suçlamalarla ilgili, Teftiş Kurulu'na çelişkili ifadeler veren dünya şampiyonu tekvandocu Kadriye Selimoğlu, Gençlik ve Spor Genel Müdürlüğü GSGM Ceza Kurulu'na sevk edildi. 
     Tekvando Federasyonu Başkanı Cengiz Yağız'ın, devletten ödül ve maaş almaya hak kazanan Avrupa ve dünya şampiyonu sporculardan komisyon talep ettiği yönündeki suçlamalarla ilgili olarak, GSGM Teftiş Kurulu'nun ifadesine başvurduğu dünya şampiyonu Kadriye Selimoğlu, nisan ayında verdiği ifadesinde bu suçlamaların tamamen asılsız olduğunu bildirdi. Ancak, daha sonra yapılan Türkiye Şampiyonası'nda başarılı olamayan ve Milli Takım'a giremeyen Selimoğlu, Teftiş Kurulu'na verdiği ifadesini değiştirdi ve Cengiz Yağız hakkında ağır suçlamalarda bulundu. 
     4 ay arayla farklı ifadeler vererek Teftiş Kurulu'nu yanılttığı dikkate alınan Kadriye Selimoğlu GSGM Ceza Kurulu'na sevk edildi. Kadriye Selimoğlu'nun suçlu bulunması halinde hak mahrumiyeti cezası alabileceği bildirildi. 
     
     ALİ ÖZEN DE AĞIZ DEĞİŞTİRDİ 
     Bu arada daha önce Federasyon Başkanı Yağız'a yöneltilen suçlamaları destekleyici yönde ifade veren bir diğer milli tekvandocu Ali Özen de daha sonra bu ifadesini değiştirdi. 
     Türkiye Şampiyonası'nda birinci olamadığı ve Yasin Yağız ile yaptığı seçme müsabakalarını da keybettiği için Milli Takım kadrosuna giremeyen Ali Özen, Teftiş Kurulu'na gönderdiği yeni ifadesinde, psikolojik durumunun kötü olması ve intikam duygusu taşıması nedeniyle Federasyon Başkanı Yağız aleyhinde ifade verdiğini bildirdi. 
     
</TEXT>
</DOC>
