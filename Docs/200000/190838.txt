<DOC>
<DOCNO> 190838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sontur35.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP 30. Olağan Kurultayı'ndan gelişmeler 
</HEADLINE>
<TEXT>

     CHP'nin eski Genel Başkanı Altan Öymen, kurultayda karara bağlanacak tüzük değişikliği önerilerinin CHP'nin demokrasiyi savunma iddialarıyla bağdaşmadığını söyledi. 
     CHP 30. Olağan Kurultayı'nda çalışma raporu üzerindeki görüşmelere geçilmesinin ardından kürsüye ilk olarak eski Genel Başkan Altan Öymen çıktı. Öymen, Genel Başkan Deniz Baykal'ın açış konuşmasında demokrasi ile ilgili çok güzel değerlendirmeler yaptığını ancak gündeme getirilen tüzük değişikliği önerilerinin aynı anlayışı yansıtmadığını söyledi. 
     Tüzük değişikliği önerilerinin CHP'nin demokrasiyi savunma iddialarıyla bağdaşmadığını belirten Öymen, genel başkan adaylığı için gerekli olan imza sayısının artırılmasının, ''genel başkanın karşısına aday çıkmasın'' şeklindeki bir yanlış saplantının işareti olduğunu savundu. 
     Blok liste önerisine yönelik eleştirilerde de bulunan Öymen, çarşaf liste uygulamasının daha demokratik olduğunu ifade etti. Bu önerinin ''72 üyeli Parti Meclisi'nde PM 5 muhalif üyeye dahi tahammül edememenin göstergesi olduğunu'' savunan Öymen, tüzük değişikliğinin kurultaya giderken son anda gündeme getirilmesinin de doğru olmadığını kaydetti. 
     Öymen, ''AK Parti'nin son kurultayda yaptığı değişikliklere özenip ona benzemeye çalışmayalım. AK Parti'ye özenmek, CHP'ye şeref getirmez'' dedi. 
     
     ÖZDALGA VE KESKİN 
     Daha sonra söz alan çalışma raporuna muhalefet şerhi koyan PM üyelerinden Haluk Özdalga da, 28 aydan bu yana görev yaptıklarını anımsatarak bu süre içinde PM'de hiçbir kavgaya yol açmadıklarını, hakları ellerinden alındığında dahi sessiz kaldıklarını kaydetti. 
     Rapor, şerh koyan PM üyeleri Erol Tuncer ve Aykut Oray'ın söz haklarını devrettikleri Adnan Keskin, konuşmasına başlamadan önce ceketini çıkararak kürsüden salonda bulunan bir arkadaşına attı. 
     Keskin, 1999'dan sonra ''güven duygusu zedelendiği için'' Baykal'la yollarını ayırdığını belirterek, şimdi de aralarında ideolojik farklılıkların ortaya çıktığını ifade etti. 
     Keskin, partide kuralların rafa kaldırıldığını, kurulların işlevsiz hale getirildiğini savundu. Keskin, blok listeye karşı çıkarken de, ''Sayın Genel Başkan geçmişte 34 kişiyle PM'ye girdiği zaman anarşi mi vardı partide '' diye sordu. 
     Çalışma raporu üzerindeki konuşmalar, verilen yeterlilik önergesinin kabul edilmesiyle sona erdi. Daha sonra yapılan oylamada, çalışma ve hesap raporları oylanarak kabul edildi. 
     
     TRİBÜNLERDE GERGİNLİK 
     Konuşmalar sırasında tribünlerde zaman zaman gerginlikler yaşandı. CHP Gençlik Kolları üyeleri, ''Anadolu Hareketi'' imzasını taşıyan bir pankartı yırtıp atarken, karşı tribünlerde bulunan ve muhalefete destek veren gençler de ''Burası CHP, MHP değil'' diye slogan attılar. 
     Tartışmaların kavgaya dönüşmesi partililerce önlenirken, Divan Başkanı Abdullah Emre İleri de sık sık uyarıda bulundu. İleri'nin uyarıda bulunurken uzun süre konuşması, delegeler ve diğer partililerin tepkilerine yol açtı. 
     
</TEXT>
</DOC>
