<DOC>
<DOCNO> 191923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/guncel/gun02.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kış yüzünü gösterdi 
</HEADLINE>
<TEXT>

   Karadeniz'de dalga boyu 10 metreyi buldu Uludağ ve Bolu Dağı'na yılın ilk karı düştü. Denizden yükselen hortum Antalya'da seracıları vurdu... 
      DOĞAN HABER AJANSI 
   
   Yurdu etkisi altına alan soğuk ve yağışlı hava, dün pek çok ilde hayatı olumsuz yönde etkiledi. Kar yağan illerde trafik olumsuz etkilenirken, yağışlar sellere neden oldu. 
   Samsun'da, içinde 4 kişinin bulunduğu bir balıkçı teknesi kayboldu.Düzce'ye bağlı Akçakoca'da, açık denizde dalga boyu 10 metreyi buldu.Aydın'da 4 saat süren sağanak yağış nedeniyle il merkezinde bazı ev ve işyerleri ile Söke Ovası ve Büyük Menderes Nehri kıyısındaki pamuk tarlaları su altında kaldı.Uludağ'da kar kalınlığı 18 santime ulaştı.Eskişehir, Yozgat ve Zonguldak'a da mevsimin ilk karı düştü. 
   190 MİLYARLIK HASAR VAR    Sivas'ın İmranlı ilçesinin merkezinde kar kalınlığı 3 santimetre olarak ölçülürken, yüksek kesimlerde 10 santimetreye ulaştı.Antalya'ya bağlı Gazipaşa ilçesinin Koru Mahallesi'nde denizden yükselen hortum, Gazipaşa Devlet Fidan Üretme İstasyonu'ndaki seraların plastik örtülerini uçurdu. 5 serayı tamamen yıkan hortum, yaklaşık 190 milyar liralık hasara neden oldu. 
   
</TEXT>
</DOC>
