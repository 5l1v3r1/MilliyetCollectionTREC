<DOC>
<DOCNO> 157259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sondun02.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP milletvekili panelde konuştu "ABD ile ilişkilerde sorun yok" 
</HEADLINE>
<TEXT>

     Başbakan Tayyip Erdoğan'ın dış politika danışmanı ve milletvekili Egemen Bağış, Türkiye ile ABD arasındaki stratejik ortaklığın, test edildiği ve başarısız olduğu görüşüne katılmadığını söyledi. 
     Washington'da düzenlenen ''İslam ve Demokrasi'' konulu panelde konuşan Bağış, ortaklıkların bir gecede inşa edilmediğini, birçok kez testten geçtiğini belirterek, stratejik ortaklığın başarısız olmadığını kaydetti. 
     Bağış, ''hoşunuza gitsin veya gitmesin, bu demokrasidir. Ben kişisel olarak tezkere sonucundan memnun olmadım ama demokrasi adına memnun oldum'' dedi. 
     Türk-Amerikan ilişkilerinde bir ''olumsuzluk'' görmediğini söyleyen Bağış, Türkiye'nin, Irak'ın yeniden yapılanmasında ekonomik olarak yer almak istediğini kaydetti. Bağış, ''ilişkilerde hiçbir sorun yok. Bir şok yaşandı. Ancak ilişki bunu atlatacaktır'' diye konuştu. 
     Bağış, ''tek süper güç ve Müslüman dünyasındaki tek batı demokrasisi umut verici olmakla kalmıyor, aynı zamanda milyarlarca insana, demokrasi ve İslam kültürünün, uyumlu bir şekilde birarada varolabileceğini kanıtlıyor'' dedi. 
     Batıdaki pekçok ülkede genel kanının, Müslüman bir ülkeyi tam demokratikleştirmek için İslami kültür ve kimliğini zayıflatmak olduğunu düşündüğünü belirten Bağış, ancak Türkiye'nin, demokrasi ve İslam'ın birarada var olabileceğine dair geçerli bir model olduğunu söyledi. Bağış, Türkiye'nin bu çerçevede pekçok Müslüman ülkeye gerçekçi bir alternatif sunduğunu kaydetti. 
     Fundamentalizmin daima Türkiye'deki İslam'a yabancı olduğuna işaret eden Bağış, Türkiye'nin İslam anlayışının, dini olmaktan çok milli olduğunu söyledi. Bağış, ''demokratik, laik, yasal ve siyasi düzen içinde, dini bireysel düzeyde gören ve bütün dinlere devlet düzeyinde eşit yaklaşan'' Türk modelinin, aslında bütün dünya için uygulanabilir bir model olduğuna işaret etti. 
     Adalet ve Kalkınma Partisi'nin AKP iki önemli hedefinin, AB üyeliği ve ekonomik programın sürdürülmesi olduğunu vurgulayan Bağış, Türkiye'nin AB'ye girmesi halinde, çok çalışkan Türkler'in, Avrupa için önemli bir varlık oluşturacağını ve bu durumun, İslam ile batı sentezine katkıda bulunacağını kaydetti. 
     Bağış, ''Türk modelinin küresel düzeyde kabulü için, Türkiye'nin AB'ye girme arzusunun boşa çıkarılmaması önemli. AB'nin parçası bir Türkiye, bütün dünyaya, doğu ile batının, Hıristiyanlık ile İslam'ın barış içinde birbirini kucaklayacağını gösterecektir. Ancak uluslararası sistemden bu ayrımcılık silinmezse, insanlık anlaşmazlıklar ve çatışmalardan temizlenemeyecektir'' diye konuştu. 
     AK Parti'yi tanımlarken, ''biz dine değil, insana dayalı bir partiyiz'' diyen Bağış, Başbakan Erdoğan'ın, bir kez bile kendisine, dini inançlarıyla ilgili soru sormadığını söyledi. AKP'de, dine çok bağlı üyeler olduğu gibi, hiç dindar olmayanların da bulunduğunu belirten Bağış, bütün parti üyelerinin ortak noktasının, demokrasi anlayışında yattığını kaydetti. 
     Hiçkimsenin, AKP'nin laikliğe bağlılığından şüphe etmemesi gerektiğini belirten Bağış, şüpheciliğin bırakılmasını gerektiğini, herkesin ortak yanının, ülkeye sevgi olduğunu söyledi. 
     Panelde konuşan, CHP milletvekili, Emekli büyükelçi Onur Öymen ise, Türkiye'nin, demokrasi ve İslam'ın birarada olduğu tek model ülke olmadığını söyledi. Öymen, ''ikinci model ülke, Kıbrıs'tır. Biz de böyle bir erkekkardeşimiz veya kızkardeşimiz olduğu için gururluyuz'' dedi. 
     Öymen, ''yarı hamile olunamayacağı gibi yarı demokrasi, hafif demokrasi veya kafeinsiz demokrasinin de olamayacağını'' belirterek, Türkiye'deki demokrasiyle gurur duyduğunu da kaydetti. Onur Öymen, Türkiye'nin başarılı bir model olmasında ise, laiklik temelinin yattığını söyledi. 
     
</TEXT>
</DOC>
