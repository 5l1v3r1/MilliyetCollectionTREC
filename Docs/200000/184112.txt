<DOC>
<DOCNO> 184112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/soneko25.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş Kur seviyesi, yarışma gücü için ciddi sorun 
</HEADLINE>
<TEXT>

     Devlet eski bakanlarından, CHP İstanbul Milletvekili Kemal Derviş, yaz başında da belirttiği gibi, 'sıcak para' niteliğindeki kısa vadeli ve spekülatif sermaye girişlerini caydırıp sınırlandırmaya ve bunun için de girişte uygulanacak vergi türünden bir önlem alınmasına ihtiyaç olduğunu bildirdi. 
     Derviş, yaptığı yazılı açıklamada, kısa vadeli spekülatif sermaye girişlerinin cazibesine kapılıp, esas hedefleri unutan bir politikanın tehlikesi ile karşı karşıya bulunulduğunu savundu. 
     Döviz kurunun geldiği düzeyin, Türkiye ekonomisinin yarışma gücü için ciddi bir sorun oluşturmakta olduğuna işaret eden Derviş, açıklamasında şöyle dedi 
     ''Bu nedenle yaz başında da belirtmiş olduğum gibi, sıcak para niteliğindeki kısa vadeli ve spekülatif sermaye girişlerini caydırıp sınırlandırmaya ve bunun için de girişte uygulanacak vergi türünden bir önlem alınmasına ihtiyaç vardır. Böyle bir önlemi uygulamış olan ülkelerin deneyimlerinin de ortaya koyduğu gibi, girişte alınan bir vergi, sorunu tamamen çözmemekle birlikte, çözüme yardımcı olmaktadır.'' Derviş, zaman yitirmeden harekete geçilmesinin yararlı olacağını belirtirken, önemli olanın üretim, istihdam ve uzun vadeli yatırım olduğunu, kısa vadeli spekülatif sermaye girişlerinin cazibesine kapılıp esas hedefleri unutan bir politika izlenmemesi gerektiğini kaydetti. 
     
</TEXT>
</DOC>
