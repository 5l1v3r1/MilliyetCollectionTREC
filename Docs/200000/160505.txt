<DOC>
<DOCNO> 160505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sondun16.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
28 yaşındaki yapışık ikizler ayrılacak mı 
</HEADLINE>
<TEXT>

     Singapurlu doktorlar, 28 yaşındaki İranlı siyam ikizlerini ayırmaya çalışarak, tıpta tarihi bir olaya imza atmaya çalışacaklar. 
     Ameliyatı yapacak tıp ekibinin başkanı Keith Goh, düzenlediği basın toplantısında, İranlı Lale ve Ladan Bijeni adlı kafadan yapışık ikizlerin, ikisinden birinin ölme ya da sakat kalma riskini bilerek ameliyat olmayı tercih ettiğini söyledi. 
     Doktor Goh, yapışık ikiz kadınların beyinleri anatomik olarak ayrı olduğu için ameliyatın yapılabileceğine karar verdiklerini bildirdi. 
     Alman doktorlar, 1996'da Bijanilerin ayrılma isteğini, ölümcül olabileceği gerekçesiyle reddetmişti. Ancak siyam ikizleri, kendilerini ayırmaya razı olacak doktor arayışlarını sürdürmüştü. 
     Goh ise, mutsuzluğun yaşam kalitesini düşürdüğünü belirterek, bu düşünceyle ameliyatı yapmaya karar verdiklerini söyledi. 
     Hukukçu ikiz kız kardeşler, aralarındaki farklılıkların, 7 yıl önce ayrılma düşüncesini doğurduğunu belirtmişlerdi. Bijaniler, ayrıca baş ağrılarından şikayet ediyorlar. 
     Hastanenin yaptığı açıklamaya göre Ladan Bijeni, ''Ameliyat olacağımız için çok mutlu ve heyecanlıyız. Birazcık da gerginiz, ama mutluluğumuz üzüntümüze ağır basıyor. Bunun için çok uzun süre bekledik'' dedi. 
     Bijaniler, bu nadir operasyon için tıbbi ve psikolojik testlerden geçmek üzere geçen kasımda Singapur'a gelmişlerdi. 
     Singapurlu doktorların yanı sıra Amerikalı, Fransız, Japon ve İsviçreli uzmanların da katılacağı ameliyatın, en az 3 gün sürmesi ve yaklaşık 300 bin dolara mal olması bekleniyor. 
     
</TEXT>
</DOC>
