<DOC>
<DOCNO> 150791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sonspo31.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor yine galibiyet peşinde... 
</HEADLINE>
<TEXT>

     Diyarbakırspor, yarın kendi sahasında Trabzonspor ile yapacağı maçın hazırlıklarını sürdürüyor. 
     Kulüp basın sözcüsü Nedim Özbek, A.A muhabirine yaptığı açıklamada, Trabzonspor maçı hazırlıklarını sürdüren futbolcuların Beşiktaş galibiyeti nedeniyle morallerinin çok iyi olduğunu ve bu moralle Trabzonspor maçını kazanabileceklerini söyledi. 
     Trabzonspor karşısında iyi bir oyun sergileyerek 3 puanı alacaklarını da kaydeden Özbek, ''Aslanlar gibi çıkıp maçımızı alacağız. Futbolcu arkadaşlarımıza ve teknik heyete güvenimiz sonsuz. Trabzonspor maçından da 3 puan almamız halinde durumumuz düzelir'' dedi. 
     Özbek, Diyarbakırspor'un çıkışının süreceğini de ifade ederek, yarınki maçta taraftarlarının desteğine büyük ihtiyaçları olduğunu ve tüm taraftarların Beşiktaş maçında olduğu gibi yine takımlarını Trabzonspor maçında da 90 dakika boyunca desteklemelerini istedi. 
     
     ''TRABZONSPOR'U YENECEK GÜÇTEYİZ'' 
     Teknik direktör Ümit Kayıhan ise, Diyarbakırspor'un güçlü bir ekip olduğunu belirterek, ''Trabzonspor'u yenecek güçteyiz. Diyarbakırspor, gücünü geçen hafta yenilgisiz Beşiktaş'ı yenerek göstermiştir. Bu galibiyet küçümsenecek bir sonuç değildir. Trabzonspor'u da yenerek rahat bir nefes almak istiyoruz'' dedi. 
     Ligde daha işlerinin bitmediğini de kaydeden Kayıhan, şöyle konuştu 
     ''Yarınki maçın çok kaliteli geçeceğine inanıyorum. Trabzonspor kazanmak için çaba sarfedecek. Ancak biz de 3 puanı alarak rahatlamak istiyoruz. Üzerimizdeki stresi atmak istiyoruz. Futbolcularımız, sahadan galip ayrılmak için ellerinden geleni yapacaklardır. Diyarbakırspor'un kolay yutulur bir lokma olmadığını herkes görecektir.'' 
     





</TEXT>
</DOC>
