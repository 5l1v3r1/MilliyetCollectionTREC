<DOC>
<DOCNO> 169633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/dunya/dun03.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İran dev petrol kaynağı buldu 
</HEADLINE>
<TEXT>

     DIŞ HABERLER SERVİSİ 

     İran'ın güneyindeki liman kenti Buşehr yakınlarında, 38 milyar varilden fazla rezerve sahip üç petrol yatağı bulundu. 
     Uzmanlar, çok geniş rezerve sahip üç petrol yatağından oluşan yeni petrol kaynağının, İran'a gelecekte enerji piyasası içinde önemli bir rol kazandıracağını vurguluyor. İran Petrol Geliştirme ve Mühendislik şirketi Genel Müdürü Abulhasan Hamuşi, yeni bulunan yataklardaki petrolün kalitesinin yüksek olmadığını ve işlenmesi için büyük yatırım gerekeceğini söylese de, uzmanlara göre 38 milyar varillik rezervin sadece bir kısmının ticari değer kazanması bile, İran'ı Suudi Arabistan ve Irak'ın başını çektiği petrol üreticisi ülkeler listesinde üst sıralara taşıyacak. Bulunan petrol yataklarının denize çok yakın olması da, nakliye masraflarını düşürecek. 
     İran'da bulunan yeni dev petrol kaynağına yatırım yapacak firmanın bulunması ve petrolün piyasaya girmesi ise uzun zaman alacak gibi görünüyor. 
     

</TEXT>
</DOC>
