<DOC>
<DOCNO> 167752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/spor/spo04.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
BABASINI DİNLEDİ 
</HEADLINE>
<TEXT>

Trabzon ile nikah tazeleyen Gökdeniz'i babasının ikna ettiği, "Kulübünden alacağın 700 milyar, Fenerbahçe'nin 5 trilyon lirasından daha iyidir. Hadi git, anlaş" dediği öğrenildi 
     Geri adım attı 
     FENERBAHÇE ve Galatasaray'ın ısrarla transfer etmek istediği Gökdeniz'in 10 dakika içinde Trabzonspor ile yeniden anlaşmasının perde arkası aralandı. Cazip teklifler alan ve Bordo - Mavili kulüpten ayrılmayı düşünen genç yıldızı babası Şefik Karadeniz durdurdu. Yönetimle görüşmeye gitmeden önce babası ile konuşan Gökdeniz geri adım attı ve takımdan ayrılmamaya karar verdi. 
     
     Duygusal konuşma 
     ŞEFİK Karadeniz'in, Gökdeniz'e "Senin için herkese söz verdim. Gidersen tek başına kalırsın. Hayat senin hayatın, mesleğin de senin mesleğin. Sana araba alabilmek için erken emekli olduğumu, Başkan Sümer'in seni çocuk yaşta sahiplenip herkesten iyi imkanlar verdiğini unutma. Trabzonspor'un 700 milyarı, Fenerbahçe'nin 5 trilyon lirasından iyidir. Git, anlaş, çeyizini bakalım" dediği belirtildi. 
     
     Avusturya'ya gidiyorlar 
     YENİ sezon öncesi hazırlık çalışmalarını sürdüren Trabzonspor'un, 13 günlük Avusturya kampı bugün başlayacak. İlk olarak Bolu'nun Gerede ilçesinde 11 günlük kamp çalışması yapan Bordo - Mavililer, Avusturya'da 7 - 20 Temmuz tarihleri arasında lige hazırlanacak. Trabzonspor, aralarında Austria Wien ve Borussia Dortmund'un da olduğu 6 takımla özel karşılaşma da oynayacak. 
     

</TEXT>
</DOC>
