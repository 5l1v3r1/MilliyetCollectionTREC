<DOC>
<DOCNO> 180263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/soneko06.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Üst Kurul yetkilileri toplandı... 
</HEADLINE>
<TEXT>

     Üst Kurulların yöneticileri, Kurulların yeniden yapılandırılmasını öngören yasa taslağına ilişkin görüş ve önerilerini bildirmeye dönük, Başbakan Baş Danışmanı Ömer Dinçer'in çağrısıyla düzenlenen toplantıda biraraya geldi. 
     Milli Piyango İdaresi'nin Gölbaşı Tesisleri'nde düzenlenen toplantıya, BDDK Başkanı Engin Akçakoca, EPDK Başkanı Yusuf Günay, Kamu İhale Kurumu Başkanı Sener Akkaynak, Radyo Televizyon Üst Kurulu RTÜK Başkanı Fatih Karaca, Rekabet Kurumu Başkanı Mustafa Parlak, SPK Başkanı Doğan Cansular, Şeker Kurumu Başkanı Abdurrahman Özenbaş, Telekomünikasyon Kurumu Başkanı Ömer Arasıl, Tütün, Tütün Mamulleri ve Alkollü İçkiler Piyasası Düzenleme Kurumu Başkanı Niyazi Adalı ile diğer yetkililer katıldı. 
     RTÜK Başkanı Fatih Karaca, toplantıdan önce gazetecilerin sorularını yanıtlarken, toplantıda bugün herkesin kendi görüşünü ifade edeceğini kaydetti. 
     Karaca, gazetecilerin ''Ortak bir görüş var mı '' şeklindeki soru üzerine, ''Hayır. Öyle bir şey yok. Zaten söz konusu değil. Benim verdiğim yemekte şöyle oldu. Biz kurul başkanları olarak sırayla birbirimize yemek veririz. Son seferinde de sıra bendeydi. O günkü toplantıda, bugünkü çalışmayla ilgili bir değerlendirme yapılmadı'' yanıtını verdi. 
     
     "RTÜK'ÜN DURUMU FARKLI'' 

     Bir başka soru üzerine Karaca, bütün Kurulların yapısının birbirinden farklı olduğunu vurgularken, şunları kaydetti 
     ''Ama bütün bunlardan farklı olan da RTÜK'ün durumu. RTÜK sosyal bir kurul. Diğerleri ekonomik alan da faaliyet gösterirler. Bu noktadaki farklılıklar da ortaya konulacak. Bizim kurulumuzun diğerlerinden farkı var. TBMM tarafından seçilen tek kurul da biziz. Diğer kurulların oluşum şartlarıyla bizim oluşumumuz farklı. Ama şu an bir şey söylemek için erken. Değerlendirmeleri dinleyeceğiz. Başkanlarımızın çok değerli katkıları olacaktır.'' Bu arada BDDK Başkanı Engin Akçakoca, yarım saat kaldıktan sonra bir başka programı olduğu gerekçesiyle toplantıdan ayrıldı. Toplantıda BDDK adına 2. Başkan Ahmet Şirin bulunuyor. 
     
     KURULLAR 7 KİŞİDEN OLUŞACAK 

     Hazırlıkları süren taslağa göre kurullar, 7 kişiden oluşacak. Buna göre hukuk, maliye iktisat, işletme, kamu yönetimi, uluslararası ilişkiler, çalışma ekonomisi veya kurumun görev alanlarıyla doğrudan ilgili yüksek öğretim kurumlarında en az 5 yıl kadrolu öğretim üyeliği yapanlar arasından üniversiteler arası kurulca belirlenecek iki adaydan birisi, Hukuk fakültesi mezunu olmak kaydıyla en az 5 yıl süreyle Sayıştay üyeliği denetçiliği, başbakanlık uzmanlığı, planlama uzmanlığı, maliye müfettişliği, Devlet denetleme kurulu veya Yüksek denetleme kurulu üye veya denetçiliği yapmış olanlar arasında birisi, TOBB'da en az 10 yıl oda veya borsa üyeliği bulunan saygın tüccar ve sanayicilerden belirlenecek iki adaydan birisi, Kurum meslek personellin kendi aralarından belirleyecekleri iki adaydan birisi, kurul üyelerinin kurum meslek personeli arasından belirleyecekleri iki adaydan birisi, kamu veya özel sektörde en az 10 yıl süreyle, yöneticilik yapmış olanlar arasından birisi ve kurumun görev alanında en az 10 yıl süreyle yöneticilik, işletmecilik veya danışmanlık yaparak uzmanlaşmış olanlardan birisi olmak üzere, 7 kişi Bakanlar Kurulu tarafından seçilecek. 
     Kurul, Başkan ve üyelerinin görev süreleri 6 yıl olacak. Geçerli mazereti olmaksızın bir takvim yılında toplam 3 ay toplantıya katılmayan üyeler, üyelikten çekilmiş sayılacak. 
     Ana hizmet danışma ve yardımcı hizmet birimlerinde istihdam edilecek personelin nitelikleri kurulun teklifi üzerine Bakanlar Kurulunca belirlenecek. 
     Kurul üyelerinin ücretleri mali ve sosyal hakları Başbakanının teklifi üzerine bakanlar kurulu tarafından belirlenecek. 
     Kurum, ikincil düzenlemeleri hazırlarken, DPT'nin görüşünü alacak. 
     
     BAŞBAKAN'A VETO YETKİSİ 

     Bu arada taslak uyarınca Başbakan, hükümet programı, uluslararası taahhütler veya diğer gerekçelerle, kurum tarafından hazırlanan ikincil düzenlemeleri veto etme yetkisine sahip olacak. 
     Kurullar yaptıkları düzenlemeler ve kanunla kendilerine verilen görevler çerçevesinde aldıkları kararlar ve yaptıkları işlemler dışında, yıllık hesapları ile gelir ve harcamalarına ilişkin karar, iş ve işlemleri Sayıştay denetimine tabi olacaklar. 
     Kurum, bütçe uygulama sonuçlarına ilişkin yıllık mali raporu ve bütçe kesin hesabı Sayıştay tarafından ibra edilecek ve kurumun bütçe ve bütçe kesin hesabı ile Sayıştay tarafından yapılan mali denetim raporu izleyen yılın Mart ayında Bakanlar Kurulu'na sunulacak. 
     Kurul kararları kesin olacak, ancak Kurulların nihai kararlarının tedbir kararlarına, para cezalarına ve sürekli para cezalarına karşı açılacak davalar Danıştay'da görülecek. 
     
     DURUMLARI KANUNDAKİ HÜKÜMLERE UYMAYAN PERSONEL- 

     Taslak uyarınca, mevcut kurumlarda çalışan personelden durumları bu kanunda yer alan hükümlere uymayanlar, öncelikli olarak önceden çalıştıkları kurumlara gönderilecek. 
     
</TEXT>
</DOC>
