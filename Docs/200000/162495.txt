<DOC>
<DOCNO> 162495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sonspo05.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Valilikten para alamazsa Aydın'dan Edirne'ye koşarak gidecek 
</HEADLINE>
<TEXT>

     Aydın'da 20 yıldır atletizm sporu yapan Cumhur Kasap, Edirne'deki atletizm müsabakalarına katılabilmek için valilikten para yardımı istedi. Kasap, para yardımını alamadığı takdirde, Aydın'dan Edirne'ye dek koşarak gideceğini açıkladı. 
     Aydın Vali Yardımcısı Hakan Güvençer ile görüşen Cumhur Kasap, daha önceki yıllarda çok sayıda atletizm müsabakasına katıldığını ve valilikten bu konuda çok yardım gördüğünü belirterek, şöyle konuştu 
     ''Ben atletizm sporunu çok seviyorum. Yıllardır Türkiye'nin birçok yerinde yapılan yarışmalara katılarak madalyalar kazandım. Ancak maddi durumun iyi değil. Valilikten, Edirne'de yapılacak yarışmalara gidebilmem için yol parası yardımı istiyorum. Şayet para bulamazsam, Aydın'dan Edirne'ye koşarak gideceğim.'' Aydın Gençlik ve Spor İl Müdürlüğü'nde geçici işçi olarak çalıştığını, ancak işten çıkartıldığını belirten Kasap, vali Güvençer'den bahçıvanlık yapmak için bahçe makasına da ihtiyacı bulunduğunu bildirdi. 
     Güvençer, Cumhur Kasap'a bahçe makası alınması için gerekli yardımı yapacağını, Edirne iline gitmek için istediği yol parasını vermesinin mümkün olmadığını kaydetti. 
     
</TEXT>
</DOC>
