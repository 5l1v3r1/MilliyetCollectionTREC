<DOC>
<DOCNO> 178335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/siyaset/siy03.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem ibadet, hem siyaset 
</HEADLINE>
<TEXT>

   Gününü Süleymaniye Camii ve Anıtmezar'da geçiren Demirel dua etti, Kuran okuttu, Özal'ı övdü ve hükümete Irak'a asker için "akıl verdi" 
      BÜLENT ÖZDEMİR 

   
   9. Cumhurbaşkanı Süleyman Demirel, hükümetin, Irak'a asker gönderilmesi konusundaki tezkereyi geçirilebilecekse getirmesi gerektiğini, aksi takdirde bir iktidar boşluğundan söz edilebileceğini söyledi. 
   Demirel dün sabah saatlerinde Süleymaniye Camii'ni ziyaret etti. İstanbul Valisi Muammer Güler'den bilgi alan Demirel, bahçede bulunan Kanuni Sultan Süleyman ve Hürrem Sultan'ın türbelerine giderek, dua okudu. 
   Camide ses cihazı eksikliği bulunduğunu, bunun dışında her şeyin çok iyi olduğunu belirten Demirel, "Bu büyük mabedin ayakta durmasına herkesin yardımcı olması lazım. Kim yardımcı olursa büyük sevaba girer" dedi. 
   
   'Demokrasi şehitleri' 
   Demirel, daha sonra Adnan Menderes, Fatin Rüştü Zorlu ve Hasan Polatkan ile 8. Cumhurbaşkanı Turgut Özal'ın kabirlerinin bulunduğu Topkapı'daki Anıt Mezar'ı ziyaret etti. Menderes, Zorlu ve Polatkan'ın demokrasi şehidi olduğunu söyleyen Demirel, Kuran da okuttu. 
   Demirel, basın mensuplarının Irak'a asker gönderilmesine olanak sağlayacak olan tezkereyle ilgili sorularını şöyle yanıtladı 
   "Geçiremezse getirmemesi lazım. Geçirecekse öyle getirmesi lazım. Bu parti hükümeti. Hükümet bir başkanlık sisteminin hükümeti değil. Ve aslında iktidar hükümetten ibaret değil. Hükümet ve arkasındaki partiden ibarettir. Meclis başka bir iş. Yani Meclis'in iradesi hükümetin elinde olmaz. Ama partinin iradesi hükümetin elinde olacak bir yerde. Eğer yaptığı işin doğruluğuna kendi arkadaşlarını inandıramıyorsa, hükümet yapmaması lazım. İktidar boşluğu var demektir." 
   Turgut Özal'ın da çok yakın arkadaşı olduğunu anlatan Demirel, "Adnan Bey'in başına bu hal gelmeseydi ben siyasetin içinde yoktum. Rahmetli Özal bu kadar kısa zamanda ebediyete göçmeseydi ben başbakanlığa devam ederdim. Öyle de isterdim. Bu ziyareti yaparken içimden böyle hisler geçer her zaman" dedi. 
   Demirel, siyasette küslük olmayacağını söyleyerek, "İtiş kakış kaçınılmazdır. Turgut Özal ile en az 40 yıl birlikte olduk. Kim diyorsa ki 'Turgut Özal benim en yakınım', ben ondan daha yakınımdır" dedi. 
   
</TEXT>
</DOC>
