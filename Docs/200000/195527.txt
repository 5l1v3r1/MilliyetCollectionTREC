<DOC>
<DOCNO> 195527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/soneko19.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı En kolay vergiyi alabileceğimiz yerden alıyoruz 
</HEADLINE>
<TEXT>

     Maliye Bakanı Kemal Unakıtan, ''Bütçemiz çok hassas, bu da vergiyi topla da nereden toplarsan topla durumuna getiriyor'' dedi. 
     Stratejik Teknik Ekonomik Araştırmalar Merkezi STEAM tarafından düzenlenen Vergi Arenası'nda konuşan Maliye Bakanı Unakıtan, bütçenin çok hassas olduğunu belirterek, şunları söyledi 
     ''Bütçemiz çok hassas, bu da vergiyi topla da nereden toplarsan topla durumuna getiriyor. En kolay vergiyi alacağımız yer neresi oradan alıyoruz. Akaryakıt, tüketim vergileri ...vs bunlardan kolay alınıyor. Koy vergiyi benzine... Bu yapıyı değiştirmemiz lazım.'' AK Parti Genel Başkan Yardımcısı Bülent Gedikli ise yaptığı konuşmada, Türkiye'de öncelikle bugüne kadar uygulanan klasik vergi anlayışından şirketlerin mali durumunun nasıl etkilendiğinin ortaya konulması gerektiğini belirterek, bu tespit yapıldıktan sonra belki somut çözümlere ulaşılabileceğini söyledi. 
     Gedikli, yeni oluşturulacak vergi sisteminde servet unsurlarının sermayeye dönüştürülmesini sağlayacak bir anlayış içinde bulunması gerektiğini bildirdi. 
     Vergilerin yüzde 75'inin Marmara Bölgesi'nden toplandığını, bunun da ''Diğer yerlerden neden vergi toplanmıyor '' sorusunu akla getirdiğini kaydeden Gedikli, ekonominin geneliyle, bütünüyle ilgili bir tespit yapılması gerektiğini ifade etti. 
     
     VERGİ REFORMU 
     Verginin ekonominin bir türevi olduğunu ifade eden Gedikli, şöyle konuştu 
     ''Öncelikle ekonomi anlayışımızı ve yaklaşımımızı belirlememiz lazım. Vergiyi konuşabilmek için vergide neler yapabileceğimizi ortaya koymak ve nasıl bir vergi anlayışı içinde olacağımızı belirlememiz gerek. Ondan sonra vergi sistemi anlayışımızı biçimlendirelim.'' Gedikli, vergi sistemini düzenlemek için kamu kesiminde yeniden yapılanmaya gidilmesi gerektiğini, bu yapılmadığı taktirde vergi reformunu gerçekleştirmenin mümkün olmayacağını dile getirdi. 
     Şu anda uygulanan güçlü ekonomik programın temel mantığının faizlerin indirilmesi olduğunu hatırlatan Gedikli, bu temel mantıkla yatırımların artırılması ve devletin borç stokunun aşağıya çekilmesinin hedeflendiğini söyledi. 
     Faizlerin inmesiyle birlikte mali disiplini ön plana alan, harcamalarla ilgili bazı temel ilkeleri gözeten bir yaklaşım içinde olunması gerektiğini de belirten Gedikli, vergi reformuna öncelikle harcama reformu yapılarak başlanması gerektiğini bildirdi. 
     
     ''DEVLET KÜREK ÇEKMESİN...'' 
     Gedikli, toplanan verginin harcandığı yerleri takip edecek bir sistem olmadıkça, harcamalarla ilgili saydamlık ve şeffaflık sağlanmadıkça vergi sistemini düzeltme anlamında birşey yapılamayacağını kaydetti. Yolsuzluklar, faiz harcamalarının yüksekliği ve sosyal güvenlik açıklarının bütçenin en önemli sorunları olduğunu ifade eden Gedikli, ''Türkiye'de 1990 ve 2000 yılları arasında 200 milyar dolara yakın yolsuzluk olmuş'' dedi. 
     Gedikli, devletin yatırımlarla ilgili olarak herhangi bir icraatla bulunmaması, özel sektörün önünü açacak politikaları oluşturması gerektiğini, kendilerinin de böyle bir temel yaklaşım içinde olduklarını belirterek, ''Devlet kürek çekmesin, yelkene yön versin'' diye konuştu. 
     CHP Milletvekili M. Akif Hamzaçebi de ekonomideki kayıtdışılığın vergi sisteminden kaynaklanan nedenleri olduğunu belirterek, ''Sistem mükellefi kayıtdışılığa itiyorsa şikayet etmemek gerekir. Verginin tam ödenmemesinde ahlak ve eğitim yerine sistem sorgulanmalı'' diye konuştu. 
     
</TEXT>
</DOC>
