<DOC>
<DOCNO> 162548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sontur22.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişli Etfal Hastanesi'nde eylem... 
</HEADLINE>
<TEXT>

     Şişli Etfal Eğitim ve Araştırma Hastanesi çalışanlarından oluşan bir grup, zorunlu tasarruf anaparaları ile döner sermaye paylarının bir an önce ödenmesi için eylem yaptı. 
     Hastanenin bahçesinde toplanan Sağlık ve Sosyal Hizmet Emekçileri Sendikası SES üyeleri adına açıklama yapan işyeri temsilcisi Aynur Şahin, zorunlu tasarruf anaparalarını halen alamadıklarını söyledi. 
     Zorunlu tasarruflarının bir an önce ödenmesini isteyen Şahin, ayrıca 5 aydır hastaneden döner sermaye paylarını da alamadıklarını kaydetti. 
     Açlık sınırında yaşadıklarını savunan Şahin, çok çalıştıklarını, ancak eksik kadro nedeniyle hasta ve hasta yakınlarını da memnun edemediklerini bildirdi. 
     SES Şişli Şube Başkanı Rabia Tuncer de, bugün yaptıkları görüşmede başhekimin ''önceki dönemlerden devredilen borçlar nedeniyle zor durumda olduklarını'' söylediğini anlattı. Tuncer, ''hükümetin çalışanlara kulak vermediğini'' öne sürerek, ''Biz insanca geçineceğimiz ücret istiyoruz'' dedi. 
     Daha sonra ''Tasarruflarımız hemen ödensin'' sloganı atan gruptakiler, bir süre alkışla protestoda bulunduktan sonra dağıldılar. 
     Bu arada bir grup hasta yakını, çalışanların eylemini izledi ve zaman zaman alkışla destek verdi. 
     
</TEXT>
</DOC>
