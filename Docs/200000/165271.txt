<DOC>
<DOCNO> 165271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/magazin/amag.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Pınar Altuğ kocasından niye ayrıldı, perde arkası... 
</HEADLINE>
<TEXT>

Boşanmasına neden olarak 'başka bir erkeğin' gösterilmesini, atv'den Star'a transferine bağlayan Pınar Altuğ, "Umut'la beni mutsuzluk ayırdı" dedi 
     ALİ EYÜBOĞLU 

     Pınar Altuğ, 3 yıla yakın süredir evli olduğu Umut Elçioğlu ile ayrılmaya karar verdiklerini açıkladığı faksı, basına gönderinceye kadar özel hayatıyla örnek gösterilen bir yıldızdı. Bundan sonra ilginç ihanet senaryoları ortaya çıktı. 
     
     İhanet senaryoları 
     Kimilerine göre Altuğ, eşini en yakın arkadaşı İzzet Antebi ile aldattı. 
     Kimilerine göre ise Kocaeli'nde asker olan Umut Elçioğlu, kuşkulandığı eşine haber vermeden geldiği Beykoz Konakları'ndaki evine girmeye çalışırken eşinin Hillside'da spor yaparken tanıştığı Tomy camdan kaçıyordu 
     Bir başka iddiaya göre de Pınar Altuğ'un yuvasını 'Prisma Topluluğu'nın lideri Ceri Behar'la ilişkisi yıktı. Telefonla ulaştığımız Elçioğlu, biz soru sormadan konuya girdi ve "Ne için aradığınızı biliyorum. Konuşmak istemiyorum. Yorum yapmayı da uygun görmüyorum" dedi. 
     
     'Yıpratmak istiyorlar' 
     Elçioğlu, olayla ilgili yoruma açık bir beyanda bulunurken, Altuğ ise iddialara düzenlediği basın toplantısıyla yanıt verdi. 
     Altuğ, başrolünü oynadığı 'Çocuklar Duymasın'ın atv'den Star'a transfer olmasından sonra bu tür haberlerle yıpratılmayı beklediklerini vurguladı ve şunları söyledi 
     "Çok üzgünüm. Ortalıkta dolaşan çirkin iddialar yüzünden karşınızdayım. İnsanlar, evlenir, boşanır. Bu doğum ve ölüm kadar doğal bir şey. Umut'la her şeyi kendi içimizde yaşadık, sıkıntılarımızı dışarı yansıtmadık. Bu nedenle boşanma kararımız herkesi şaşırttı. Kurtarmak için çok çaba sarf ettik. Ancak evliliği sürdürmenin bizi mutsuz ettiğini görünce, ortak bir kararla boşanmaya karar verdik. İki gündür hiçbir şekilde geçerliliği olmayan sözler duydum. Bunlar bana zarar verdiği kadar askerde olan Umut Elçioğlu'na da zarar veriyor. O bir erkek ve gururuyla oynanıyor. Evliliğimiz üçüncü şahıslar yüzünden bitmedi. Tomy benim arkadaşım. İzzet Antebi, Umut'un en yakın arkadaşı. O yüzden sürekli yanımda. Tamer'in Karadağlı evlilik tarihini alan insan da benim. Konuşulanlara inanamıyorum. Hepsi asılsız. Her şeyi zaman gösterecek." 
     
     'Bizi ayıran para değildi' 
     Altuğ şöyle devam etti "Bu evlilik mutsuzluğumuz yüzünden bitti. Prisma Topluluğu'nun üyesi falan değilim. Ceri Behar, çok yakın bir arkadaşımın kuzeni. Umut, Tomy'i de, Ceri'yi de tanır. Onlar benim arkadaşım tabii ki görüşeceğim. Hatta bundan sonra daha çok onlarla birlikte olacağım. Eşim evde yokken evime kız ve erkek arkadaşlarım geliyordu. Umut, beni çok güzel taşıyan ve asla benden endişe etmeyen özel bir insandı. Askerdeyken eşinden boşanmaya karar veren biri değilim. Boşanmaya birlikte karar verdik. Çok fazla ortak malımız yoktu. Ama olanların da bölüşümünü yaptık. Çok para kazandım diye de boşanmadım. Umut'la kasamız hep ortaktı. Evliliğimizde bir şeyler öldü ve biz birbirimizden vazgeçtik. Bu iddiaları ortaya atanlar adalet önünde hesap verecek." 
     "Bu kadar mutsuz olduğum bir ortamda çocuk bile olsa boşanırdım. Mutlulukla beslenen bir insanım. Huzursuz bir ortamda, göstermelik bir evlilik sürdürmek bize göre değildi. Yaptığımızın daha saygın olduğunu düşünüyorum. Bir yıldır hızlı ivme kat eden bir kadınım. Bu kadar ağır yazılar beklemiyordum. O yazılar hakkında gereken işlem yapılacak." 
     

</TEXT>
</DOC>
