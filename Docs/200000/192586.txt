<DOC>
<DOCNO> 192586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/guncel/gun06.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzay aşkına, yan yana 
</HEADLINE>
<TEXT>

   Hava Harp Okulu'nun uzay enstitüsünde, 'ilk kez' asker ve siviller yan yana eğitim görüyor. 43 öğrencinin sekizi sivil... 
      Önay Yılmaz 
   
   Hava Harp Okulu, Türkiye'de ilk kez öğrencileri, asker ve sivillerden oluşan bir uzay enstitüsü kurdu. Lisansüstü eğitim veren Havacılık ve Uzay Teknolojileri Enstitüsü HUTEN , Türkiye ve dünyada ilk olarak uluslararası geniş bir katılımla 20 - 22 Kasım tarihleri arasında Uzay Teknolojilerindeki Son Gelişmeler Konferansı'na da RAST2003 ev sahipliği yapacak. HUTEN'de Havacılık, Elektronik, Bilgisayar, Endüstri ve Uzay olmak üzere 5 ana bilim dalında yüksek lisans eğitimi veriliyor. Enstitüde halen 8'i sivil, 35'i subay, toplam 43 öğrenci yüksek lisans öğrenimi görüyor. HUTEN'in doktora öğrencileri mezun etme başvurusu da YÖK tarafından onaylandı. 
   Hava Harp Okulu Komutanı Tümgeneral Şevket Dingiloğlu, enstitünün misyonunu, "bilim ve teknolojinin gereklerine uygun, evrensel değerde bilgi üreten, bilgiyi yaratıcı biçimde kullanan, ulusal çıkarları gözetmenin yanı sıra, laik ve demokratik bilince sahip insan gücünün yetiştirilmesine katkıda bulunmak" olarak açıkladı. 
   
   8 BİN DAVETİYE GÖNDERİLDİ 
   Bu arada 20 - 22 Kasım tarihlerinde, Harbiye Askeri Müzesi'nde düzenlenecek olan RAST2003 konferansı için, 8 bin kadar bilim adamı, uzman ve üst düzey yöneticiye davetiye gönderildi. 
   
   
   
</TEXT>
</DOC>
