<DOC>
<DOCNO> 169240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/spor/spo15.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Cankurtaran sezon açtı      CANKURTARAN Spor Kulübü'nün 50. yıl sezon açılışı, Vedat Bayram Tesisleri'nde yapıldı. Açılışta, DYP Genel Başkanı Mehmet Ağar, eski İl Spor Müdürü Vedat Bayram, Mehmet Özdilek ile Gökhan Keskin ve güreşçi Şeref Eroğlu da yer aldı. Mehmet Ağar, sahaya inip penaltı atışı da yaptı. Fotoğraf Uğraş Özyurt 
     
Beşiktaş finalde      TEKERLEKLİ Sandalye Basketbol Birinci Ligi'nde final, Beşiktaş ile İzmir Büyükşehir Belediye arasında oynanacak. Siyah-Beyazlılar son maçında İzmir Rehabilitasyon'u 79-53 mağlup ederek, finale yükseldi. Hafta sonundaki finale İzmir ekibi 1-0 önde başlayacak. 
     
Canlı Başkan      GÜMÜŞHANE Doğanspor'da, Mustafa Canlı yeniden kulüp başkanı seçildi. Canlı, genel kurula katılmayan kent yöneticileri ve milletvekillerini eleştirirken, kulübün adı Gümüşhanespor olarak değiştirildi. Ayrıca Onursal Başkan Aydın Doğan'a şükran belgesi verilmesi kararlaştırıldı. 
     
ABD'yi devirdik      ULUSLARARASI İspolo Gençler Sutopu Turnuvası İstanbul'da sona ererken, Romanya birinci, Türkiye ikinci, ABD de üçüncü oldu. Ataköy Açık Yüzme Havuzu'ndaki son gün karşılaşmalarında Milli Takımımız, ABD'yi 9-7 yenerken, Romanya, Bulgaristan'ı 17-11 devirdi. 
     
Taşçı'ya altın kemer      BALIKESİR'DE düzenlenen 23. Kurtdereli Yağlı Güreşleri'nde Karamürselli Ahmet Taşcı başpehlivanlığı kazandı. Kurtdere'de 15 bini aşkın kişinin izlediği güreşlerin finalinde Nizamettin Akbaş'ı yenen Taşcı bu güreşlerdeki ikinci altın kemerini de almış oldu. Bu yılki güreşlere ilk kez Bulgaristan'da yaşayan soydaş pehlivanlar da katıldı. 
     
Perreiria Konya'da      KONYASPOR, Brezilya'nın Villa Nova takımının 25 yaşındaki stoperi Ernani Perreria ile üç yıllık anlaşma yaptı. Swissotel'de imza atan Sambacı, "Türkiye'ye kendimi kanıtlamak için geldim. Konyaspor ile anlaşmaktan dolayı son derece memnunum" dedi. 
     
Dostluk için      KÜÇÜKÇEKMECE Belediyesi ve Imperieal Spor Okulu tarafından düzenlenen 3. Uluslararası Kick Boks Dostluk Turnuvası tamamlandı. Türkiye, Bulgaristan, Hırvatistan, Sırbistan - Karadağ ve Makedonya'dan 150 sporcunun katıldığı turnuvayı Küçükçekmece Belediye Başkanı Halidun Özbatur ile GSGM Mehmet Atalay da izledi. Fotoğraf Saim Bozer 
     
Yılmaz'ın acı günü      FENERBAHÇE 2000 Derneği Başkanı Şevket Yılmaz'ın babası Mehmet Yılmaz dün hayata gözlerini yumdu. Yılmaz'ın naaşı bugün Marmara Üniversitesi İlahiyat Fakültesi Camii'nden kılınacak öğle namazının ardından Karacaahmet'te toprağa verilecek. MİLLİYET merhuma Allah'tan rahmet, kederli ailesine başsağlığı diler. 
     

</TEXT>
</DOC>
