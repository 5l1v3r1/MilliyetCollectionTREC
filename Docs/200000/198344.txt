<DOC>
<DOCNO> 198344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/yazar/tamer.html </URL>
<DATE> 2003/11/28/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
DSİ, cinsiyet ayrımına mı başladı 
</HEADLINE>
<TEXT>

   65 inşaat mühendisinin işe alınmasıyla ilgili ilanlarda genç kadın mühendislere geçit yok 
   
   Genç inşaat mühendisi okurum Özlem Şahin'den bayramın ilk günü e - postama düşen mesaj, birden içimi daralttı. DSİ'de ilk kez cinsiyet ayrımı yapılıyor ve kadın inşaat mühendisleri işe alınmıyormuş. 
   Bayram nedeniyle her taraf kapalı olduğu için telefon açıp da DSİ'ye soramadım ama, Öğrenci Seçme ve Yerleştirme sitesinden durum tespiti yaptım. Genç okurumun yakındığı konu, ayniyle vaki. Özlem Şahin mesajında diyor ki 
   "Devlet Su İşleri Genel Müdürlüğü'nün 20 11 2003 tarihli Öğrenci Seçme ve Yerleştirme sitesinde yer alan ilanlarda 65 inşaat mühendisinin açıktan atanmasıyla ilgili koşullar, biz on binlerce genç inşaat mühendisi bayanı derinden üzmüştür. Çünkü cinsiyet ayrımı yapılarak yalnızca erkek inşaat mühendislerinin işe alınacağı ilan edilmektedir. 
   
   Adı ADALET, ama... 
   DSİ'nin bugüne kadar işe almış olduğu hiçbir inşaat mühendisinde kız - erkek ayrımı gözetilmemişken, isminde ADALET kelimesi bulunan bir siyasi partimizin hükümet döneminde cinsiyet ayrımı yapılmıştır. Biz idealist genç bayan inşaat mühendislerinin hayallerini bir anda yıkmayı, acaba hangi ADALET duygusuyla izah edeceklerdir 
   Bizler erkek arkadaşlarımızla aynı koşullarda eğitim görmüş ve aynı koşullarda KPSS'ye Kamu Personel Seçme Sınavı girerek yüksek puan almış inşaat mühendisi kızlar olarak, 3 yıldır devletimizin inşaat mühendisi alımı ilanlarını ve yayımlanan tercih kılavuzlarını sabırsızlıkla takip etmekteyiz. İlk defa böylesine yüksek sayıda inşaat mühendisi alımı ilanını görünce sevinmiştik ki, bu sevincimiz kursağımızda kaldı. Çünkü DSİ Genel Müdürlüğü kız - erkek ayrımı yaparak bizlerin tüm hayallerini yıktı. Bizlerden daha düşük KPSS puanı alan erkek mühendis meslektaşlarımıza istihdam sağlamış oldu. 
   Anayasamızın 10, 11 ve 70. maddelerine aykırı olarak hakkımızın gasp edilmesinin önlenmesi konusunda yetkililer nezdinde de gerekli girişimlerde bulunmamız ve bizlere yapılan bu ayrımcılığın ve haksızlığın giderilmesi hususunda gerekli destek ve yardımlarınızı bekler saygılar sunarım." 
   Öğrenci Seçme ve Yerleştirme Merkezi'nin www.osym. gov.tr sitesinde girerseniz göreceksiniz ki, DSİ için, açık olan bilgisayar mühendisliği, elektrik - elektronik mühendisliği, makine mühendisliği, çevre mühendisliği, jeodezi ve fotogrametri mühendisliği gibi kadrolarda cinsiyet ayrımı yok, inşaat mühendisliğinde var 
   DSİ, başvuracak adaylarda aradığı şartları numaralandırmış. 3 numara varsa kadınlara geçit yok, nedeni de herhalde 4 numaralı koşul Seyahate ve arazide çalışmaya elverişli olmak. 
   Sınavda yüksek puan almış başarılı genç hanım mühendislerimizin seyahat edip etmeyeceğine, araziye çıkıp çıkmayacağına DSİ üst yönetimi mi karar verecek 
   
   Yanlıştan dönülmeli 
   İş Bankası da 3 yıl öncesine kadar benzer bir gerekçeyle müfettişlik sınavlarına üniversite mezunu genç kızlarımızı almıyordu. Sınav kapısından dönen İstanbul Üniversitesi mezunu genç okurum Esra Canazoğlu'nun başvurusu üzerine konuyu bu köşede gündeme getirerek tartışmaya açmıştık. İş Bankası Genel Müdür Ersin Özince konuya duyarsız kalmamış ve Teftiş Kurulu'na götürdüğü öneriyle genç kızlarımıza da müfettişlik yolunun açılmasına önayak olmuştu. 
   DSİ örneğinde eski köye yeni adet getiriliyor da olabilir. Türbanlı genç kızlarımızın üniversiteye alınması için uğraş verildiği bir dönemde, üniversiteyi bitiren kızlarımıza salt kadın oldukları için "Sen bu işte çalışamazsın" demek ne kadar çağdaş 
   Bırakın, inşaat mühendisi genç kızlarımız kendileri karar versinler. Ülkemizin en ücra köşelerine gidilecekse de gitsinler. DSİ üst yönetiminin ve DSİ'nin bağlı bulunduğu bakanlığın bu kararı yeniden gözden geçireceğini ve yanlıştan dönüleceğini umuyorum. 
   
      
   
</TEXT>
</DOC>
