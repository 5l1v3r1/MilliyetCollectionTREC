<DOC>
<DOCNO> 166514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/siyaset/asiy.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayinler AKP'den 
</HEADLINE>
<TEXT>

AKP Kozan İlçe Başkanı Veli Kelebek ile Eğitim Bir - Sen Sendikası'nın öğretmen atamalarıyla ilgili yaptığı hazırlıklar, liste yanlış yere fakslanınca ortaya çıktı 
     OBEN KIRDÖK Adana DHA 

     AKP'nin Milli Eğitim Bakanlığı'ndaki "kadrolaşma"ya ilgisini bir yanlışlık ele verdi. AKP Kozan İlçe Başkanı Veli Kelebek ve Eğitim Bir - Sen Sendikası Kozan Temsilcisi Yaşar Kara'nın 20 öğretmenle ilgili atama isteğini içeren liste yanlışlıkla Türk Eğitim - Sen Adana 1 No'lu Şube'ye fakslanınca olay ortaya çıktı. Türk Eğitim - Sen Adana 1 No'lu Şube Başkanı İsmail Koncuk, olayın skandal olduğunu belirterek, Adana Cumhuriyet Savcılığı'na suç duyurusunda bulundu. 
     Koncuk listenin, AKP'nin bazı sendikalarla organik bağ içine girdiğini gösteren bir belge olduğunu savunarak, "Tayinler için siyasi baskı yapıldığı açıkça görülüyor. Üstelik bir sendika da bu işin içinde. Valiliğe de bilgi verdik" dedi. 
     
     Listede AKP mührü 
     Eğitim Bir - Sen'in üye sayısının az olduğunu ve üye toplamak için öğretmenleri "Tayininizi istediğiniz yere yaptırabiliriz" diye kandırdığını iddia eden Koncuk, "Bu listedeki tayinlerin çoğu mümkün değil. Listedeki isimlerin çoğunun hizmet puanı düşük, hatta puan dahi almamış genç öğretmenler var" diye konuştu. 20 öğretmenin halen görev yaptığı ve atanmalarını istediği okulları gösteren listenin altında imzası ve mührü bulunan Veli Kelebek ise partizanlık yapmadığını kaydederek şunları söyledi 
     "Eğitim Bir - Sen Temsilcisi Yaşar Kara, bir gün bana geldi ve 'Ücra köylerde çalışan bazı öğretmen arkadaşlarımız merkeze tayin olmak istiyor, yardımcı olur musunuz ' dedi. Ne yapabileceğimi sorduğumda, 'Şu listenin altına kaşenizi basıp imzalayın, yeter' dedi. Ben de düşünmeden, bilinçsizce imzaladım. Hangi sendikadan gelirse gelsin, bu tür isteklerine yardımcı olurum. Hepsine aynı mesafedeyim." 
     Kelebek, listede adı geçen öğretmenlerden birinin komşusu olduğunu, diğerlerini tanımadığını da kaydetti. 
     
     

</TEXT>
</DOC>
