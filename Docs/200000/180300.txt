<DOC>
<DOCNO> 180300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sonspo08.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Öget 12 Dev Adam şampiyon olsun, ben 3.'lük maçını yöneteyim 
</HEADLINE>
<TEXT>

     33. Avrupa Erkekler Basketbol Şampiyonası finallerinde Türkiye'yi temsil eden tek uluslararası hakem olan Memduh Öget, ''12 Dev Adam'ın final oynamasını, kendimin ise üçüncülük maçını yönetmesini arzu ediyorum'' dedi. 
     Görevli olduğu A Grubu maçları için İsveç'in Lulea kentine geçmeden önce Boras'ta görüşlerini açıklayan Memduh Öget, ''İtalya'daki hazırlık döneminde yine takımla beraberdik. Oradaki hava çok farklıydı. Formları en üst düzeye gelmiş. Milliler kesinlikle final oynar diye bakıyorum. Ama çocukları, Süreyya Ayhan'da olduğu gibi şartlandırmamak lazım'' diye konuştu. 
     Güçlü takımların yer aldığı zorlu D Grubu'ndan Türkiye'nin yüzde 80 olasılıkla birinci olarak çıkacağını savunan Öget, bu şekilde A millilerin Stockholm'e erkenden gidip dinlenerek ve antrenman yaparak finallere katılacağına inandığını söyledi. 
     
     TÜRKİYE-YUNANİSTAN MAÇI 
     Öget, gruptaki Türkiye-Yunanistan maçının çok sert ve güzel bir karşılaşma olacağını söyledi. 
     Bu maçın hakemlerinin çok ''sağlam'' olması gerektiğini vurgulayan Öget, ''Ancak karşılaşmanın fair-play kuralları içinde biteceğine inanıyorum'' dedi. 
     Şampiyonada görev alan hakemlerin performanslarını en üst düzeye çıkarmak için çalışacağına dikkati çeken deneyimli hakem, '' Avrupa ve Dünya Şampiyonaları, Olimpiyatlar bile para kazandırmıyor. Amaç para değil şan ve şöhret. Amaç finali yönetmek. Milliyetçilik ve takım kayırma gibi olaylara girersen maç alamazsın'' diye konuştu. 
     
     İTALYA'DAKİ TARTIŞMA 
     Öget, milli takımın İtalya kampına katıldığını ve burada yönettiği İtalya-Türkiye maçı nedeniyle haksız yere eleştirildiğini bildirdi. 
     Bu karşılaşmada bazı oyuncuların ve menajer Doğan Hakyemez'in ''Neden bize çalmıyorsun'' şeklinde tepkiler verdiğini vurguluyan Öget, ''Benim çaldığım düdüklerle maç kazanacaksınız. Kendinizi kandırmayın. O maçta hiçbir şey yapmamışsın, ilk yarıda 35 sayı fark yemişsin. Ondan sonra da hakeme sattın bizi, sen Türk değil misin diyorsun'' dedi. 
     
     KARİYER 
     47 yaşında olduğunu ve hakemlikte henüz 3 yılı daha bulunduğu ifade eden Öget, ''Buralara tırnaklarımla kazıyarak geldim'' dedi. 
     Hakem camiasında arkasında kimsenin bulunmadığını belirten Öget, ''Hiç amcam, eniştem olmadı. Ensesi kalın kimsem olmadı. Aldığım görevler çalışmamın eseri. Kendimde en ufak bir performans düşüklüğü görürsem hakemliği bırakırım'' diye konuştu. 
     
     TÜRK HAKEMLİĞİ 
     FIBA kokartı olan Türk hakemlerinin şu anda faal olarak sürekli görev almadıklarını belirten Öget, ''Kendimize güvenmiyoruz. Ağabeyilerimizden kalan miras çekingenlik, korkaklık ve utangaçlık'' dedi. 
     Türk hakeminin bu sıkıntıları bir kenara atması durumunda çıkışa geçeceğini vurgulayan Öget, bunun şu anda sağlandığını sözlerine ekledi. 
     
</TEXT>
</DOC>
