<DOC>
<DOCNO> 195271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/soneko17.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan Engin Akçakoca'ya yapılanı tasvip etmiyorum 
</HEADLINE>
<TEXT>

     TÜSİAD Başkanı Tuncay Özilhan, BDDK eski Başkanı Engin Akçakoca'nın, kendisinin ve arkadaşlarının evlerinde arama yapılmasını tasvip etmediğini söyledi. 
     Stratejik Teknik Ekonomik Araştırmalar Merkezi STEAM tarafından düzenlenen ''Vergi Arenası''na katılan Özilhan, çıkışta gazetecilerin soruları üzerine, Akçakoca'nın BBDK'da uzun yıllar hizmet vermiş bir kişi olduğunu belirterek, bu nedenle, bu tür durumlarda daha dikkatli davranılması gerektiğini ifade etti. Özilhan, ''Özel kurumların bağımsızlığı önemli. Bundan sonra orada hizmet edecek şahısların orada görev yapması zor olacaktır, göreceğiz yaşayacağız'' diye konuştu. 
     TÜSİAD Başkanı, Akçakoca'nın, BDDK'dan bazı belgeleri götürmesini nasıl değerlendirdiğinin sorulması üzerine, ''Eski başkanın, ne olur ne olmaz diyerek bazı kararlarla ilgili belgelerden kopya yapmış olabileceğini söyledi. Özilhan, olayın detayını bilmediğini, fazla da değerlendirmede bulunmak istemediğini söyledi. Özilhan, Adalet Bakanlığı'nca hazırlanan ve BDDK'nın daha hızlı tahsilat yapmasını amaçlayan, Bankacılık Yasası'na ilişkin bir soruyu yanıtlarken de, düzenlemenin biraz daha irdelenmesi gerektiğini ifade etti. Çıkacak yasa, hortumcularla ve banka soyanlarla ilgili tahsilatı hızlandıracaksa, bunu desteleyeceklerini kaydeden Özilhan, ''Ama yasa, bankacılık sisteminin çalışmasını etkilememeli. Sistemin kolaylaştırılması lazım. Geçmişte yaşadığımız hortum diye tabir edilen bankaların içinin boşaltılmasını da önlemesi gerekir diye düşünüyorum'' şeklinde konuştu. 
     
</TEXT>
</DOC>
