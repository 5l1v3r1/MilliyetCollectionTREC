<DOC>
<DOCNO> 155301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sondun18.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'de SARS 120 yetkilinin başını yedi 
</HEADLINE>
<TEXT>

     Çin'in, akut solunum yetmezliği sendromu SARS salgınının boyutunu örtbas ettikleri ya da virüsün yayılmasını önlemede başarısız oldukları gerekçesiyle son bir ayda 120'den fazla yetkiliyi cezalandırdığı bildirildi. 
     Resmi Xinhua ajansınının internet sitesinde yer alan habere göre, 15 eyalet ve büyük kentlerdeki 120'den fazla yetkilinin bir kısmının işlerine son verildi, bazılarına geçici görevden uzaklaştırma ve uyarı cezaları verildi, bazılarının da rütbesi düşürüldü. 
     Salgının boyutunu gizledikleri gerekçesiyle işlerine son verilen Sağlık Bakanı Zhang Wenkang ve Pekin Belediye Başkanı Meng Xuenong, görevden alınan en üst düzey yetkililer oldu. 
     Yetkililerin, hastalıkla mücadeleden kaçındıkları, vaka ve ölü sayısıyla ilgili bilgileri geciktirdikleri ya da örtbas ettikleri gerekçeleriyle cezalandırıldıkları belirtildi. 
     Çin Komünist Partisi'nin Organizasyon Dairesi'nden bir yetkili, ilk kez bu kadar çok sayıda kişinin, bir olaydan ötürü cezalandırıldığını söyledi. 
     SARS salgınından en çok etkilenen ülke olan Çin'de şimdiye kadar en az 219 kişi öldü, 4500'den fazla kişi de hastalandı. 
     
</TEXT>
</DOC>
