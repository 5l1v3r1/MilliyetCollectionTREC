<DOC>
<DOCNO> 188348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/soneko34.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan Holding Yatırımcıyı kasten yanıltmaya çalışıyorlar 
</HEADLINE>
<TEXT>

     Doğan Şirketler Grubu Holding A.Ş. Genel Koordinatörü Tufan Darbaz, ''Özelleştirme İdaresi'ne borçlu birçok kuruma yönelik bir borç yapılandırma uygulamasının Petrol Ofisi A.Ş. POAŞ tarafından da yapılmış olmasının Doğan Grubu'nun bir usulsüzlüğü olarak sunulması, gerçekte kendileri bu tür faaliyetler içinde olan medya gruplarının Doğan Grubu'nu ve sayın Aydın Doğan'ı kendileri gibi gösterme çabasından öte bir anlam taşımamaktadır'' dedi. 
     Darbaz, bazı medya gruplarında Petrol Ofisi'ne ilişkin yayımlanan haberlere ilişkin yaptığı yazılı açıklamada, Petrol Ofisi'nin, İş Bankası ve Doğan Holding'in yarı yarıya ortak oldukları halka açık, ayrı bir hükmi şahsiyet olduğuna dikkat çekerek, şöyle dedi 
     ''Hal böyleyken bir İş Bankası ve Doğan Holding ortaklığı olan POAŞ'ın borçlarını Doğan Holding borçları gibi göstermek eğer bir cehalet göstergesi değilse, en hafif deyişiyle kamuoyunu ve hisse senedi yatırımcılarını kasten yanıltmaya çalışmaktır.'' Tufan Darbaz, bugün itibariyle Doğan Holding'in ağırlığı 2 ila 5 yıla yayılmış bulunan finansal borcunun 234 milyon dolar olduğunu, buna karşılık olarak da kasasında 100 milyon dolar nakdin yanı sıra her an nakde çevirebileceği yaklaşık 70 milyon dolar değerinde menkul kıymeti bulunduğunu bildirdi. 
     
     ''KAMUYA YÜK GETİRİLMEDİ'' 
     Petrol Ofisi'nin, Özelleştirme İdaresi Başkanlığı'na vadesi 2005 yılının Ağustos ayında sona erecek 271.2 trilyon lira borcu bulunduğunu anımsatan Darbaz, bu borcun Özelleştirme İdaresi Başkanlığı ile genel bir uygulama çerçevesinde mutabık kalınarak, bir önceki anlaşmadaki faiz oranı korunarak ve mevcut hisse senedi teminatlarına ilaveten 90 trilyon lira değerinde banka teminat mektubu verilerek, taksitler halinde 2007 yılına kadar ertelendiğini kaydetti. 
     ''Bugün iş dünyasından pek çok şirketin ve hatta kişilerin bile döviz üzerinden borçlandığı ve Türk Lirası'nın değer kazanmasıyla birlikte önemli avantaj sağlandığı bir ortamda Petrol Ofisi, Türk Lirası üzerinden borçlanmıştır'' diyen Darbaz, bu durumun, kamuya herhangi bir yük getirmediği gibi tam tersine kamuya önemli bir avantaj sağladığını savundu. 
     Tufan Darbaz, açıklamasında şöyle dedi 
     ''Dünyanın pek çok yerinde olduğu gibi Türkiye'de de faaliyet gösteren her ciddi ve basiretli firmanın yapabileceği ve Özelleştirme İdaresi'ne borçlu birçok kuruma yönelik bir borç yapılandırma uygulamasının POAŞ tarafından da yapılmış olmasının Doğan Grubu'nun bir usulsüzlüğü olarak sunulması, gerçekte kendileri bu tür faaliyetler içinde olan medya gruplarının Doğan Grubu'nu ve sayın Aydın Doğan'ı kendileri gibi gösterme çabasından öte bir anlam taşımamaktadır.'' 
     
</TEXT>
</DOC>
