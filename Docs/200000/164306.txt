<DOC>
<DOCNO> 164306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/yasam/yas05.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
500 milyara 2 soru kaldı 
</HEADLINE>
<TEXT>

'Kim 500 milyar ister ' yarışmasında ilk 13 soruyu doğru bilen Fırat Zengin, 4.5 yıldır 'en mutlu son için' çalışıyor 
     İSMAİL AKDUMAN Samsun DHA 

     Kanal D'de yayınlanan 'Kim 500 milyar ister ' yarışma programında önceki gece 13 soruyu doğru bilerek 125 milyar liranın sahibi olan Samsunlu Fırat Zengin, hedefinin 500 milyar olduğunu söyledi. 
     Samsun Göğüs Hastalıkları Hastanesi'nde ayda 468 milyon lira maaşla çalışan bir memur olan 28 yaşındaki Zengin, 500 milyar için bugün yarışacak. Ancak Kenan Işık'ın sunduğu program önümüzdeki hafta yayınlanacak. Zengin, kalan iki soruyu da doğru yanıtlarsa, Türkiye'de büyük ödül olan 500 milyarı kazanan ilk kişi olacak. 
     Ailesinden ayrı bir evde yaşayan Zengin, 4.5 yıldır izlediği yarışmaya bir gün katılabileceği umudunu taşıdığını, bu nedenle kütüphanede çalıştığını anlattı. Birinci olacağına inandığını belirterek "En çok 500 milyarlık soruyu merak ediyorum" diyen Zengin, 500 milyarı kazanması halinde ev ve araba alacağını, ardından tatile çıkıp sonra da evleneceğini söyledi. 
     

</TEXT>
</DOC>
