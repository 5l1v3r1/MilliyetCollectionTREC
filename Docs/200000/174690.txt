<DOC>
<DOCNO> 174690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/son/sonspo11.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor kalecisi Zdravkov, Fenerbahçe maçında yok 
</HEADLINE>
<TEXT>

     Birinci Süper Futbol Ligi'nde 2003-2004 sezonunun ilk maçını yarın Fenerbahçe ile yapacak İstanbulspor, hazırlıklarını bu sabah yaptığı çalışmayla tamamladı. 
     Bu akşam kampa girecek sarı-siyahlı ekipte hafta içindeki idmanda elmacık kemiği kırılan kaleci Zdravkov'un oynayamayacağı açıklandı. 
     Kulüp doktoru Mehmet Ünal, Zdravkov'un özel bir maske ile oynamasını düşündüklerini, ancak yapılan kontroller sonrası bundan vazgeçtiklerini belirterek, ''Oynama şansı yok. Tedavisi sürecek'' dedi. 
     Zdravkov'un yokluğunda, yarınki maçta İstanbulspor'un kalesini geçen sezon Fenerbahçe'de forma giyen Oğuz Dağlaroğlu'nun koruması bekleniyor. Sarı-siyahlılarda ayrıca, geçen sezonlarda Fenerbahçe forması giyen Deniz Uygar Uche , Saffet Akbaş ve Elvir Boliç de forma giyecek. 
     İstanbulspor'un, Fenerbahçe karşısına Oğuz, Pinto, Deniz Uygar, Saffet, Petkov, Musa Kuş, Saidou, Aytekin, Yordanov, Boliç ve Balili ilk 11'i ile çıkması bekleniyor. 
     Fenerbahçe Şükrü Saracoğlu Stadı'nda saat 19.00'da başlayacak ve Digitürk LİG TV'den naklen yayınlanacak maçı hakem Muhittin Boşat yönetecek. 
     
</TEXT>
</DOC>
