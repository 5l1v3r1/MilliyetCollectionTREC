<DOC>
<DOCNO> 159294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sonspo22.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Karan Yasin'e yumruk atmadım, sadece ittim.. 
</HEADLINE>
<TEXT>

     Galatasaraylı futbolcu Ümit Karan, Beşiktaş ile oynadıkları maçta kırmızı kart görmesine neden olan pozisyonda, Yasin'e yumruk atmadığını söyledi. 
     Yenibosna'daki merkezinde Lotto firmasıyla sponsorluk sözleşmesi imzalayan sarı-kırmızılı futbolcu, burada yaptığı açıklamada, Beşiktaş ile şampiyonluk yolunda çok önemli bir maç oynadıklarını ve bunun gerginliğini yaşadıklarını ifade ederek, ''Kimse, kimsenin düşmanı değil. Maçtan sonra da kendisiyle konuştum. Şampiyonluk için tebrik ettim. Ben zaten Yasin'e yumruk atmadım, sadece ittim'' dedi. 
     Ümit, bu sezon Birinci Süper Futbol Ligi'nin oldukça heyecanlı geçtiğini de kaydederek, ''Şampiyonluk kısmet değilmiş. Her yıl olunacağı şartı da yok. Hepimiz çok üzgünüz. Biraz şanssızlık olduğuna inanıyorum. Heyecanlı bir sezon geçti. Gelecek sezon da Gençlerbirliği gibi takımların zirveyi zorlaması halinde, benzer heyecanlar yaşayacağız'' diye konuştu. 
     
     FUTBOLCULARDAN DEPREMZEDE ÖĞRENCİLERE DESTEK 
     Galatasaray'ın yabancı futbolcuları Mondragon, Xavier ve Lukunku, Bingöl'deki depremzede çocuklara burs desteği verecek. 
     Sarı-kırmızılı futbolcular, Türk Eğitim Vakfı'nın TEV eğitim bursunu, yarın Florya Metin Oktay Tesisleri'nde TEV yöneticilerinin de katılacağı bir basın toplantısıyla verecek. 
     
</TEXT>
</DOC>
