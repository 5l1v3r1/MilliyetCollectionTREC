<DOC>
<DOCNO> 157455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sondun07.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta Türk yürüyüşü renkli görüntülere sahne oldu 
</HEADLINE>
<TEXT>

     Türk Amerikan Dernekleri Federasyonu TADF tarafından her yıl düzenlenen geleneksel Türk Günü Yürüyüşü, New York'ta yapıldı. 
     Yürüyüşe, yurtdışındaki Türklerden sorumlu Devlet Bakanı Mehmet Aydın, İstanbul milletvekilleri Egemen Bağış ve Onur Öymen, Türkiye'nin Washington Büyükelçisi Faruk Loğoğlu, BM Daimi Temsilcisi Büyükelçi Ümit Pamir, New York Başkonsolosu Ömer Önhon, Kuzey Kıbrıs Türk Cumhuriyeti KKTC Temsilcisi Büyükelçi Reşat Çağlar, Dünya Güzellik Kraliçesi Azra Akın, Türk Amerikan Dernekleri Federasyonu TADF Başkanı Kaya Büyükataman ile New York'ta bulunan çok sayıda kuruluşun temsilcileri katıldı. 
     Madison Avenue'de yerel saatle 13.00'te TSİ 20.00 başlayan yürüyüş, 1. Cadde ile 47. Sokağın kesiştiği noktada bulunan Dag Hammarskjold parkında düzenlenen gösteriler ve konuşmalarla sona erdi. 
     
     LİDERLERDEN MESAJLAR 

     Yürüyüş dolayısıyla Cumhurbaşkanı Ahmet Necdet Sezer ile Başbakan Recep Tayyip Erdoğan'ın gönderdikleri mesajlar okundu. 
     Cumhurbaşkanı Sezer, mesajında, ''ABD'deki Türk toplumunun etkinliği ve başarılarının giderek arttığını görmek bizlere gurur vermektedir. Toplumumuzun ABD'deki siyasal yaşama etkin biçimde katılmasının, uyum sürecini daha ileri düzeye çıkaracağını belirtmek isterim. ABD ile ilişkilerin geleceği yönünden sağlam bir bağ oluşturan gençlerimizin, kendi dil ve kültürlerinden kopmadan, içinde yaşadıkları toplumun saygın bireyleri durumuna gelmeleri başlıca dileğimizdir'' dedi. 
     Başbakan Erdoğan ise mesajında, ABD'deki Türk Günü yürüyüşünün önemini vurguladıktan sonra, şunları kaydetti 
     ''Yürüyüş ABD'de yaşayan vatandaş ve soydaşlarımızın dayanışmasını göstermekle kalmayıp, ABD'deki Türk toplumunun geleceğine olan inancımızı ve güvenimizi de pekiştirmektedir. 
     Vatandaşlarımızın iki ülke arasında oluşturdukları dostluk köprüsü sayesinde Türk-Amerikan ilişkileri daha da güçlenerek gelişecektir.'' 
     
     BUSH UNUTTU 

     Bu yılki Türk Günü'ne ABD Başkanı George Bush ve New York Belediye Başkanı Michael Bloomberg kutlama mesajı göndermediler. 
     Oysa ABD başkanları her yıl Türk Günü dolayısıyla iki ülke arasındaki dostluğun önemini ve Türk toplumunun ABD kültürüne yaptığı katkıları vurgulayan mesajlar yayınlıyorlardı. 
     Buna karşın, New York senatörü ve eski başkan Bill Clinton'un eşi Hillary Clinton, bir mesaj yayınlayarak Türk Günü ve yürüyüşünü kutladı. 
     Hillary Clinton, mesajında, ''yürüyüşün Amerika'da yaşayan Türklerin, New York ve ABD kültür çeşitliliğine yaptıkları katkının bir göstergesi olduğunun'' altını çizerek, ''Türk Günü ve bir ay boyunca devam eden Türk Kültür Festivali, Türk toplumunun, ulusumuz tarafından daha iyi tanınmasına ve anlaşılmasına katkıda bulunmaktadır'' sözlerine yer verdi. 
     Kongre üyesi Carolyn Maloney de bir kutlama mesajı yayınladı. 
     
</TEXT>
</DOC>
