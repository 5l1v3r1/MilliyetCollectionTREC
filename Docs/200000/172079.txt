<DOC>
<DOCNO> 172079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/yazar/bila.html </URL>
<DATE> 2003/07/28/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Uyum... 
</HEADLINE>
<TEXT>

     Irak savaşı sonrası oluşan koşullar ve ABD'nin Türkiye'den asker istemesiyle Ankara'nın ABD ve Irak konusunda, yeni politikalar oluşturması gereği ortaya çıktı. 
     Savaş öncesinde yaşananlar düşünülürse Ankara'nın yapması gereken öncelikle "iç uyumu" sağlamak olmalıdır. 
     Üs ve limanların geliştirilmesi amacıyla birinci tezkereyi çıkartan, ABD askerinin Türkiye'ye gelmesi ve Irak'a geçmesine ilişkin ikinci tezkereyi geri çeviren, daha sonra üçüncü bir tezkere ile hava sahasını açan ve Kuzey Irak'a Türk askeri gönderilmesine yetki veren Ankara, uyumlu bir görüntü sergileyememiştir. 
     ABD'nin talepleri karşısında farklı kararlar verilirken, Çankaya, hükümet ve Genelkurmay arasında da, ortak bir çizgi oluşturulamadı. Washington'un talepleri karşısında olumlu veya olumsuz ama istikrarlı bir politika üretemeyen Türkiye'nin ikinci tezkere sonrasında karşılaştığı zorlukların kaynağını büyük ölçüde bu olumsuzluğun oluşturduğunu söyleyebiliriz. 
     Ankara bu kez aynı duruma düşmemeli. Hükümet, TBMM'nin önüne gelmeden önce Çankaya ve Genelkurmay ile birlikte ortak bir çizgi oluşturmalı ve bu çizgi üzerinde zikzak çizmeden yürümelidir. 
     Eğer bu başarılabilirse TBMM, hangi kararı alırsa alsın Ankara, geçtiğimiz süreçte olduğu gibi eleştirilmeyecektir. 
     Anayasal kurumlar arasında sağlanacak uyum Türkiye'nin atması gereken ilk adımdır. 
     Son zamanlarda hükümet - Genelkurmay ilişkilerine dönük bazı haberlerin Avrupa ülkelerinden yansıması, dikkat çekmektedir. Sanki başta Türk Silahlı Kuvvetleri olmak üzere bazı kurumların yabancı ülkelere şik yet edildiği gibi bir izlenim doğmaktadır. İçeride görüşülmesi ve anayasal kurullarda karara bağlanması gereken önemli konuların yabancı bakanların kulis değerlendirmelerine konu olması düşündürücüdür. 
     Gül'ün ABD'den dönüşüyle başlayacak olan karar alma süreci, dalgalanmaya bırakılmadan, iç politika malzemesi yapılmadan devletin kurumları arasında sağlanacak olan uyumla bir an önce sonuçlandırılmalıdır. 
     
     

</TEXT>
</DOC>
