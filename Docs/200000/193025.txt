<DOC>
<DOCNO> 193025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sondun48.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yetkililere göre Irak'ta bir havan topu askeri tesisi vurdu 
</HEADLINE>
<TEXT>

     Irak'taki ABD askeri yetkilileri, Bağdat'ın merkezinde havan topu ateşine benzeyen 3 patlama sesi duyulduğunu, havan toplarından birinin bir askeri tesisi vurduğunu bildirdi. 
     ABD askeri komutanlığı açıklamasında, Bağdat'ın güneydoğu kesimindeki bir bölgeden üç havan topu atıldığı kaydedilerek, toplardan birinin vurduğu 2'inci Zırhlı Süvari Alayı'nın tesisinde ölen ya da yaralanan olmadığı belirtildi. 
     İki havan topunun da Bağdat'ın merkezindeki bölgelere atıldığı belirtilen ancak, bu bölgelerin yeri tam olarak belirtilmeyen açıklamada, koalisyon karargahına, patlamalarda yaralan ya da ölen olduğuna ilişkin bilgi gelmediği kaydedildi. 
     Dicle Nehri'nin doğu yakasındaki Filistin otelinde kalan gazeteciler ise yerel saatle 21.00 civarında nehrin batı yakasından geldiği tahmin edilen artarda 5 patlama sesi duyduklarını bildirmişti. 
     Bölgedeki Reuters muhabiri, Dicle Nehri'nin batı yakasında, eski Saddam Hüseyin rejiminin saraylarını kullanan ABD karargahının bulunduğu kesimden, şiddetli patlamanın ardından havan topu sesi duyduğunu kaydetmişti. 
     
</TEXT>
</DOC>
