<DOC>
<DOCNO> 156216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sonspo28.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor galibiyetten çok oyuna sevindi... 
</HEADLINE>
<TEXT>

     Birinci Süper Futbol Ligi'nde Malatyaspor'u deplasmanda 2-1 yenerek, rakibinin UEFA Kupası'na katılma ümitlerine büyük ölçüde darbe vuran İstanbulspor'da, sergilenen mücadele teknik heyeti sevindirdi. 
     İstanbulspor Menajeri Sinan Dinler, Malatyaspor karşısında alınan skordan çok, ortaya konulan oyunun kendilerini sevindirdiğini kaydederek, ''Golü biraz geciktirdik, ama maçın başından sonuna kadar üstün olan taraf bizdik. Çok gol pozisyonu yakaladık. Ancak rakip kaleci iyi günündeydi. Son dakika golüyle de olsa galip gelmek bizi mutlu etti'' dedi. 
     Bu hafta Fenerbahçe ile yapacakları 32. hafta karşılaşmasına da değinen Dinler, ''Bizim için her maçta hedef, 3 puanı alan taraf olmaktır. Fenerbahçe'yi yenmek için elimizden geleni yapacağız. Oyuncularımızın performansına güveniyoruz'' diye konuştu. 
     
</TEXT>
</DOC>
