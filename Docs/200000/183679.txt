<DOC>
<DOCNO> 183679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/siyaset/siy04.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Uzan'ın siyasi hayatı biter' 
</HEADLINE>
<TEXT>

   Hukukçular, Cem Uzan'ın Türk vatandaşlığından çıkarılması durumunda seçimlere katılamayacağını belirtiyor. AKP'liler, "Kavakçı'ya ayrı, Uzan'a ayrı olmaz" diyor... 
      ABDULLAH KARAKUŞ, TÜRKER KARAPINAR Ankara 

   
   Genç Parti Genel Başkanı Cem Uzan'ın, Ürdün vatandaşı olduğunu gösteren yeni belgelere ulaşıldığı haberleri, Ankara'yı karıştırdı. Bakanlar Kurulu'nun, elde edilen belgelerle Türk vatandaşlığından çıkarması durumunda Uzan'ın siyasi yaşamı da sona erecek. 
   Mali Şube ekiplerinin, Uzan Grubu'nun Florya'daki Kök İnşaat isimli şirketine yaptığı baskında Cem Uzan ve kardeşi Hakan Uzan'a ait vatandaşlık belgeleri bulunduğu haberleri, gözleri hükümete çevirdi. Uzan'a ait pasaportun İçişleri Bakanlığı'na gönderilmesinin ardından vatandaşlıktan çıkarmaya ilişkin sürecin başlayabileceğine dikkat çeken kaynaklar, son kararı hükümetin vereceğini belirtti. 
   
   Hukukçular, "çıkarılabilir" diyor 
   Uluslararası hukukçu Prof. Dr. Aslan Gündüz, "Ürdün vatandaşlığını, ancak Bakanlar Kurulu'ndan izinli olarak alabilir. Eğer izin alınmadığı ortaya çıkarsa, tabii ki o kişi hakkında müeyyideler uygulanabilir" dedi. 
   Anayasa hukukçusu Orhan Aldıkaçtı da "Onu hükümet takdir eder. Eğer izin almadan Ürdün vatandaşı olmak için pasaport aldığı ortaya çıkarsa, vatandaşlıktan çıkarılır" dedi. 
   Aldıkaçtı, "Vatandaşlıktan çıkarılması genel başkanlığını etkiler mi " sorusuna şu yanıtı verdi 
   "Etkiler tabii. Bundan sonraki seçimlere katılamaz. Ancak, Türk vatandaşları olanlar seçimlere katılır. Ancak vatandaşlıktan çıkarılması ile 3 Kasım seçimlerine girmesi ayrı bir olaydır. Cem Uzan'ın vatandaşlık hakkı kaldırılırsa, bundan sonra yapılacak hiçbir seçime katılamaz, ancak bu 3 Kasım seçimlerini bağlamaz." AKP İstanbul Milletvekili Mustafa Baş, "Kanunlara göre vatandaşlıktan çıkarılması gerekiyorsa çıkarılır. Merve Kavakçı'da bu konu yaşandı ve çıkarıldı. Olayın doğruluğu ortaya çıkarsa kimseye farklı hukuk uygulanmaz. Ona ayrı, ona ayrı mevzuat olmaz" diye konuştu. 
   AKP Ağrı Milletvekili Melik Özmen de şunları söyledi "Tam Cem Uzan'dan beklenecek şey. Niçin başka bir ülkenin vatandaşı olduğu belli. Yaptıklarına yönelik ön tedbir almış. Türkiye'de başının bir şekilde sıkışacağını biliyordu. İleride bir problemle karşılaşmayayım, vatanımı da gerekirse bırakıp giderim, dedi. Cem Uzan bu kadar parasıyla dünyanın neresinde istese vatandaşlık alırdı. Ama Türkiye onu vatandaşlıktan çıkarmamalı. Çünkü haklarımızı almakta problem yaşarız. Zaten onu istiyor." 
   
   İçişleri tedirgin 
   İçişleri Bakanlığı kaynakları, Uzan'ın vatandaşlıktan çıkarılmasının beraberinde başka sorunları taşıyabileceği kaygısını dile getirdiler. Kaynaklar, Uzan'ın vatandaşlıktan çıkarılması halinde hakkında adli işlem yapmanın zorlaşacağını, Türkiye'de açılan davaların da tehlikeye girebileceğini ifade ettiler. 
   
   
</TEXT>
</DOC>
