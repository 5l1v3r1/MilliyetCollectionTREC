<DOC>
<DOCNO> 190188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/soneko46.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın yeniden yapılandırılması, Madird'de şekillenecek... 
</HEADLINE>
<TEXT>

     İspanya'nın başkenti Madrid'de 23-24 Ekim tarihlerinde ''Irak'ın Yeniden Yapılanması için Bağışta Bulunanlar Uluslararası Konferansı'' adı altında düzenlenecek toplantılara, 60 ülkenin temsilcisi, 225 firma ve 13 hükümetler dışı uluslararası organizasyonun katılacağı açıklandı. 
     Birleşmiş Milletler Genel Sekreteri Kofi Annan'ın açılışını yapacağı toplantıda Türkiye'yi Irak Özel Temsilcisi olarak atanan Büyükelçi Osman Taney Korutürk başkanlığında Dışişleri Bakanlığı'ndan 3 kişilik heyet temsil edecek. 
     İspanya Hükümetinin Irak'ın yeniden yapılanması konusunda atadığı Savunma Bakanlığı sekreteri Fernando Moreno tarafından bugün basına verilen bilgide, 2 gün sürecek toplantılarda, Irak'taki aktüel durumun belirlenmesi, uzun vadeli bir yeniden yapılanma sürecinde önceliklerin tespit edilmesi, sosyal ve insani yardımlar konularının ele alınacağı kaydedildi. 
     Moreno, BM Güvenlik Konseyi'nde kabul edilen 1511 sayılı karar sonrasında yapılan toplantının önem arz ettiğini vurguladı. 
     Dünya Bankası'nın açıkladığı rakamlara göre 2007 yılına kadar Irak'ın yeniden yapılanması için gerekli olan tutar 35 milyar dolar olarak gösterilirken şu ana kadar 27 milyar dolarlık kaynak bulunduğu tahmin ediliyor. 
     2007 yılına kadar yapılacak olan yardımlarda ABD 20 milyar dolar verirken diğer belli yardımlara bakıldığında Dünya Bankası'nın 3.5 milyar dolar, Japonya'nın 1.5 milyar dolar, İngiltere'nin 912 milyon dolar, IMF'nin 400 milyon dolar, İspanya'nın 300 milyon dolar, AB'nin 232 milyon dolar vereceği belirtiliyor. 
     Türkiye'nin ne kadar yardımda bulunacağının ise diğer birçok ülke gibi toplantı sırasında açıklanacağı öğrenildi. 
     Bu arada, Dünya Bankası'nın hesaplarına göre Irak'ta yeniden yapılanmaya güvenlik ve petrol hususlarının da girmesi halinde toplam ihtiyacın 55 milyar dolara çıkacağı ifade ediliyor. 
     ABD Dışişleri Bakanı Colin Powell ve Hazine Bakanı John Snow'un da katılması beklenen toplantılarda, Dünya Bankası Başkanı James Wolfenshon ile FAO, Avrupa Komisyonu, İslam Konferansı, ACNUR, OCDE gibi hükümetler dışı uluslararası organizasyonların da temsilcileri bulunacak. 
     Toplantıların işadamlarını ilgilendiren ve 225 firmanın katılacağı bölümüne de Türkiye'den 9 işadamı katılacak. 
     Madrid Belediyesi Ulusal Kongre Salonu'nda düzenlenecek toplantılara katılacak toplam delegasyonun 1200 kişi olduğu ve 5 bin güvenlik ekibinin görev yapacağı bildirildi. 
     Konferansın gerçekleşmesi için 4 milyon Euro'nun üzerinde harcama yapıldığı kaydedildi. 
     
</TEXT>
</DOC>
