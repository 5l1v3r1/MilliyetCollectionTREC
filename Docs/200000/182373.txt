<DOC>
<DOCNO> 182373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/spor/yercan.html </URL>
<DATE> 2003/09/15/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Tatsız tuzsuz 
</HEADLINE>
<TEXT>

   
   Süper Lig'de 5. haftanın, sonucu en merakla beklenen karşılaşmasıydı Bursaspor - Gençlerbirliği sınavı... Geçen sezonun son haftalarına iddialı girmiş zirve ekibi Gençlerbirliği ile Hagi'nin komutasında sezona yüksek moralle başlayan Bursaspor, ligin ilk dört haftayı hüsranla tamamlayan iki mutsuz takımıydı. 
   İki ekip bu görüntü içersinde kazanma hesaplarıyla çıkmıştı maça... Bursaspor sahasında oynamanın avantajıyla, karşılaşmaya daha üstün gibi başladıysa da, oyun hakimiyetini bir türlü eline geçiremedi. Orta sahada rakibine pres uygulayan Gençlerbirliği, Bursaspor'un pozisyon bulabileceği bütün yolları tıkarken, sahada dengeyi de sağlamış oldu. Alacakları mağlubiyetin korkusu ve gerginliği içinde oyun disiplininden uzaklaşan iki ekip, koskoca ilk yarıyı karşılıklı birer gol pozisyonuyla geçiştirdi. 
   Gençlerbirliği ikinci yarıda golü düşünen ve cesur futbolu tercih eden taraftı. Defans ağırlıklı futboldan vazgeçen Başkent ekibi, 51 ve 53. dakikalarda Youla ve Flip ile yakaladığı iki mutlak fırsatı değerlendiremedi. Bu dakikalarda, rakibin bunaltan baskılarını, katı defans uygulayarak atlatma düşüncesine giren Bursaspor, tamamen kendi sahasına çekilince maç yine ilk yarıdaki gibi tatsız, tuzsuz ve çekilmez bir hal aldı. 
   İki takımın aradığı gol şansa ve sürpriz pozisyonlara kaldı. Kalan dakikalar sürprize şans tanımayınca, karşılaşma golsüz tamamlandı. 
   
      
</TEXT>
</DOC>
