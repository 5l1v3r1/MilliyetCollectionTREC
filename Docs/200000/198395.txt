<DOC>
<DOCNO> 198395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/soneko04.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İpekyol, dünya markası olacak... 
</HEADLINE>
<TEXT>

     Kadın hazır giyiminin önemli markalarından İpekyol, dünya markası olma hedefi doğrultusunda Londra, Paris, New York, Milano, Hong Kong gibi metropollerde mağazalar açmaya hazırlanıyor. 
     İpekyol Yönetim Kurulu Başkanı Yalçın Ayaydın, Anadolu Ajansı'na yaptığı açıklamada, dünya markası olmanın uluslararası metropollerde yer edinmekten geçtiğini vurgulayarak, bunun ilk adımını Londra'da açacakları mağaza ile atacaklarını bildirdi. 
     Türkiye'deki mağazalaşma çalışmalarını 6 ay içinde tamamlayacaklarını ifade eden Ayaydın, Azerbaycan- Bakü, BAE- Abu Dabi ve Kazakistan- Almatı'da açtıkları mağazaları bundan sonra dünya metropollerindeki İpekyol mağazalarının takip edeceğini belirtti. 
     En büyük hayalinin İpekyol'u dünya markası yapmak olduğunu dile getiren Ayaydın, 1989'da İstanbul'da Rumeli Caddesi'nde ilk şubelerini açarak mağazacılığa başladıklarını, ondan sonra markalaşmaya yöneldiklerini anlattı. 
     Yalçın Ayaydın, ''Dünya markası olabilmek için dünyanın her yerinde mağazalarınızın olması gerekiyordu. Biz önce Türkiye'den başladık. Şu an için 14 ilde 37 mağazaya ulaştık. Kocaeli, Erzurum, Samsun Kayseri gibi illere de mağazalar açıp, Türkiye çalışmamızı tamamlayacağız'' dedi. 
     Türkiye'de kadın giyimini 2-3 markanın yönlendirdiğini ve yıllık bir milyon adet üretimle pastadaki paylarının yüzde 50'nin üzerinde olduğunu bildiren Ayaydın, bu başarıyı yurt dışına taşımak istediklerini söyledi. Ayaydın, şöyle devam etti 
     ''En büyük hedefimiz Londra'da mağaza açmak. 2004 yılında Avrupa'da ilk olarak Londra'da mağaza açmayı hedefliyoruz. Şu anda onu gerçekleştirmek için çalışıyoruz. Ardından Paris ve Avrupa'nın diğer şehirleri gelecek. Marka olmak isteyen kurumlar öncelikle kendi ülkelerinde marka olmak zorunda. Kendi mağazamız olmamakla birlikte Yunanistan, Rusya, İspanya, İsviçre ve Arap ülkelerine kendi markamızla ürün satıyoruz. Yüzde 70 iç piyasa, yüzde 30 dış piyasaya çalışıyoruz. '' 
     
     PARİS FASHİON WEEK'TE DEFİLE 
     Ayaydın, İpekyol'u bir dünya markası haline getirmek hedefi doğrultusunda, Londra ve Paris'in yanı sıra New York, Milano ve Hong Kong gibi metropellerde İpekyol mağazaları açmayı öngördüklerini belirterek, ''4 yıl sonra en az üç, dört dünya metropolünde İpekyol'u görebileceksiniz'' dedi. 
     Bugüne kadar Paris gibi moda merkezlerinde Türkiye'den sadece modacıların defileler gerçekleştirdiğine dikkat çeken Ayaydın, ilk kez 2004 Ekim ayında Paris Fashion Week içinde İpekyol defilesinin yer alacağını sözlerine ekledi. 
     
</TEXT>
</DOC>
