<DOC>
<DOCNO> 191057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sontur03.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilim adamlarının iddiası İnsan ömrünü 500 yıla çıkartabiliriz 
</HEADLINE>
<TEXT>

     Bilim adamları, laboratuvarda solucanlara uyguladıkları biyolojik yöntemleri kullanarak, insanın da yüzlerce yıl yaşamasını sağlamanın olası olduğunu öne sürdüler. 
     Araştırmacılar, gen ve hormonlarla ustaca oynayarak, Latince adı Caenorhabditis olan solucanların yaşam süresini, sağlıklı ve aktif kalacak şekilde 6 kat uzattıklarını, bunun insan yaşamında 500 yıla karşılık geldiğini kaydettiler. 
     Amerikalı ve Portekizli bilim adamları, araştırmalarıyla bu alandaki en başarılı sonuçları elde ederken, araştırma sonuçları Science dergisinde yayınladı. 
     Bilim adamları, temel mekanizmayı, ensülinle sağladıkları bir uyarıcı hormonal yöntemle değiştirdiklerini belirterek, bu yöntemin memeliler de dahil birçok tür için geçerli olduğunu kaydettiler. 
     Ancak birçok kişinin neredeyse ''ölümsüzlüğün'' bedelini biraz yüksek bulabileceğini söyleyen bilim adamları, yaşamları uzatılan solucanların üreme sistemlerinin alındığını açıkladılar. 
     Ensülin ve IGF1 ensülin benzeri büyüme etkeni etkisiyle elde edilen uyarıcı hormonal yöntemle mutasyonların önlendiğini ve solucanların yaşam sürelerinin iki katına çıkarıldığını kaydeden araştırmacılar, üreme sistemi hücrelerinin de çıkarılmasıyla yaşamın yüzde 60 oranında uzamasının sağlandığını bildirdiler. 
     Amerikalı ve Portekizli bilim adamları, araştırmaları sonucunda mutasyon taşıyıcılara genetik müdahale ve üreme sistemlerinin çıkarılmasıyla solucanların yaşam sürelerini normalin 6 katına çıkarmayı başardıklarını belirttiler. 
     
</TEXT>
</DOC>
