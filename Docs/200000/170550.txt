<DOC>
<DOCNO> 170550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sondun12.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye Türkçe'yi "Avrupa dili" saydı... 
</HEADLINE>
<TEXT>

     Suriye, Türkçe'yi ''Avrupa Dili'' olarak kabul edince Halep Üniversitesi'nde öğrencilerin büyük bölümü yabancı dil olarak Türkçe'yi öğrenmeye başladı. 
     Öğrencilerin Türk dilini daha bilimsel olarak öğrenmeleri için Halep Üniversitesi Senatosu, Gaziantep Üniversitesi Rektörlüğü'ne başvurarak bu konuda iki üniversite arasında işbirliği yapılmasını önerdi. Bu öneriyi çok olumlu karşılayan Gaziantep Üniversitesi Rektörü Prof. Dr. İ. Hüseyin Filiz de Halep Üniversitesi'nde Türkçe dersleri vermek üzere iki öğretim üyesini burada görevlendirdi. 
     Halep Üniversitesi Öğretim üyesi ve Türk Dili Öğretim Merkezi Başkanı Prof. Dr. M. Velid Mücevvaz, iki Üniversite arasında işbirliği sağlanmasından büyük memnunluk duyduklarını ifade ederek, şunları söyledi 
     ''Eğitim Komisyonu fakültemizde öğretim gören öğrencilerin mutlaka bir Avrupa dili öğrenmeleri şartını getirdi. Halep Üniversitesi'nde 310 öğrenci İngilizce, 105 öğrenci Fransızca, 148 öğrenci Almanca dili eğitimi alırken, Türkçe öğrenmek isteyen öğrencilerin sayısı patlama yaparak bin 980'e yükseldi. Bu yüzden öğretim görevlisi bulmakta zorluk yaşamaya başladık. Çareyi Gaziantep Üniversitesi'ne başvurmakta bulduk. Senatomuz bu konuda karar alarak Gaziantep Üniversitesi'nden GAZÜ destek istedi. GAZÜ bize 2 öğretim görevlisi görevlendirdi. Şimdi Üniversitemizde Türkçe dersleri aksamadan devam ediyor.'' 
     
</TEXT>
</DOC>
