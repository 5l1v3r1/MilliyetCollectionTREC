<DOC>
<DOCNO> 157979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sondun02.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
New York ve Boston'a 48 saat içinde saldırı tehdidi.. 
</HEADLINE>
<TEXT>

     İnternette New York ve Boston'a 48 saat içinde yıkıcı saldırılarda bulunulacağı yolunda tehdit içerikli elektronik postalar görüldüğü bildirildi. 
     Elektronik postaların Amerikan istihbarat kaynaklarınca saptandığını kaydeden ABC News, mesajlarda ''tüm Müslümanlardan büyük şehirleri, özellikle de New York ve Boston'u terketmelerinin istendiğini'' duyurdu. Mesajlarda ayrıca ''başkent Washington ile ülkenin doğu kıyısındaki plajların da hedef alınacağı tehdidi bulunduğu'' belirtiliyor. 
     New York kent yetkilileri de güvenlik önlemlerini sıkılaştırdıklarını açıkladılar. Polis müdürü Ray Kelly, ''elimize ulaşan bazı bilgiler bizi kaygılandırdı'' derken, hassas noktalarda resmi ve sivil devriyelerin sayısının arttırıldığını, köprü ve tünellerdeki kontrolların sıkılaştırıldığını vurguladı. 
     
     FAS VE SUUDi ARABİSTAN'DAKİLER ÖNCÜ 

     Fas ve Suudi Arabistan'daki saldırıların ABD'ye yönelik saldırıların habercisi olduğunu kaydeden güvenlik yetkilileri, özellikle bombalı araç ya da intihar saldırıları türünde terör eylemlerinden korkulduğunu açıkladılar. Yetkililer teroristlerin bu saldırılarda kimyasal ve biyolojik silah kullanmalarının muhtemel olduğunu da belirttiler. 
     Saldırılarla ilgili bilgilerin, internetin yanı sıra yabancı ülkelerde bulunan muhbirler, istihbarat ajanları ve dinlenen telefon konuşmalarından elde edildiği ifade ediliyor. Olası hedefler arasında Amerikan konsoloslukları, yolcu uçakları ve petrol tankerleri bulunuyor. 
     ABD'de teröre karşı alarm seviyesi bugün sarıdan turuncuya yükseltilmişti. 

     
</TEXT>
</DOC>
