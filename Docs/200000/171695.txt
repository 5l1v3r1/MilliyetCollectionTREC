<DOC>
<DOCNO> 171695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/ekonomi/aeko.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni araç alan ek vergiyi tek seferde ödeyecek 
</HEADLINE>
<TEXT>

   Ek Motorlu Taşıtlar Vergisi'yle ilgili hazırlanan taslağa göre, yasa çıktıktan sonra araba alanlar ek vergileri bir kerede ödeyecek ödeyenler ise sadece ikinci taksidi yatıracak 
      ANKARA Milliyet 
   
   Anayasa Mahkemesi'nin iptal kararının ardından Gelirler Genel Müdürlüğü, yeni ek motorlu taşıtlar vergisi yasa taslağı üzerinde çalışmaya başladı. İptal edilen verginin ilk taksidini yatıran mükellefler, yine iki taksitten oluşacak yeni verginin ilk taksidini ödemeyecek. Yeni yasa yürürlüğe girdikten sonra taşıt alanlar ek vergiyi tek seferde yatıracak. 
   
   İlk taksit eylülde 
   Gelirler Genel Müdür Vekili Osman Arıoğlu, yeni Ek Motorlu Taşıtlar Vergisi'nin ilk taksidinin eylül, ikinci taksidinin ekimde ödenmesinin öngörüldüğünü söyledi. Tasarının yasalaşmasıyla yıl sonuna kadar geçecek sürede yeni taşıt alacakların da ek verginin tümünü ödeyeceklerini belirten Arıoğlu şöyle devam etti 
   "Tasarı Anayasa Mahkemesi kararı esas alınarak hazırlandı. Kanun yürürlüğe girdiği tarihte taşıtı bulunanlarla daha sonra taşıt alacaklar mükellef olarak nitelendirilecek. Örneğin ekimde, kasımda veya aralıkta taşıt alacaklar da bu vergiyi ödeyecek. Bunlara 1 - 1.5 ay gibi belirli bir süre vereceğiz. O sürede ek verginin tümünü bir defada kendilerinden tahsil edeceğiz." 
   Yeni düzenlemede taşıtın sahibi kimse onun vergi ödemesi prensibiyle hareket edildiğine dikkat çeken Arıoğlu, "11 Nisan'da yürürlüğe giren yasa öncesi taşıtını satan ve iptal edilen verginin ilk taksidini ödeyenlere, bu vergi iade edilecek" diye konuştu. 
   
   Gerekçe beklenmedi 
   Maliye, gelir hedefini tutturmak için yeni taslağı, Anayasa Mahkemesi'nin iptal kararının gerekçesini beklemeden hazırladı. Ek Motorlu Taşıtlar Vergisi'ni iptal eden Yüksek Mahkeme, iptal kararıyla maddenin yürürlüğünü de durdurdu. Bu nedenle kararın hemen yürürlüğe girmesini gerek görmeyen Yüksek Mahkeme iptal kararını ve gerekçeyi yaklaşık bir ay içinde yayımlanması bekleniyor. 
   
   Lojman satışı yine Meclis'te    Anayasa Mahkemesi'nin "2003 Bütçe Kanunu hükümleri içinde olmamalı" diyerek yürütmeyi durdurma kararı verdiği düzenlemeler yeniden Meclise geldi. İlgili yasalara eklenmesine ilişkin yasa tasarısında Meclis lojmanlarının satışı da bulunuyor. 
   Tasarı, lojmanlarının yer aldığı arsanın, rayiç bedel üzerinden peşin veya taksitle Emek İnşaat AŞ. aracılığıyla satmaya Maliye Bakanı'nı yetkili kılıyor. Maliye Bakanı, Emek İnşaat'a hizmet karşılığı olarak satış bedelinin yüzde 2'sini geçememek üzere, ödemeye esas oranı belirlemeye, satış işlemleri ile ilgili her türlü gider, masraf ve bedeli bu şirkete yapma yetkisine de sahip bulunacak. Satış bedellerinden ilgili belediyeye yüzde 2, büyükşehir belediyesine de yüzde 1 pay verilecek. 
   
   
</TEXT>
</DOC>
