<DOC>
<DOCNO> 158600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/siyaset/asiy.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
2004'ün sonunda AB trenine biniyoruz 
</HEADLINE>
<TEXT>

AB Komiseri Verheugen, sosyalistlerin toplantısında CHP lideri Deniz Baykal'a, "Türkiye, AB'ye üye son ülke olacak" dedi 
     ÇİĞDEM BAĞRIAÇIK Berlin 

     CHP Genel Başkanı Deniz Baykal, AB Komisyonu'nun Genişlemeden Sorumlu Komiseri Günter Verheugen'in kendisine, "2004'ün sonunda AB ülkelerinin sayısının 27 değil 28, Türkiye de AB'ye giren son ülke olacak" dediğini bildirdi. Baykal, Verheugen'in "Türkiye de artık Avrupa trenine binmiş duruma gelecek" sözlerini de kamuoyuna aktardı. 
     Almanya Başbakanı Gerhard Schröder'in davetlisi olarak Berlin'de Avrupa Sosyalistleri Partisi PES toplantısına katılan Baykal, toplantı sonunda Verheugen ile fotoğraf çektirdi. Baykal, "Fotoğrafın altına ne yazalım " sorusunu da şöyle yanıtladı 
     "Toplantıda Verheugen ile yan yana oturduk ve değerlendirmelerde bulunduk. Verheugen bana, halen AB üyesi 25 ülke olduğunu, son dönemde Bulgaristan ve Romanya ile müzakere görüşmelerinin tamamlanmasıyla sayının 27'ye çıktığını söyledi. Şimdi sırada Türkiye'nin olduğunu belirtti. 'Türkiye'de yaşanan gelişmelerin ışığında 2004 sonunda sayımız 28 olacak' dedi. 'Türkiye, AB'ye üye son ülke olacak' şeklinde net bir açıklama yaptı. Tabii bu durumdan son derece memnunuz." 
     Avrupa Parlamentosu AP seçimlerinin de bu noktada büyük önem taşıdığına dikkat çeken Baykal, "Umarım, bu seçimlerde karşımıza önemli değişiklikler çıkmaz. Türkiye'nin AB'ye dahil edilmesini destekleyenlerin yanı sıra karşı çıkanların da olduğunu biliyoruz" diye konuştu. 
     PES toplantısına ilişkin değerlendirmelerde de bulunan Baykal, şunları söyledi "2004'teki AP seçimlerine sosyal demokrat partilerin nasıl hazırlanması gerektiği konusu ayrıntılı şekilde ele alındı. Avrupa ülkeleri ile ABD arasında ortaya çıkan ayrışma, detaylarıyla değerlendirildi. Bu ayrışmanın kontrol altına alınması ve Avrupa'nın bu konuda bir bütünlük içinde ABD ile ilişkisini katılımcı bir anlayış temelinde geliştirmesi yönünde görüş bildirildi. Ancak Türkiye bu noktada gündeme gelmedi." 
     
Berlusconi AB'de Türkiye de olmalı      İtalya Başbakanı Silvio Berlusconi, Türkiye'nin AB'ye girmesi gerektiğini belirtti. İtalyan devlet televizyonu Rai1'de önceki akşam "Porta Porta" programına katılan Berlusconi, "Avrupa, Türkiye, Moldova ve İsrail gibi ülkeleri birliğe dahil etmeden ABD ile rekabet edemez" dedi. Berlusconi, 1 Temmuz'da devralacakları AB Dönem Başkanlığı sırasında hedeflerinin, "ABD ile AB ülkelerinin bir kısmı arasında beliren ayrılıkları gidermek" olacağını ifade etti. Berlusconi ayrıca, rüşvet verdiği iddiasıyla yargılandığı davada ceza alsa bile Başbakanlık görevinden istifa etmeyeceğini söyledi. 
     
Belçikalı Bakan'dan Ankara'ya destek      Belçika Dışişleri Bakanı Louis Michel, Türkiye'nin AB üyeliğinin "ateşli bir savunucusu" olduğunu söyledi. Michel, "Laik ve tarafsız olan Türkiye, Batı ile İslam dünyası arasında köprü rolü üstlenebilir" dedi. Belçika'daki Türklere yönelik yayımlanan Anadolu dergisine konuşan Michel, Türkiye'nin AB'de yeri olduğuna içtenlikle inandığını, Kopenhag Zirvesi'nde bu doğrultuda büyük mücadele verdiğini kaydetti. 1999 yılından beri Türkiye'nin AB normlarına uyum sağlamak için sürekli çaba harcadığını söyleyen Michel, "Türkiye, medeniyetler ve kültürler arasında anlayışı kolaylaştıracak ülke olabilir" diye konuştu. 
     

</TEXT>
</DOC>
