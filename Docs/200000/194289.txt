<DOC>
<DOCNO> 194289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/ekonomi/eko07a.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Matrix ilk günde 43 milyon dolarlık hasılat rekoru kırdı 
</HEADLINE>
<TEXT>

   İnsanların makinelere karşı verdiği savaşı anlatan 'Matrix Revolutions' ilk gününde 43 milyon 100 bin dolarlık rekor hasılat elde etti 
      EKONOMİ SERVİSİ 
   
   Matrix'in üçüncü ve son serisi 'Matrix Revolutions' filminin dünya genelindeki ilk gün gösteriminde bir rekor kırılarak toplam 43 milyon dolar gelir elde edildi. Warner Bros, çarşamba günü filmin 107 ülkede birden gösterime girdiğini belirtti. 
   Dünyayı makinelerin kontrolünden kurtarmaya çalışan insanların hikayesinin anlatıldığı 'Matrix Revolutions'un ilk gün gelirinin 24.3 milyon dolarlık kısmı ABD ve Kanada'dan, diğer 18.8 milyon dolarlık kısmı ise Kuzey Amerika dışı ülkelerden geldi. Amerika'da insanlar gişelerin önünde uzun kuyruklar oluşturarak ilk gösterimi izlemek için birbirleri ile yarıştılar. 
   'Reloaded''ın ilk gösterildiği haftada da 156.6 milyon dolar ile hasılat rekoru kırılmıştı. 'Reloaded'ın toplam geliri ise 735 milyon dolar oldu. 1999 yılında ilk 'Matrix' filminden ise toplam 456 milyon dolar gelir elde edilmişti. 
   
   
</TEXT>
</DOC>
