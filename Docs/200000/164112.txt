<DOC>
<DOCNO> 164112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sondun32.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fischer Ortadoğu yolcusu... 
</HEADLINE>
<TEXT>

     Almanya Dışişleri Bakanı Joschka Fischer, 21 Haziran Cumartesi günü Ortadoğu'ya gidecek. 
     Dışişleri Bakanlığı'ndan yapılan açıklamada, Fischer'in, AB zirvesine katılmak üzere gideceği Selanik'ten Ürdün'e geçeceği ve Suriye, Mısır ve Lübnan'ı da ziyaret edeceği bildirildi. 
     Fischer'in, aynı tarihte Ortadoğu ziyaretine çıkacak Cumhurbaşkanı Johannes Rau ile birlikte Ürdün'de düzenlenecek Dünya Ekonomi Forumu toplantısına katılacağı, daha sonra Ürdün ve İsrail dışişleri bakanları ile üst düzey Filistinli temsilcilerin iştirak edeceği bir görüşme yapacağı belirtildi. 
     Cumhurbaşkanı Rau, 22 Haziran Pazar günü Filistin topraklarına geçerken, Fischer'in de Beyrut'a gideceği ve burada Lübnan Başbakanı Refik Hariri ile görüşeceği kaydedildi. 
     Fischer'in 23 Haziran Pazartesi günü de Şam'a giderek, Suriye Devlet Başkanı Beşşar Esad ve Dışişleri Bakanı Faruk Şara ile görüşeceği, son olarak Kahire'de, Mısır Cumhurbaşkanı Hüsnü Mübarek ve Dışişleri Bakanı Ahmet Mahir ile biraraya geleceği ifade edildi. 
     
</TEXT>
</DOC>
