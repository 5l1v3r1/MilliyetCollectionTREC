<DOC>
<DOCNO> 162283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sonspo12.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Galatasaray'ı örnek alacak... 
</HEADLINE>
<TEXT>

     Bursaspor, teknik ve kulüp yapılanması anlamında Galatasaray'ı örnek alacak. 
     Bursaspor Teknik Asbaşkanı Nurettin Karayaka, Galatasaray'ın başarıya ulaşmış, Türkiye'de doğru işler yapan bir kulüp olduğunu söyledi. 
     Galatasaray Kulübü'yle son birkaç yıldır kurulan iyi ilişkileri geliştirmek istediklerini belirten Karayaka, ''Galatasaray kendini Avrupa'da kanıtlamış bir takım. Elbette Galatasaray'ı örnek alacağız. Onun yerine İnter'i mi model alalım '' dedi. 
     Karayaka, kendisinin de Galatasaray'ın eski yöneticisi Adnan Polat'ı örnek aldığını ifade ederek, ''Galatasaray'ın başkanı Bursalı bir işadamı. İyi olan ilişkilerimizi daha da ilerletmek istiyoruz. Akıl akıldan üstündür. Galatasaray'ı örnek almak, zevkle yapılacak bir iştir. Başka bir takım söylense, biraz düşünürüm. Ama söz konusu Galatasaray olunca, düşünmeye gerek yok'' diye konuştu. 
     İki kulüp arasında yapılacak işbirliği kapsamında, Galatasaray'da kadroya giremeyecek futbolcuların düşük maliyetle Bursaspor'a gelebileceğini dile getiren Karayaka, sarı-kırmızılı kulübün istediği oyuncu olursa da iki kulübün menfaatleri doğrultusunda hareket edeceklerini sözlerine ekledi. 
     
</TEXT>
</DOC>
