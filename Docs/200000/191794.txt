<DOC>
<DOCNO> 191794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sondun17.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız uçak gemisi Türkiye yerine Yunanistan'da sökülünce... 
</HEADLINE>
<TEXT>

     Fransız uçak gemisi Clemenceau'nun, son anda Türkiye yerine Yunanistan'da sökülmesine karar verilmesi soruna neden oldu. 
     Fransa'da 1997'de silahsızlandırılan uçak gemisinin, yapılan ihaleler sonucu, İspanyol ve Türk firmaları tarafından sökülmesi kararlaştırılmıştı. 
     Türkiye'ye doğru yola çıkan uçak gemisinin, 18 Ekim'de Sicilya açıklarında Fransız Deniz Kuvvetleri'ne bağlı gemiler tarafından, ''ihalenin iptal edildiği'' gerekçesiyle durdurulduğu bildirildi. 
     Fransız Savunma Bakanlığı'nın gemi söküm ihalesini, yapılan anlaşmaya rağmen son anda Alman ve Yunan şirketlerine vermesine, İspanyol ve Türk şirketlerin tepki gösterdiği öğrenildi. 
     Geminin parçalanması işini İspanyol şirketle birlikte üstlenen Aliağa'daki Gemi Söküm Sanayicileri Derneği, gemideki amyantın temizlenmesi için sipariş verdiği özel fırınlara şimdiden 20 milyon dolar ödediğini belirterek, Fransa Savunma Bakanlığı'nın kararını gözden geçirmesini istedi. 
     Fransa Savunma Bakanlığı'nın, Türkiye'deki iş ve çalışma koşullarının ''uluslararası standartlara uymadığı'' ve ''çevre açısından gerekli tedbirlerin'' alınmadığı iddiasıyla ihaleyi Alman ve Yunan şirketine verdiği kaydedildi. 
     Bu arada, Türk ve İspanyol şirketlerin, Fransa Savunma Bakanlığı aleyhine dava açmak için hazırlandıkları bildirildi. 
     Türk firmasının ortağı İspanyol şirket, ihalenin Avrupa Konseyi'ne üye tüm ülkelere açık olduğunu belirterek, Türkiye'deki koşullar gerekçe gösterilerek ihalenin iptalini eleştirdi. 
     Alman ve Yunan firmaların, uçak gemisinin bir bölümünün Yunanistan'da, diğer bölümünü ise Hindistan'da parçalamayı planladığını belirten İspanyol şirket, Fransa Savunma Bakanlığı'na yazdığı mektupta, geminin, ''Avrupa Konseyi üyesi olmayan Hindistan'da nasıl söküleceğini'' sorguladı. 
     265 metre uzunluğunda, 62 metre yüksekliğinde ve 33 bin ton ağırlığındaki Clemenceau, 1961'de hizmete girdi. Clemenceau, Fransa'nın ilk uçak gemisi olma özelliğini taşıyor. 
     
</TEXT>
</DOC>
