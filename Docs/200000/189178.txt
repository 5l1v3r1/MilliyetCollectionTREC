<DOC>
<DOCNO> 189178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/siyaset/asiy.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ordunun 'demokratik' yaptırım hakkı olamaz 
</HEADLINE>
<TEXT>

   Genelkurmay'ın imam hatiplere yönelik açıklamalarını eleştiren AB Komisyonu Türkiye Temsilcisi Kretschmer, "AB'de böyle bir şey hayal bile edilemez" dedi 
      ANKARA Milliyet 

   
   Avrupa Birliği AB Komisyonu Türkiye Temsilcisi Hans Jorg Kretschmer, Genelkurmay İkinci Başkanı Orgeneral İlker Başbuğ'un imam hatip liselerine yönelik açıklamalarını "AB'de böyle bir şey hayal bile edilemez" sözleriyle eleştirdi. 
   NTV'ye konuyla ilgili değerlendirmelerde bulunan Kretschmer, AB 7. Uyum Paketi Meclis'ten geçmesine rağmen askerlerin sivillere müdahalesinin dikkatle izlenmesi gerektiğini söyledi. AB ilkelerine uyum sağlanması için ordunun ülke politikalarını belirleyici tutum sergilemesinden vazgeçmesi gerektiğini ifade eden Kretschmer şöyle konuştu 
   
   Gerginlik var 
   "Ordu ve hükümet arasında, eğitim hakkında yaşanan bu tip bir gerginlik, AB'de olmazdı. Birlik üyesi bir ülkede, eğitim politikalarında neyin doğru olduğuna ordunun karar verebileceğini hayal bile edemiyorum." 
   Hükümetin ordunun muhalefetine rağmen bir şeyler yapma cesareti gösterdiğini de söyleyen Kretschmer, "Hükümet Meclis'ten aldığı güvenoyuyla hareket eder. Bunun dışında, ordu da dahil hiçbir kurumun demokratik yaptırım hakkı yoktur" açıklamasını yaptı. 
   
   Kıbrıs çözülmezse tarih yok 
   AB sürecinde Kıbrıs konusunun Türkiye açısından önemine de değinen Kretschmer, soruna çözüm sağlanamaması halinde "gelecek yıl Türkiye'ye müzakere sürecinin kapısının açılacağını düşünmediğini" de vurguladı. 
   
   'Genelgemiz AB içindi'    ANKARA Milliyet 

   İçişleri Bakanlığı, derneklerin eğitim - öğretim, yurt, pansiyon kurma girişimlerinde karşılaştığı engellerin giderilmesi için yayımlanan genelgeyle, valilere, Türkiye'nin yönünü çevirdiği AB ve müktesebatıyla ortaya konulan çerçeveye uygun bir bakış açısı sunmanın amaçlandığını bildirdi. 
   Bakanlıktan yapılan açıklamada, genelgenin cemaat ve tarikatlara yakın derneklerin karşılaştığı engellerin giderilmesine yönelik olduğu iddialarının doğruyu yansıtmadığı vurgulandı. Türkiye Ulusal Programı, AB Ortaklığı Katılım Belgesi ve AB eylem planında derneklerin özgürleştirilmesi, bu konuda liberal adımlar atılmasına yönelik ifadelerin bulunduğu anımsatılırken, bu amaçla İçişleri Bakanlığı bünyesinde Dernekler Daire Başkanlığı adı altında yeni bir birim kurulduğu ifade edildi. 
   Dernekler Kanunu'na göre 18 yaşından küçüklerin derneklerin sosyal tesislerine izinsiz giremedikleri kaydedilen açıklamada, genelgeyle derneklerin spor tesisi, sanatsal etkinlik alanları gibi tesislerine 18 yaşından küçük kişilerin girebilmesi konusunda valilerin takdir hakkının bulunduğunun anlatıldığı ifade edildi. 
   
   
   Erdoğan'a Kıbrıs'ı sordular    BRÜKSEL Milliyet 

   Hükümetlerarası Konferans için Brüksel'de bulunan Başbakan Recep Tayyip Erdoğan, yoğun bir liderler trafiği yaşadı. Toplantı öncesi İtalya Başbakanı ve Avrupa Birliği Dönem Başkanı Silvio Berlusconi ile görüşen Başbakan Erdoğan, İngiltere Başbakanı Tony Blair'la da el sıkıştı. Bu arada Brüksel Zirvesi'nin Hükümetlerarası Konferans'a ilişkin oturumunda ayaküstü bir görüşme yapan Yunanistan Başbakanı Kostas Simitis'le Erdoğan'ın ana gündem maddesi de Kıbrıs'tı. Simitis, görüşmede önümüzdeki hafta bu konunun ABD Dışişleri Bakanı Colin Powell'ın ve Dışişleri Bakanı Abdullah Gül'ün Atina ziyaretleri sırasında gündeme geleceğinin altını çizerek, "Artık bu konuda bir adım atın" dedi. 
   
   
</TEXT>
</DOC>
