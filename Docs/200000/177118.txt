<DOC>
<DOCNO> 177118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/spor/ymese.html </URL>
<DATE> 2003/08/21/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Akıllar İngiltere'de 
</HEADLINE>
<TEXT>

   
   İki kez Avrupa Şampiyonası finallerinde boy gösteren, Dünya Kupası'nda üçüncülük kürsüsüne çıkarak tarihe geçen A Milli Takımımız yeni bir heyecanın peşinde. Artık herkes Portekiz'deki finallere katılmanın ince hesapları içinde. Grubumuzda İngiltere gibi güçlü bir ekiple yarışıyoruz. İşimiz sanıldığı kadar da kolay değil. Daha önce 6 Eylül'de Liechtenstein ile deplasmanda oynacağız. Bu maçı düşünmek bile istemiyorum. Dünya üçüncüsü "apoletini" takmış böyle başarılı bir ekip için Liechtenstein nedir ki 
   11 Ekim'de İngiltere sınavı öncesinde ilk provayı Ankara'da Moldova karşısında yaptık. Teknik Direktör Şenol Güneş'in elinde alternatifi bol, geniş bir kadro bulunuyor. Güneş "iskelet" kadroya yeni isimler eklemenin hesaplarını yapıyor. Bu tamamen doğru bir karar. Çünkü giderek "yaşlanan" oyuncular var. Bu oyuncuların alternatiflerini de ancak bu tür hazırlık maçlarında yaratabilirsiniz. Büyük bir değişim sürecine giren Ay - Yıldızlı ekibimiz büyük bir olasılıkla 2004 Avrupa Şampiyonası'nda değişik yüzlerle mücadele edecek, zaten etmeli de. 
   İspanya'da geçtiğimiz sezon müthiş bir çıkış yapan Nihat Kahveci dün gece de fırtına gibiydi. Sahada basmadık yer bırakmadı, gol attı, savaştı, yardıma koştu. Tuncay Şanlı, Okan Yılmaz ve Gökdeniz gibiler yavaş değişimin ilk adayları. Elbette Ay - Yıldızlı ekipte şu aşamada değişmesi zor gözüken isimler de yok değil. Savunmada Bülent Korkmaz, Alpay Özalan, orta alanda Tugay Kerimoğlu, Hasan Şaş. Hele hele ilk yarıda 45 dakika oyunda kalan Tugay Kerimoğlu futbolunda adeta baharı yaşıyor. Soğukkanlılığı, futbol zekası ve tekniğine bir kez daha hayran kaldım. Oyunu istediği gibi yönlendirdi, klas paslar attı. 
   Moldova sıradan bir ekip değil... Mağlup oldukları anda bile oyun disiplininden kopmuyorlar. Özellikle ilk yarıda bir hayli direndiler, birkaç kez kalemize geldiler. Hazırlık maçı olmasına karşın her iki yarıda da oyun disiplinimizi korumamız, kazanma isteğimiz, pozisyon üretmemiz mükemmeldi. Fark iki değil, üç katı da olabilirdi. 
   Herkesin kafasında İngiltere maçı var. O maçla yatıp, kalkıyoruz neredeyse. Ancak benim bildiğim bir gerçek var ki, o da inanılmazları başaran, tarihe geçen böylesi bir ekibin başaramayacağı zorluk yok. Rakip İngiltere de olsa. 
   
      
</TEXT>
</DOC>
