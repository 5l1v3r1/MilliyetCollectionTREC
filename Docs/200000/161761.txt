<DOC>
<DOCNO> 161761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/guncel/gun01.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Köye 'Avrupai' dönüş 
</HEADLINE>
<TEXT>

Almanya ve İsviçre'den kesin dönüş yapacak 14 Süryani Türk ailesi, köylerine yüzme havuzlu villalar ve tenis kortunun da bulunduğu spor tesisi yaptıracak 
     DİYARBAKIR MARDİN AA 

     Mardin Midyat'a bağlı Elbeğendi köyünden 20 yıl önce önce göç ederek Almanya ve İsviçre'ye yerleşen 14 Süryani Türk ailesi, geri dönüyor. Aileler, tüm altyapı hizmetlerini Avrupa standartlarında gerçekleştirecekleri köylerine yüzme havuzlu villalar ve tenis kortunun da içinde bulunduğu spor tesisi yaptırıyor. 
     140 ile 250 metrekare büyüklüğündeki villaların temeli atılırken, konutların her biri 80-170 milyar liraya mal olacak. Köyün telefon ve elektrik şebekeleri yeraltından döşenecek. Turabdin Metropolitliği Genel Sekreteri Yusuf Beğtaş, villaların Midyat taşından tarihi dokuya uygun olarak inşa edileceğini, ailelerin köylerin tüm altyapı hizmetlerini de kendi imk nları ile gerçekleştireceklerini söyledi. Projeye Mardin Valisi Temel Koçaklar'ın da destek verdiğini belirten Beğtaş, şunları kaydetti 
     "Villaların temeli atıldı. GAP Kalkınma İdaresi, köyün suyunu sondajla temin edecek. Aileler, köydeki tarihi kiliseyi restore edecekler. Geri dönüş yapmak isteyen Süryaniler, doğup büyüdükleri topraklarla yeniden buluşmak ve özdeşleşmek, yıllarca birlikte ortak değerler etrafında bütünleştikleri Müslüman kardeşleriyle kader birlikteliklerini sürdürmek istiyor." Köyüne dönecek olan Yahko Demir ise İsviçre'de, Mövenpick Oteli'nde 25 yıldır yöneticilik yaptığını belirterek, şöyle konuştu "Ben, aynı zamanda şarap uzmanıyım, 12 ayrı şarabı tadarak anında hangi marka olduğunu belirleyebiliyorum. Köyümüzde şarap üretim merkezi kurmayı düşünüyorum. Mardin yöresi, tarihi ve kültürel değerleriyle dünyanın en zengin yerlerinden biridir. Eski tarihi evleri restore ederek pansiyona dönüştürme amacındayız. Doğup büyüdüğümüz topraklara, kader birliği yaptığımız hemşerilerimize vefa borcumuz var. Bunu ödemeye karar verdik." 
     

</TEXT>
</DOC>
