<DOC>
<DOCNO> 156875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/soneko41.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet sözcüsü "Nemaların sorumlusu biz değiliz" 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Bakanlar Kurulu'nda Acil Eylem Planının gözden geçirildiğini belirterek, ''Meclis'e sevk edilmiş tasarıların bir an önce çıkarılması ile bakanlıklardaki çalışmaların hızlandırılmasına karar verildi'' dedi. 
     Nemalara da değinen Adalet Bakanı Çiçek, Bakanlar Kurulu'nda ele alınan konulardan birinin de nemalarla ilgili olduğunu belirterek, şöyle devam etti 
     ''Devlet Demiryolları'nda bitmiş olduğunu bildiğim, bir eylem söz konusu olmuştur. Şunun çok iyi bilinmesi lazım. Nemalar dediğimiz mesele 15 yıllık bir sorundur. Bunun sorumlusu AK Parti hükümeti değildir. Kangren olmuş bir türlü ödemesi gerçekleşmemiş olan bir husustur. Sorun çözen bir iktidar olması hasebiyle, AK Parti iktidarı, konunun tarafları ile de uzlaşmaya vararak, ödemeleri bir takvime bağlamıştır. Ancak bu konuda bazı sıkıntılar zaman zaman basına da yansımaktadır. 
     Bu sıkıntının temelinde banka kayıtları ile kurum kayıtları arasında farktan kaynaklanıyor. Şüphesiz bizim esas aldığımız husus banka kayıtlarıdır. Banka kendi kayıtlarını esas almaktadır. Kurum kayıtlarındaki hususlar ve rakamlar, dikkate alınıp ona göre ödeme yapıldığında, o zaman bankalarla ilgili ileride bazı hukuki sorunlar çıkabilir. Onun için ödeme yapılırken, banka kendi kayıtlarını esas almaktadır. 
     Tabiatıyla hak sahibi olan vatandaşlarımızın mağduriyeti söz konusu ise hükümet zaten iyi niyetlidir. Bu ödemeleri yapmış olmakla 15 yıllık bir problemi çözmüştür. Bu noktada bir hak sahibi olacaksa bunun başka bir şekilde telafi edilmesi mümkün iken yasal yollardan hak talep edenlerin yasa dışı yollara başvurarak, tavır ortaya koymaları ve hak arama alışkanlıklarından vazgeçmeleri gerekir. Bu hem kendilerini haksız duruma sokar, hem de yasalarla karşı karşıya gelirler. Hükümet olarak bizim bunlara müsamaha göstermemiz mümkün değildir. Bu eylemler bitmiş olmakla beraber kanunsuzdur. Özellikle bu sektörde grev yapmak bile yasal olmamakla birlikte işin yavaşlatılması, yapılamaz hale gelmiş olmasını hükümet olarak anlayışla karşılamamız mümkün değildir. Sorumlularla ilgili yasal takibat başlatılmıştır. Yasalar neyi gerektiriyorsa o yapılacaktır.'' 
     
</TEXT>
</DOC>
