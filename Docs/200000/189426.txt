<DOC>
<DOCNO> 189426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/siyaset/siy01.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın umudu yeni KKTC yönetimi 
</HEADLINE>
<TEXT>

   Başbakan, KKTC'de aralıktaki seçimden sonra göreve gelecek yeni yönetimle Kıbrıs sorununun çözümü olasılığının artacağı mesajı verdi 
      GÜVEN ÖZALP 

   
   Başbakan Recep Tayyip Erdoğan, Kıbrıs'ta çözüm arayışlarında başarıya ulaşılması olasılığının yüzde 100 gösterilmesinin yanlış olacağını belirtirken, KKTC'de Rauf Denktaş sonrasında çözüm olanaklarının artacağı mesajını verdi. Erdoğan, "Aralık seçimleri sonrası ortaya çıkacak yeni yönetim profiliyle Kıbrıs konusu farklılık kazanabilir" dedi. 
   Erdoğan, dün Avrupa Birliği AB Komisyonu'nun genişlemeden sorumlu üyesi Günter Verheugen'le bir araya geldi. Son dönemde Türkiye'ye karşı ılımlı tavır ve açıklamalarıyla dikkat çeken Verheugen, Türkiye'nin kaydettiği gelişmelerden övgüyle söz etti. Verheugen, "Bundan sonraki çabalarınızda uygulama çok önemli ve merkezi bir rol oynayacak" dedi. Tam üyelik müzakerelerinin başlaması açısından son derece önemli olan 2004 İlerleme Raporu'nun "son ve kapsamlı" olacağını vurgulayan Verheugen, "Başbakan'a bu raporun adil ve objektif olacağı sözünü şimdiden verdim" diye konuştu. 
   
   Kıbrıs, Kopenhag kriteri değil 
   Reform paketlerinin Türkiye açısından zihniyet değişimini ortaya koyduğunu, şimdiki hedefin uygulama olduğunu kaydeden Erdoğan da, "2004, hızlanarak uygulamaların devam ettiği bir süreç olacaktır. Bu konuda kararlıyız. Halkımızın yüzde 75'i AB'ye girmeyi arzuluyor. Halkımızın bize verdiği bu göreve layık olmamız gerek" şeklinde konuştu. 
   Görüşmenin ardından basın toplantısı düzenleyen Erdoğan, Türkiye'nin Kıbrıs konusunda izlediği politikayla çözümsüzlük değil, çözüm üretmeyi amaçladığını söyledi. AB'nin üzerinde ısrarla durduğu Annan Planı'nın doğruları ve yanlışlarıyla karşılıklı görüşmek suretiyle müzakere edilebilir olduğunu söyleyen Erdoğan, Kıbrıs'ın Kopenhag kriterleri arasında bulunmadığını kaydetti. Erdoğan, "Bizim sorumluluğumuzun bulunduğu nokta Kopenhag siyasi kriterleri. Kopenhag kriterleri arasında böyle bir madde yok. Bunların hepsi fiili bir durum ve fiili bir baskıdır" dedi. Erdoğan şöyle devam etti 
   "Kıbrıs'ın bütününü alıyorsanız, Kıbrıs kendi içinde problemlerini çözmüş bir ülke değil. Kıbrıs'ta iki ayrı din, iki ayrı dili olan iki devlet var. Bu farklılık, problem varken AB'ye alınması sıkıntılı. Orada bu sorun çözülmeden Güney Kıbrıs'a 'evet' diyorsun, ama Türkiye'ye de 'Bunlar çözülmeden olmaz' diyorsun." 
   
   'İslam Avrupa'nın yeni gerçeği'    ABDULLAH KARAKUŞ 

   Erdoğan, Türkiye'nin AB üyeliği gerçekleştiği takdirde dinler arası bir çatışmanın kaçınılmaz olmadığının kanıtlanacağını belirterek, "İslam, bugün 10 milyondan fazla Müslümanı barındıran Avrupa'nın artık yeni bir gerçeği haline gelmiştir" dedi. İspanya'nın Mallorca adasındaki Formentor Forumu'nda "Akdeniz'deki kırılmalar ve bununla mücadelede diyalog" konulu toplantı konuşan Erdoğan, şunları söyledi "AB tek amacımız değil. Amacımız Atatürk'ün gösterdiği hedefe, çağdaş medeniyet seviyesine ulaşmaktır." 
   
   
</TEXT>
</DOC>
