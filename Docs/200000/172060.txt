<DOC>
<DOCNO> 172060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/spor/spo07.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhteşem kapanış 
</HEADLINE>
<TEXT>

İspanya'da düzenlenen Dünya Yüzme Şampiyonası üç dünya rekoruyla sona erdi. ABD'li Phelps şampiyonadaki beşinci rekorunu kırarken, diğer rekorlar Alman Rupprath ve 4x100 karışıkta ABD takımından geldi 
     Phelps tarihe geçti 
     İSPANYA'NIN Barcelona kentinde yapılan Dünya Yüzme Şampiyonası, üç Dünya rekoru ile kapandı. Alman yüzücü Thomas Rupprath 50 metre sırtüstünde 24.80'le Dünya rekoru kırarak altın madalyanın sahibi oldu ve ABD'li Lenny Krayzelburg'un dört yıldır kırılamayan 24.99'luk rekorunu tarihe gömdü. Erkekler 400 metre karışıkta ise ABD'li Michael Phelps 4.09.09'la altın madalyaya ulaşırken şampiyonadaki beşinci dünya rekorunu kırdı. Phelps, aynı zamanda bireysel dalda bugüne kadar en fazla rekor kıran yüzücü unvanına da sahip oldu. 
     
     Luo'dan ikinci altın 
     GÜNÜN diğer bir rekoru da 4x100 metre karışık erkeklerde geldi. ABD takımı 3.31.54 ile birinciliğe uzanırken Dünya rekorunun da yeni sahibi oldu. Bayanlar 50 metre kurbağalamada Çinli Luo Xuejuan 30.67 ile 100 metre kurbağalamadan sonra ikinci altınını elde etti. Erkekler 1500 metre serbestte Avustralyalı Grant Hackett 14.43.14'le, bayanlar 50 metre serbestte Hollandalı Inge De Bruijn 24.47'le, 400 metre karışıkta Ukraynalı Yana Klochkova 4.36.74'le altın aldı. 
     

</TEXT>
</DOC>
