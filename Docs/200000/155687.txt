<DOC>
<DOCNO> 155687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur27.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çankaya Köşkü'nden kadro açıklaması... 
</HEADLINE>
<TEXT>

     Cumhurbaşkanlığı Dışişleri Başdanışmanı ve Özel Kalem Müdürü Sermet Atacanlı, ''Cumhurbaşkanı Ahmet Necdet Sezer'in seçildikten sonra Çankaya Köşkü'nde kadrolaştığı'' yolundaki iddialara karşılık, ''Sayın Cumhurbaşkanımız'ın kendi seçimleri ile yönetimde görev verdiği görevli sayısı sadece dörttür'' dedi. 
     Atacanlı, göreve geldiğinden bu yana ilk kez düzenlediği Çankaya Köşkü'ndeki Basın Bilgilendirme Toplantısı'nda, bazı gazetelerdeki haber ve köşe yazılarında, Sezer'in, göreve başlamasından sonra kadrolaştığının sıklıkla dile getirildiğini ifade etti. 
     Bir haberde, Cumhurbaşkanlığı Köşkü'nde çalışan 46 görevlinin adlarına yer verilerek, bunların Sezer döneminde atandığının belirtildiğini anımsatan Atacanlı, bu görevlilerden 28'inin önceki cumhurbaşkanları döneminde atandığını söyledi. 
     Daha öncekilerin kendi istekleriyle ayrılması nedeniyle, yerlerine önerilenler arasından Cumhurbaşkanlığı Genel Sekreterliği'ne Kemal Nehrozoğlu, Koruma Müdürlüğü'ne Serhat Kerman ve İdari İşler Müdürlüğü'ne Burhan Eryılmaz'ın görevlendirildiğini belirten Atacanlı, görev süresi belli bir zaman dilimiyle sınırlı olan başyaver, yaverler, özel kalem müdürü, dışişleri başdanışmanı ve dışişleri danışmanının, sürelerinin bitiminde Cumhurbaşkanı'nın görüşü alınarak Genelkurmay Başkanlığı ve Dışişleri Bakanlığı'nca görevlendirildiğini vurguladı. 
     Atacanlı, Başyaver Pilot Kurmay Albay Uğur Tarçın, Kara Yaveri Rafet Hima, Cumhurbaşkanlığı Özel Kalem Müdürü ve Dışişleri Başdanışmanı Tacan İldem'in bu kapsamda görevlendirildiklerini kaydetti. 
     Atacanlı, Devlet Denetleme Kurulu DDK üyelikleri ile Kanunlar, Kararlar ve Hukuk İşleri Başkanlığı müdürlüklerine Danıştay, Sayıştay, Maliye ve diğer bakanlıklardan, mesleğinde ''temayüz'' etmiş başarılı çalışmalarıyla takdir kazanmış, önerilen meslek mensupları arasından atama yapıldığını bildirdi. 
     Atacanlı, DDK üyeleri Abdülkadir Sev, Süreyya Turgut, Galip Çelik ve Hıfzı Deveci ile Kanunlar ve Kararlar Genel Müdürü Muhsin Yıldız, Hukuk İşleri Genel Müdürü Yalçın Macar, Teknik İşler Müdürü Lemi Karabey ve Protokol Müdürü Çınar Ergin'in bu yöntemle atandıklarını söyledi. 
     ''Sayın Cumhurbaşkanımız'ın doğrudan kendi seçimleri ile yönetimde görev verdiği görevli sayısı sadece dörttür'' diyen Atacanlı, DDK Başkanı Alpaslan Nazlıoğlu, Genel Sekreter Yardımcısı Bülent Serim, Kanunlar Kararlar ve Hukuk İşleri Başkanı Reşat Şamiloğlu ve Özel Büro Müdürü Sibel Bağcı'nın bu kapsamda atandıklarını bildirdi. 
     
     58 VE 59. HÜKÜMETLER DÖNEMİNDEKİ ATAMALAR 

     ''Cumhurbaşkanı Sezer'in, 58 ve 59. hükümetler döneminde çok sayıda atama kararnamesini geri çevirdiğine'' ilişkin iddialara da değinen Atacanlı, bu konuda da bilgi verdi. 
     Atacanlı'nın verdiği bilgiye göre, 58. Hükümet döneminde, 19'u Bakanlar Kurulu kararı, 515'i ortak karar olmak üzere toplam 4 atama kararnamesi geldi. 
     Bunların 383'ü imzalanarak, 143'ü imzalanmadan, 8'i Başbakanlığın istemi üzerine geri gönderildi. 
     59. Hükümet döneminde, 4'ü Bakanlar Kurulu kararı, 214'ü ortak karar olmak üzere toplam 218 atama kararnamesi geldi. Bunların 156'sı imzalanarak, 38'i imzalanmadan, 3'ü başbakanlığın istemi üzerine geri gönderildi. 21 atama kararnamesinin incelemesi sürüyor. 
     58 ve 59'uncu hükümetler döneminde 7 Mayıs 2003 tarihine kadar 38'i imzalanmadan, 23'ü Bakanlar kurulu kararı, 729'u ortak karar olmak üzere toplam 752 atama kararnamesi geldi. 
     Bunların 9'u imzalanarak, 181'i imzalanmadan, 11'i Başbakanlığın istemi üzerine geri gönderildi. 21 atama kararnamesinin incelemesi sürüyor. 
     Atacanlı'nın verdiği bilgiye göre, her iki hükümet döneminde, yasa ve yönetmeliklerde yazılı koşulu taşımadığından 20, bölge müdürlükleri ya da başka müdürlüklerin kapatılmasına karar verildiğinden 20, daha önce yöneticilik görevindeki başarısızlığı yargı kararıyla saptanmış olduğundan 2, yönetim kurulu üyelik görev süresi dolmadan, haklı bir neden yokken görevden alma uygun görülmediğinden 2, yargı kararı ile göreve başlatılanların kısa süre sonra yeniden görevden alınması uygun görülmediğinden 2, yöneticilik konusunda ya da bakanlığın görev alanıyla ilgili konularda yeterli bilgi ve deneyimi bulunmadığından 20, geçmiş başarılı hizmetleri nedeniyle görevden alınması uygun görülmediğinden 39, güvenlik soruşturması olumsuz olması nedeniyle 28, bir başka göreve atandığından 1, geri gönderilen kararla bağlantılı olduğundan 8, hükümet değişikliği nedeniyle 39 olmak üzere toplam 181 atama kararnamesi geri gönderildi. 

     
</TEXT>
</DOC>
