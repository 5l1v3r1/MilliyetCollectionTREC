<DOC>
<DOCNO> 173347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/sonspo04.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli futbolcular şampiyonluktan emin... 
</HEADLINE>
<TEXT>

     Fenerbahçe'de futbolcular yeni sezon için umutlu konuştu. 
     PAF takım ile oynanan hazırlık maçı sonrası Samandıra Tesisleri'nde basın toplantısı düzenleyen İsmail Güldüren ve Mahmut Hanefi, şampiyonluğun en büyük adayının Fenerbahçe olduğunu öne sürdüler. 
     İsmail Güldüren, geçen seneki düş kırıklığını yaşamamak için çok iyi çalıştıklarını ifade ederek, ''Fenerbahçe yeni sezonda en az mağlup olan, en az gol yiyen ve en çok galip gelen takım olup, şampiyonluğa ulaşacaktır'' dedi. 
     İsmail, takım içinde birlik ve bareberliğin çok güzel bir şekilde oluştuğunu, teknik direktör Daum'un kendileriyle yaptığı toplantılarda sürekli bu konuyu gündeme getirdiğini vurgulayarak, ''Şampiyonluğun, birlik ve beraberlik ile çok çalışmanın sonucunda geleceğine inanıyoruz. Taraftarımız da bize ve şampiyon olacağımıza inansın. Onları yeni sezonda da yanımızda görmek istiyoruz'' diye konuştu. 
     Özellikle hazırlık maçlarında alınan sonuçların lig için ölçü olamayacağını kaydeden İsmail, ''Lig atmosferiyle hazırlık maçlarınınki farklı olur. Daum bize, oynanan hazırlık maçlarından memnun olduğunu söyledi'' şeklinde konuştu. 
     Son olarak uzun süren sakatlığına değinen İsmail, sakatlığının tamamen geçtiğini, sadece maç eksiğinin bulunduğunu, bunu da kısa sürede telafi edeceğini sözlerine ekledi. 
     Mahmut Hanefi ise takımın gün geçtikçe rayına oturduğunu ve lige hazır olduklarını söyledi. Sol kanatta yaşanacak rekabet için görüşlerini belirten Mahmut Henefi, ''Rekabet başarıyı getirir. Burada kimin oynayacağına hocamız karar verecek. Ben oynamaya her an için hazırım'' dedi. 
     Roberto Carlos'a benzetildiğinin hatırlatılması üzerine Mahmut Henefi, ''Bu futbolcuya benzetilmek çok güzel. O dünya futboluna damgasını vurmuş bir isim. Ben de O'nun gibi olmak için elimden gelen çabayı göstereceğim'' diye konuştu. 
     
</TEXT>
</DOC>
