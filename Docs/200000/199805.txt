<DOC>
<DOCNO> 199805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sonspo20.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tamer Güney Cordoba günü kurtarır, yabancı kaleci yasaklansın 
</HEADLINE>
<TEXT>

     Fenerbahçe'de geçen sezon bir süre teknik koordinatörlük görevinde de bulunan Tamer Güney, Türk futbolundaki kaleci sıkıntısı konusunda çarpıcı açıklamalarda bulundu. 
     Tamer Güney, internette kendisine ait ''www.tamerguney.com'' adlı sitede ''yabancı kaleci sorunu'' başlığıyla yaptığı yorumda, yabancı kalecilerin Türk futbolunun geleceğini baltaladığını, kendisinde yetki olsa, yabancı kaleci yasağını derhal getireceğini kaydetti. 
     Fenerbahçe ile Beşiktaş arasında geride kalan haftada yapılan derbi maçta sarı-lacivertlilerin genç kalecisi Recep Biler'in yediği goller nedeniyle eleştirildiğini hatırlatan Güney, şunları kaydetti 
     ''Antrenörlerin kalecileri de çalıştırdığı dönemde ben de uzun yıllar kalecilerle uğraştım. Kaleci antrenörlüğü kursu kitabının kotarılması, müfredatının düzenlenmesi, kaleci zorunluluğunun getirilmesi gibi konuların gelişiminde federasyonda genel sekreter teknik yardımcısıydım. Kaderin sevkettiği yolda Recep Biler ile de beraber oldum. Sonuç olarak, Recep Biler özelinden, Türkiye'deki kaleci sorununun geneline gidecek söz hakkımı kullanmaya karar verdim.'' 
     
     TÜRK KALECİLİĞİNİN DÜNÜ BUGÜNÜ 

     Yorumunda, Türk kaleciliğinin dünü ve bugününü karşılaştıran Tamer Güney, geçmişteki toprak sahaların elverişsizliğini, topların çamurdan adeta birer gülle durumuna gelmesini, futbolcuların kramponlarının durumundan, sağlık hizmetlerinin ve tesislerin yetersizliğine dek fotoğraflara dayanarak örnekler verdi. 
     Güney, tüm bu olumsuz koşullara karşın o dönemde kaleleri Türkler'in koruduğunu ve aralarında Cihat Arman, Turgay Şeren, Şükrü Ersoy, Varol Ürkmez, Özcan Arkoç ve Yasin Özdenak gibi dünya çapında kaleciler yetiştiğini vurguladı. 
     Türk futbolunda bugün ise tesislerin şaşırtıcı güzellikte, malzemelerin çok kaliteli olduğunu, beslenmenin artık bir sorun olmaktan çıktığını, bir transferin futbolcunun gelecekteki yaşamını kurtardığını ve uluslararası müsabakaların arttığını vurgulayan Güney, tüm bu olumlu gelişmelere ve A Milli Futbol Takımı'nın dünya üçüncülüğüne karşın kaliteli kaleci konusunda sıkıntıya girildiğini kaydetti. 
     
     DAUM'UN AÇIKLAMASI VE ÖNERİLER 

     Güney, Fenerbahçe Teknik Direktörü Christoph Daum'un, derbi maç sonrası yaptığı ''Cordoba bizim kalemizde olsa, maçı 4-0 kazanırdık'' açıklamasının bir gazetede yer alan kupürünü internet sayfasına koyarak, ''Bu tablo, 3 tür durumu gündeme getiriyor'' dedi ve şıkları şöyle sıraladı 
     - ''Cordobalar günü kurtarır, geleceği batırır.'' - ''Recep ve Volkan'da ısrarda, 2 genç kaleci ve Fenerbahçe, orta vadede çok kazançlı çıkar.'' - ''Türkiye yabancı kaleci yasağını koyarsa, belki 1-2 yıl sıkıntı çeker ama sonunda, dünya çapındaki kalecilere tekrar kavuşur.'' 
     
     YABANCI KALECİ YASAĞI 

     Güney, bu seçeneklerden birisine karar verme konusunda genel kanının yüksek sesle ''Büyük başarılar, büyük kalecilerle elde edilir. Bunun en yakın örneğini Mondragon ile Juventus maçında yaşadık. Ocak ayında derhal hazır Cordoba'lar transfer etmeliyiz'' olduğunu anlattı. 
     Acil çözüm arayanların ''Milli takımın kaleci sorununu nasıl çözeceğiz '' ve ''UEFA'nın borçsuz kulüp kriterlerine göre, hazır Cordoba'ları nasıl getireceğiz '' sorularına yanıt bulmak zorunda olduklarını kaydeden Güney, açıklamalarını şöyle tamamladı 
     ''Bu iki şart, üreten futbol mantığına geçmeyi emrediyor. Ya kendin yetiştireceksin, ya da ucuz genci bulup onu kazanacaksın. 
     Benim elimde yetki olsa, yabancı kaleci yasağını derhal koyardım.'' 
     
</TEXT>
</DOC>
