<DOC>
<DOCNO> 182119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/soneko04.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
DTÖ toplantısına yine "protestocular" damgasını vurdu.. 
</HEADLINE>
<TEXT>

     Dünya Ticaret Örgütü DTÖ üyesi ülkelerin ticaret bakanlarının Cancun'daki müzakereleri devam ederken, protestocular delegelere, ''burayı terkedin'' çağrısında bulundu. 
     Rüzgarlı ve yağmurlu havada, bir inşaat vincinin tepesine çıkıp ''DTÖ delegeleri, gidin buradan'' yazılı pankart açan eylemcilerden üçü, konferans alanına giren delegeleri çırılçıplak soyunarak protesto etti. Eylemcileri vinçten indiren polis onları tutuklamadı. 
     Bazı eylemciler, DTÖ yetkililerinin yeni andlaşmayı yoksulların lehine kullanmaları gereğini savunurken, kimileri de tarımın bu müzakerelerin konusu olmasını istemiyor. 
     Uluslararası yardım kuruluşu Oxfam, Cancun'un beyaz kumsalları üzerinde önceki gün sabaha düzenlediği kahvaltıda, dünya liderlerini ve zengin ülkelerin tarım sübvansiyonlarını alaya alıcı gösteriler sundu. 
     Eylemcilerden dördü, dün akşam Cancun'daki oteller bölgesinde trafik akışını bir saat kadar durdurdu, daha sonra bir restoranda toplanılıp yine gösteri yapıldı. 
     Bu arada Güney Koreli bir eylemcinin, Cancun'da harakiri yaparak intiharından sonra bildiri yayınlayan Güney Koreli Çiftçiler Birliği, hükümetten DTÖ toplantısından heyetini çekmesini istedi. 
     Yonhap Haber Ajansı'nın bildirdiğine göre, hükümetten tarım sektörünün dışa açma planını da kaldırmasını ve gıda egemenliğini güvence altına alıcı politika izlenmesini isteyen Birlik, devletin çiftçilere mali desteği azaltmasına da karşı çıktı. 
     G. Kore'de onyıllardır süren pirinç ithalatı yasağı 1994'de kaldırıldı. Pirinç ithalatı 2004'de iç tüketimin yüzde 4'üne kadar çıkacak. Bu ülkede pirinç fiyatı, ABD ve Çin'dekinin dört katı. 
     İntihar eden G. Koreli çiftçi Lee, yazıları ve eylemleriyle küreselleşmenin felaketvari sonuçlarına dikkat çekip, neo-liberalizmin global tarımdaki çeşitliliği yokedip, çevre ve insan kıyımını artıracağını söylüyordu. 
     
</TEXT>
</DOC>
