<DOC>
<DOCNO> 195448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/yasam/yas06.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıp gemiden acı haber geldi 
</HEADLINE>
<TEXT>

   Kayıp gemideki 10 mürettebattan birinin cesedi Libya kıyılarına vurdu. Durum konsolosluğa bildirildi ama aile acı haberi 4 ay sonra öğrendi 
      SEMRA KARDEŞOĞLU İstanbul 
   
   İstanbul'dan 8 ay önce 10 kişilik mürettabatıyla Libya'ya yola çıkan ancak Girit açıklarında demirleyeceğini bildiren ve bir daha haber alınamayan Rahma gemisinden ilk iz bulundu. 
   Geminin telsizcisi Nuray Çavuşoğlu'nun annesine, Libya Bingazi yakınlarında karaya vuran bir cesedin üzerinden, oğlunun pasaportunun çıktığı bildirildi. 
   
   Bingazi'de gömüldü 
   Ne var ki, 7 Temmuz'da bulunan ceset, Bingazi'deki Türkiye Başkonsolosluğu'na bildirilip oradan telgrafla Dışişleri Bakanlığı'na iletilmesine rağmen haber aileye ancak 4 ay sonra ulaştı. Bu arada cenaze de Bingazi Mezarlığı'na defnedildi. 
   Cesetten oğlunun pasaportunun çıktığı bilgisini Edirne Emniyet Müdürlüğü'nden öğrenen anne Bahise Çavuşoğlu, oğlunun öldüğüne inanmak istemiyor. 8 aydan bu yana çalmadık kapı bırakmayan Çavuşoğlu, ortadaki ihmale anlam veremediğini belirterek şöyle dedi "Emniyet Müdürlüğü'nden savcılığa, ordan Interpol'e, her yere müraacat ettim. Geminin ait olduğu TM Container Lines firması da yardımcı olmadı. Ne oğlumdan ne personelden iz bulunamadı. Oğlum gittikten sekiz ay sonra 'cesedi bulundu' deniyor. Öğreniyorum ki temmuz ayında bulunmuş. Neden dört ay sonra haber veriliyor Eğer gemi battıysa neden sadece oğlumun cenazesi çıktı Üstelik cenazenin önce bir Libyalıya ait olduğu düşünülmüş, üzerinden pasaport çıktıysa niye böyle bir şey düşünülüyor. Dışişleri Bakanlığı ve Libya Başkonsolosluğumuza başvurdum. DNA testi ile kanıtlanırsa cenazeyi Türkiye'ye getireceğiz." 
   
   Dışişleri İhmalimiz yok 
   Dışişleri Bakanlığı'ndan bir yetkili ise, geç haber verilmesiyle ilgili olarak kendilerinin bir ihmalinin olmadığını, konuyu 10 Temmuz'da Adalet ve İçişleri Bakanlığı'na yazdıkları yazılarla ilettiklerini söyledi. Yetkili, gecikmenin belki ailenin evde bulunmamasından kaynaklanmış olabileceğini savundu. 
   
   
   
</TEXT>
</DOC>
