<DOC>
<DOCNO> 192952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/yasam/yas03.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'İktidarsız aygır' dava konusu oldu 
</HEADLINE>
<TEXT>

   70 kısrakla çiftleşmesi öngörülen damızlık yarış atı, 24 kısrakla çiftleşemedi Başak Sigorta ile Jokey Kulübü mahkemeye taşındı 
      NEZİH GÜROL İstanbul 
   
   Unaccounted For adlı damızlık yarış atının rahatsızlığı nedeniyle kısraklarla çiftleşememesi üzerine, Türkiye Jokey Kulübü TJK ile Başak Sigorta mahkemelik oldu. TJK, hastalık, kısırlık ve iktidarsızlığa karşı sigortalanan damızlık aygırın 24 kısrakla çiftleşememesi nedeniyle doğan 48 milyar liralık zararı sigorta şirketinin ödemesini istedi. 
   
   46'dan sonra olmadı 
   İzmit Merkez Aşım İstasyonu Müdürlüğü tarafından aşıma çiftleşme tabi tutulan aygıra, rahatsızlığından önce yaklaşık 70 kısrakla çiftleşmesi için kayıt yapıldı. Sigortanın görevlendirdiği veterinerin tavsiyesi üzerine 25 Nisan 2003'ten itibaren aygır aşımdan çekildi. O güne kadar 46 kısrakla çiftleşen aygır, 24 kısrakla çiftleşme sağlayamadı. TJK'nın, her aşım için 2 milyar lira ücret aldığı bu nedenle 48 milyar lira zarara uğradığı öne sürüldü. Dilekçede, sigorta şirketinin mesnetsiz olarak ödeme yapmadığından mahkemeye başvurmanın kaçınılmaz olduğu bildirildi. 
   
   Riziko gerçekleşti 
   Zararın faiziyle birlikte tahsilini talep eden TJK avukatı, dava dilekçesinde şu ifadelere yer verdi 
   "Atın rahatsızlığı nedeniyle kısraklarla çiftleşemeyeceği veteriner raporuyla sabittir. Rizikonun gerçekleştiği kesindir. Çünkü aygırın görevi aşım yapmak olup, kısrakla çiftleşemeyecek duruma gelmesinde yapamadığı aşımlara ilişkin aşım ücretinden başka bir zarar doğması mümkün değildir. Dolayısıyla yapılamayan aşım bedelinden doğan zararların sigorta kapsamına alınmış olduğu tartışmasızdır." 
   
   
</TEXT>
</DOC>
