<DOC>
<DOCNO> 167737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/siyaset/siy03.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dokunulmazlık sürprizi 
</HEADLINE>
<TEXT>

Dokunulmazlığın sınırlandırılmasına karşı çıkan AKP ara formül buldu. Kürsü dokunulmazlığı aynen kalacak. Bunun dışında suç işleyenler tutuksuz yargılanacak 
     GÜNSELİ ÖNAL Ankara 

     CHP'nin dokunulmazlıkların sınırlandırılmasına ilişkin ısrarı ve Başbakan Recep Tayyip Erdoğan'ın talimatı üzerine AKP "ara formül" üretti. Partinin hazırlıklarını sürdürdüğü çalışmaya göre başbakan, bakan ve milletvekilleri, kürsü dokunulmazlığı dışındaki alanlarda işledikleri suçlardan dolayı haklarında açılan davalarda tutuksuz yargılanabilecek. 
     Başbakan, bakan ve vekilin gözaltına alınması veya tutuklanması ancak dava bitiminde söz konusu olabilecek. Yargılandıkları davadan hüküm giymeleri durumunda milletvekillerinin dokunulmazlıklarının kaldırılmasına ilişkin son kararı yine TBMM verecek. Meclis kararın uygulanmasını yasama yılı veya dönem sonuna da bırakabilecek. Adam öldürme, ırza tecavüz, rüşvet gibi yüz kızartıcı suçların mahkemede kanıtlanması durumundaysa TBMM kararı aranmayacak. Bu durumlarda dokunulmazlık hemen düşecek ve ceza infaz edilecek. Bu cezalardan hüküm giyenler de bir daha aday olamayacak. 
     CHP Grup Başkan Vekili Mustafa Özyürek ise, AKP'nin sürdürdüğü bu çalışmaları samimi bulmadıklarını belirtti. Özellikle yolsuzlukla ilgili dokunulmazlığın kaldırılmasının yargı takdirine bırakılması gerektiğini savunan Özyürek şunları söyledi 
     "AKP'nin tavrı 'Ormanların satılmasına ve YÖK'e ilişkin Anayasa değişikliğine destek olun, sonra dokunulmazlığa da bakarız' taktiğidir. Bizim Anayasa değişikliği konusundaki olmazsa olmaz şartımız dokunulmazlığın sınırlandırılması. Bu değişiklik yapılırsa, daha sonra diğerlerine bakarız." 
     

</TEXT>
</DOC>
