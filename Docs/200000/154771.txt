<DOC>
<DOCNO> 154771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sondun02.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizlere göre Al Pacino tüm zamanların en büyük aktörü... 
</HEADLINE>
<TEXT>

     İngiliz sinemaseverler arasında düzenlenen ankette, Al Pacino, tüm zamanların en büyük film yıldızı seçildi. 
     Channel 4 televizyonu tarafından düzenlenen ankette, ikinci sırada Robert De Niro yer aldı. 
     Pacino, Francis Ford Coppola'nın yönettiği ''Baba'' adlı filmle iki kez Oscar'a aday gösterilmiş, ancak kazanamamıştı. 63 yaşındaki İtalyan asıllı Amerikalı yıldız, bu ödülü 1992'de ''Kadın Kokusu'' adlı filmdeki rolüyle kazandı. 
     Anketin sonuçları, yeni nesil sinema meraklılarının erkek aktörlere ilgisinin daha fazla olduğunu ortaya çıkardı. Zira ilk 10 sırayı alanlar arasında kadın film yıldızı bulunmuyor. 
     Audrey Hepburn 13'üncü, ''Yaratık'' filmindeki rolüyle tanınan Sigourney Weawer 20'nci sırada yer aldı. 
     Bu yıl Oscar ödülü kazanan Catherine Zeta-Jones listede yer almazken, kocası Michael Douglas 100'üncü sırayı aldı. 
     Ankette, üçüncülükten itibaren sırasıyla Tom Hanks, Kevin Spacey, Harrison Ford, Jack Nicholson, Anthony Hopkins, Sean Connery ve Ewan McGregor yer alırken, ilk 10'a giren en genç aktör 32 yaşındaki İskoç Cary Grant oldu. 
     Adayların film eleştirmenleri ve yapımcılar tarafından belirlendiği anketin çalışmaları 6 hafta sürdü ve 25 bin kişi katıldı. 
     
</TEXT>
</DOC>
