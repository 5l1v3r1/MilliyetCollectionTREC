<DOC>
<DOCNO> 197301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sontur08.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan, Yılmazer'in cenazesinde... 
</HEADLINE>
<TEXT>

     Başbakan Recep Tayyip Erdoğan, ''ölümün yok oluş değil, yeniden diriliş olduğunu'' vurgulayarak, ''Ben Sayın Kerem Yılmazer'i, bu direnişin simgelerinden bir tanesi, özgür yaşamımızın bir simgesi olarak görüyorum'' dedi. 
     Başbakan Erdoğan, Levent'teki patlamada ölen İstanbul Büyükşehir Belediyesi Şehir Tiyatroları sanatçısı Kerem Yılmazer için Harbiye Muhsin Ertuğrul Sahnesi'nde düzenlenen törene katıldı. 
     Erdoğan, törende yaptığı kısa konuşmada, şunları söyledi 
     ''Ölüm bir yok oluş değildir. Ölüm aslında yeniden bir diriliştir. Ben Sayın Yılmazer'i, bu direnişin simgelerinden bir tanesi olarak görüyorum. Barışa bir selam olarak görüyorum. Adalete bir selam olarak görüyorum. Özgür yaşamımızın bir simgesi olarak görüyorum. 
     Zira bu özgür yaşamımızı bombalar susturamayacaktır. İnanıyorum ki, bu özgür yaşam uğrunda çok bedeller ödedi insanlar. Bundan sonra da ödeyecek. Eğer bu bedelleri ödeyemezsek, o arzuladığımız yaşamı yakalamak da mümkün değildir. 
     Acımasız terör, sevgili Yılmazer gibi birçok insanımızı aldı. Aslında dini, milleti, ırkı, zamanı, zemini olmayan bir yolculuk içerisinde aldı. Ve terör, maalesef legal amacı olmayan, illegaler yollarla devam eden bir süreç. Bu süreç için hep birlikte bir ortak akıl oluşturmak ve mücadeleyi de bu şekilde vermeye mecburuz. Yılmamamız gerekiyor. Bu tiyatro salonlarını, değerli Yılmazer'in şahsında daha çok doldurmak suretiyle bunun cevabı verilebilir. İnanıyorum ki, bu yeniden dirilişin bir adımı olacaktır. 
     Ben sevgili eşleri başta olmak üzere tüm sanat dünyamıza, milletimize ve insanlığa, tekrar 'geçmiş olsun' diyorum. Milletçe başımız sağolsun. Allah, rahmetiyle sevdiklerinin arasına katsın. Yılmazer'e, uzun soluklu yolculukta, yeni mekanında, inanıyorum ki sevdikleriyle buluşmak üzere 'güle güle' diyorum.'' 
     
     NOTLAR... 
     Başbakan Recep Tayyip Erdoğan, Harbiye Muhsin Ertuğrul Sahnesi'nde düzenlenen tören sırasında, Kerem Yılmazer'in sanatçı eşi Göksel Kortay'a başsağlığı diledi. 
     Erdoğan, konuşması bittikten sonra da sanatçı Kerem Yılmazer'in sahneye konulan Türk Bayrağı'na sarılı cenazesi önünden saygı geçişi yaptı. Bu sırada basın mensuplarının sahne üzerinden görüntü almaya çalışmalarına, salondakilerden bir grup tepki gösterdi. Bazı kişiler, ''Bu kadar tiyatro sanatçısı öldü, kimse sahip çıkmadı. Şimdi mi aklınıza geldi '' diye bağırdılar. 
     
</TEXT>
</DOC>
