<DOC>
<DOCNO> 163000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur07.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte 'sevimli' karne hediyeleri... 
</HEADLINE>
<TEXT>

     Ankara'da bir pet shop, bugün karnelerini alacak öğrencilere, karne hediyesi olarak evcil hayvan dağıtacak. 
     Selanik Caddesi'ndeki Evcil Hayvanlar Merkezi Pet Center , ''ilginç bir promosyon kampanyası'' başlattı. 
     2002-2003 öğretim yılının sona ermesi dolayısıyla başlatılan kampanya çerçevesinde, karnesinde zayıfı olmayan 100 öğrenciye, su kaplumbağası, tavşan, muhabbet kuşu ve beta balığı verilecek. 
     Pet Shop'a, 14 Haziran Cumartesi günü, saat 11.00'de karnesiyle gelen ve zayıfı olmayan ilk 100 öğrenci, 20 su kaplumbağası, 15 tavşan, 15 muhabbet kuşu ve 50 beta balığından istediğini alabilecek. 
     Pet Center'in sahibi Uğur Ertaymaz, kampanyanın çocukları evcil hayvan beslemeye teşvik etmek ve çocuklara hayvan sevgisini aşılamak amacıyla düzenlendiğini söyledi. 
     Bu tür kampanyaları, her eğitim sezonunun bitişinde yaptıklarını kaydeden Ertaymaz, öğrencilerin yoğun ilgisiyle karşılaştıklarını ifade etti. 
     Ertaymaz, ''Başarılı öğrencileri bu sevimli hediye ile ödüllendirmek istedik. Öğrencilerin tatil süresince boş vakitleri olacak. Bu zamanı kendi besledikleri hayvanlarla değerlendirebilecekler. Onlardan tek istediğim bu canlı hediyelere çok iyi bakmalarıdır'' diye konuştu. 
     Ertaymaz, öğrencilere hediyelerinin yanında onlara nasıl bakacaklarını ve besleyeceklerini anlatan birer broşür de vereceklerini sözlerine ekledi. 
     
</TEXT>
</DOC>
