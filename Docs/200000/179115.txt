<DOC>
<DOCNO> 179115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/yasam/yas00.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Flash Mob' yaptık 
</HEADLINE>
<TEXT>

   Paris'in ilk 'Flash Mob' eylemini, Defne Alphan da yaşadı. E - mail ile gelen mesajdaki yere gitti, yerlere yattı, heykel gibi dondu... 
      DEFNE ALPHAN PARİS 
   
   New York ve Avrupa'nın birçok şehrinden sonra Fransa'nın ilk 'Flash Mob' eylemi, dün 'Paris Mobs' adı altında yaklaşık 200 kişiyle başkentte düzenlendi. 
   Öğrenciden iş adamına, sanatçıdan ev kadınına değişik yaş ve sosyal sınıflardan insanların katıldığı olay için sıfat bulmak zor. Eğlenceli, garip, komik, salakça, düşündürücü... 
   Dün öğleden sonra bilgisayarıma gelen bir e - mail'le Paris'in ilk 'Flash Mob' olayının haberini aldım. E - mail'de saat tam 18.57'de Place Colette'te olmam isteniyor ve meydandaki bankta verilecek bir broşürde eyleme katılım için yapmam gerekenlerin yazılı olacağı belirtiliyordu. Ayrıca bu eylemin çok dakik olduğu, saatimi belirtilen web sitesindeki saate göre ayarlamam gerektiği eklenmişti. Geç kalırım korkusuyla Place Colette'e 10 dakika önce gittim. Etraf sakindi. 'Acaba bir şaka mı, kimse gelmeyecek mi ' diye düşünmeye başladım. 'Benim burada ne işim var' hissi ağır bastı. Oraya gelenler de benzer hislere kapılmış olmalı ki, kimse bu 'eylem' için orada olduğunu belli etmiyordu. Bir süre sonra meydanda birçok kişinin beklediğini, ancak çekindikleri için banktan uzakta durduklarını fark ettim. Bankta ise her şeyden habersiz üç Japon turist oturuyordu. 
   
   Güvenlik alarma geçti 
   Saat 18.57'ye 1 - 2 dakika kala, meydan doldu. 
   Gerçekten, tam belirtilen saatte organizasyondan bir kız gelip banka oturdu ve broşür dağıtmaya başladı. Broşürde eylemin Louvre Müzesi'nin ünlü piramidinin altında saat 19.15'te başlayacağı yazılıydı. Broşürü atmamalıydık, çünkü ertesi gün internetten eylemin fotoğraflarına bakmamız için gereken şifre bu broşürde gizliydi. Broşürde 'eylem' yerine erken gelenlerin turist gibi etrafa bakınmaları, tam 19.15'te elde cep telefonlarıyla müzenin merdivenlerine doğru çok hızlı şekilde bir dakika yürünmesi isteniyordu. Müze kapalı olmasına rağmen saat 19.15'e doğru gittikçe kalabalıklaşan alan, güvenliği alarma geçirdi. Etraf bir anda onlarca şaşkın güvenlik elemanıyla doldu. Saat tam 19.15'te hepimiz elde telefonlar hızlı şekilde yürümeye başladık. Saat 19.16'da yürümeyi kesip olduğumuz yerde donduk. 30 saniye hareket etmeden durduktan sonra herkes, şaşkın bakışlar arasında aynı anda bayılmış gibi kendini yere attı. 
   
   Sonunda kahkaha patladı 
   Birbirini tanımayan onlarca kişinin üst üste düşmesiyle salonda bir kahkaha patladı. 
   Saat tam 19.17'de ayağa kalkıp broşürde belirtilen yöne doğru dönüp alkışlamaya başladık. 19.18'de ise alkışlamanın durmasıyla Paris'in ilk 'Flaş Mob' eylemi üç dakika içinde sona erdi. 200 kadar katılımcı sanki bir şey olmamış gibi bir dahaki flaş mob'da buluşmak üzere geldikleri yönden sessizce piramidi terk etti. 
   Bu sabah kalkıp fotoğraflara bakmak için www.parismobs.free.fr adresine girdim. Şifre, broşürün 11. kelimesiydi. Gerçekten de eylemin birçok fotoğrafı yerleştirilmişti. Çektiğim fotoğrafları ben de web sitesine ekledim. 
   
   Flash Mob nedir    Birbirini tanımayan birçok kişinin, bir e - mail mesajı ile kararlaştırılan bir yerde, belli bir saatte toplanarak, burada aldıkları açıklamalarla gerçekleştirdikleri tuhaf eylemler. İlk olarak geçen mayıs ayında ABD'nin New York kentinde düzenlenen 'Flash Mob' ya da öbür adıyla 'Mob Project' eylemlerinin yaratıcısı, kendini sadece 'Bill' adıyla tanıtıyor ve kültürel endüstri dalında çalıştığını söylüyor. 'Flash Mob' Avrupa'da da yayılıyor. 
   
   
</TEXT>
</DOC>
