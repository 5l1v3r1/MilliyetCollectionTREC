<DOC>
<DOCNO> 192807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sondun05.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Prens William gençlere iyi örnek mi 
</HEADLINE>
<TEXT>

     İngiltere'de yayımlanan News of the World gazetesinin yaptığı anketin sonuçları, ülkedeki gençlerin yüzde 88'inin Prens William'ın kendileri için iyi bir örnek teşkil ettiğine inandığını ortaya koydu. 16-24 yaş arasındaki gençlerin yüzde 69'u Kraliçe Elizabeth'in ikinci iyi örnek olduğunu belirtirken, yüzde 68'lik kesim ise üçüncü iyi örnek olarak Prenses Anne ve Prens Harry'yi gösterdi. Tahtın ilk sıradaki varisi veliaht Prens Charles'ı iyi örnek kabul edenlerin oranı ise yüzde 55'te kaldı. 
     Gençlerin yüzde 44'ünün Prens William'ı çok iyi tanıdıklarını, onun kişilik özellikleri konusunda yeterli bilgiye sahip olduğunu da gösteren anket, gençlerin sadece yüzde 6'sının Kraliçe Elizabeth hakkında, yüzde 3'ünün de Prens Charles'ın kişiliği konusunda ayrıntılı bilgiye sahip olduğunu ortaya koydu. 
     Gençlerin yüzde 50'ye yakın bölümünün, kraliyet ailesinin başlıca üyelerinin dışındaki yakınlarının ''Kraliyet ailesi unvanlarından'' yararlanmaması gerektiğine inandığını da gösteren anket, gençlerin yüzde 93'ünün de bu kişilerin kendi yaşamlarını bizzat kazanmaları gereğine inandıklarına işaret etti. 
     Ankete katılan gençlerin sadece yüzde 5'i kraliyetin akrabalarına devlet bütçesinden ve vergi mükelleflerinin verdikleri paralardan maaşlar bağlanıp ödemeler yapılmasını destekledi. Bu arada, gençler kraliyet ailesi mensuplarının özel işlerinde unvanlarını kullanmasına karşı çıktı. Yüzde 75'lik kesim daha önce ticari ilişkilerinde prens unvanını kullanan Edward'ın durumuna dikkat çekerek, bunların bir daha yaşanmasını istemediğini vurguladı. 
     Gençlerin yüzde 82'si, kraliyet ailesi üyelerinin ''aşırı ayrıcalıklı olduğunu'' belirtirken, yüzde 80'i de onları ''son derece ulaşılmaz'' olarak niteledi. Gençlerin sadece yüzde 10'u kraliyet ailesinin kendi yaşamında ''önemli bir yere sahip olduğunu'' bildirdi. 
     Ankete katılanların yüzde 81'i, kraliyet ailesini önemli bir turistik cazibe merkezi olarak nitelerken, yüzde 79'luk kesim de onların yardım vakıfları ve hayır işleri konusundaki çalışmalarının önemli olduğunu bildirdi. 
     Kraliyet ailesinin ülkelerinin yurtdışındaki temsili ve prestiji için önemli olduğunu söyleyenlerin oranı da yüzde 71 olarak ortaya çıktı. Sadece yüzde 40'lık kesimin kraliyetin ülkenin ticaretine faydalı desteklerde bulunduğuna inandığını gösteren ankete göre kraliyet ailesinin ''iyi bir ahlaki model'' oluşturduğunu düşünenlerin oranı ise yüzde 49. 
     
</TEXT>
</DOC>
