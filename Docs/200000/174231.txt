<DOC>
<DOCNO> 174231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/soneko12.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Yüzde 6.5 faiz dışı fazla, Hükümet'in ilk yıl hedefi 
</HEADLINE>
<TEXT>

     Devlet Bakanı Ali Babacan, ''Bizim yüzde 6.5 faiz dışı fazla hedefi, hükümetin ilk yıl hedefi. Eğer biz ilk yıl bu hedeften büyük ölçüde saparsak, bundan sonraki yıllarda bizim ortaya koyacağımız hedeflere güvenirlilik kalmaz. Biz bunun çok iyi farkındayız. Bu hedef tutacak başka çaresi yok'' dedi. 
     Bakan Babacan, CNNTürk'ün sorularını yanıtlarken, yaptıkları projeksiyonlara göre, Haziran ayından başlamak üzere yıl sonuna doğru toplam 2.3 katrilyon lira açık olabileceğini tahmin ettiklerini hatırlatarak, bu açığın içinde yaklaşık 500-600 trilyon lira gibi sosyal güvenlik sisteminde yılbaşında öngörülmeyen ek açıkların farkı da bulunduğunu bildirdi. 
     Sosyal güvenlik sistemi için Meclis açıldıktan sonra ek bir bütçe yapılması gerektiğini bildiren Babacan, bunların 2.3 katrilyon liranın içinde bulunduğunu ve yeni bir şey olmadığını kaydetti. 
     ''2.3 katrilyon liralık açık oluşmuş bir açık değil'' diyen Babacan, Mayıs sonu itibarıyla bir miktar fazla bulunduğunu, faiz dışı fazlada Haziran ayında açık oluşmaya başlayabileceğinin göründüğünü belirterek, şunları kaydetti 
     ''Yıl sonunda 2.3 katrilyon olacak. Tedbirler uygulamaya konulduktan sonra yıl sonunda herhangi bir sapma olacağını düşünmüyoruz, ancak 6. gözden geçirme sırasında tekrar bakacağız eğer yeni, eklenmeyen bir açık söz konusu olursa gereken tedbir mutlaka alınır.'' 
     
     VERGİ REFORMU 

     Vergi reformunun önümüzdeki dönemde konsantre olacakları ve Türkiye'nin orta ve uzun vadede, özellikle kamu maliye politikaları açısından çok önemli bir konu olduğunu bildiren Babacan, ''Bizim bir defalık gelirlerle bu sorunları aşmamız mümkün değil, sürekli sıhhatli ve yıllara sari gelirleri üretmek gerekiyor'' dedi. 
     Babacan, bunun doğru vergi politikaları ile mümkün olduğunu ve özellikle doğrudan vergilendirme ile ilgili Türkiye'de yapılacak önemli işler bulunduğunu belirtti. Kendilerinin 6. gözden geçirme öncesinde yoğunlaşacağı en önemli konunun bu olacağını da kaydeden Babacan, şunları söyledi 
     ''Sadece bu konu ile ilgili IMF'den kurum içindeki en tecrübeli kişileri davet ettik, ayrıca kayıt dışından kayıt içine geçmede başarılı olan ülkelerden uzmanlar gelecek, workshoplar düzenlenecek. Bizim 6. gözden geçirme ile ilgili önşartlarımızdan bir tanesi doğrudan vergilendirme paketinin ikincisinin içeriğinin belirlenmesi, yani Meclis'ten geçirilmesi şart değil. Ancak bu şekilde biz kamu maliyesi dengeleri daha düzgün bir şekle getirebiliriz. Şu anda doğrudan vergilendirme sistemi maalesef iyi işlemiyor özellikle gelir vergisi ve kurumlar vergisinde korkunç kaçaklar var.'' Bu arada Bakan Babacan, Yatırım Ortamının İyileştirme Koordinasyon Kurulu'nun, 27 Ağustos'ta yapılması planlanan toplantısında, Türkiye'de yatırım yapmış yabancı kuruluşlardan 8-10 farklı sektöründen en üst düzey yöneticilerinin 10-15 dakika problemlerini ve çözüm önerilerini dinleyeceklerini de açıkladı. 

     
</TEXT>
</DOC>
