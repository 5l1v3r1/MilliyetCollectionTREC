<DOC>
<DOCNO> 163174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sondun20.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da rejim karşıtı gösterilerin en şiddetlisi dün gece oldu 
</HEADLINE>
<TEXT>

     İran'ın başkenti Tahran'da Salı gecesi başlayan rejim karşıtı gösterilerin en şiddetlisi dün gece oldu. 
     İRNA'nın haberine göre, dün gece başlayan ve geç saatlere kadar süren gösteriler sırasında Tahran Üniversitesi öğrenci yurdu civarında dini lider Ayetullah Ali Hamaney yanlısı yüzlerce Besic gönüllü milis ve Ensari Hizbullah üyeleri, ellerinde zincir, sopa ve bıçaklarla göstericilere saldırdılar, bazı göstericileri ağır yaraladılar. 
     Polis birlikleri de gösterileri bastırmak için göz yaşartıcı bomba kullanırken, kimliği belirsiz bazı kişiler öğrenci yurdu civarında havaya ateş açtı, polis ve gönüllü milisler Tahran Üniversitesi öğrenci yurduna giden yolları trafiğe kapattı. Rejim karşıtı gösteriler sırasında ''Hamaney'e ölüm'', ''Ensara Ölüm'' ve ''Düşünce özgürlüğü sakalla olmaz'' sloganları atıldı. 
     Besicler ve Ensari Hizbullah üyelerinin, Tahran Üniversitesi öğrenci yurduna yakın yerlerde trafikte bazı araçları durdurarak kontrol ettiği, aralarında genç kızların da bulunduğu bazı kişileri korna çalarak göstericilere destek verdiği için araçlarından çıkararak dövdüğü belirtildi. 
     İran Öğrenci Haber Ajansı ISNA da bıçaklı ve zincirli sertlik yanlısı milislerin öğrenci yurdunda yaptıkları saldırıda en az 15 öğrenciyi yaraladığı ve bir öğrencinin yoğun bakımda olduğunu bildirdi. Besiclerin öğrenci yurdu binalarından birini birkaç saatliğine işgal ettiği, gösterici öğrencilerin birkaç milisi kısa süre alıkoyduğu, Besiclerin de öğrencilerinden bazılarını yakaladığı kaydedildi. 
     Tahran Üniversitesi öğrenci yurdunun bulunduğu Emirabad bölgesindeki Lale Park'ta rejim karşıtı gösteri yapan kişilerin ellerinde silah bulunan bazı kişiler tarafından dağıtılmaya çalışıldığı belirtilirken, bu kişilerin kimler olduğuna ilişkin bilgi verilmedi. 
     Haberde ayrıca, ellerinde bıçak, zincir ve kablo bulunan bazı kişilerin Alleme Tabatabai Üniversitesi'ne bağlı Tereşt Yurdu'nda bazı öğrencileri dövdüğü, yaralı öğrencilerden bazılarının hastaneye kaldırıldığı ve yurtta hasar meydana geldiği kaydedildi. Şehid Beheşti Üniversitesi öğrenci yurdunun ana kapısının, bazı kişiler tarafından kırıldığı, yurdun güvenlik odasının tahrip edildiği belirtildi. 
     Gösterilerden Amerikan yönetimini sorumlu tutan dini lider Ayetullah Ali Hamaney'in ''dindar ve Hizbullahçı gençlerin çatışmalardan kaçınması'' çağrısına rağmen, Besic ve Ensari Hizbullah mensuplarının rejim karşıtı göstericilere karşı şiddetin dozunu artırdığı gözleniyor. 
     Tahran'da halk, rejim karşıtı gösterilere, merkezi ABD'de Farsça yayın yapan uydu televizyonları, özellikle Los Angeles kentinden yayın yapan Şah rejimi yanlısı NITV'nin çağrıları üzerine katılıyor. 
     Gösterilerin, 9 Temmuz 1999'da Tahran Üniversitesi öğrenci yurdunda meydana gelen olayların yıldönümünün yaklaşması nedeniyle sürmesi bekleniyor. 
     
</TEXT>
</DOC>
