<DOC>
<DOCNO> 176483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/soneko12.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine'den 3 kişilik heyet, ABD'de kredinin ayrıntılarını görüşüyor 
</HEADLINE>
<TEXT>

     Hazine'den 3 kişilik bir heyet, ABD'nin Türkiye'ye vermeyi planladığı 1 milyar dolarlık hibe veya 8.5 milyar dolarlık kredi konusunda görüşmelerde bulunmak üzere bu ülkeye gitti. 
     Edinilen bilgiye göre, Hazine Müsteşarlığı Dış Ekonomik İlişkiler Genel Müdür Vekili Melih Nemli başkanlığındaki üç kişilik teknik heyet Washington'da, ABD Hazine yetkilileri ile 8.5 milyar dolarlık kredinin ayrıntıları konusunda görüşmelerde bulunacak. 
     Nemli başkanlığındaki heyetin ABD'de yapacağı görüşmelerin 3 gün sürmesi bekleniyor. 
     Bu arada, Devlet Bakanı Ali Babacan daha önce yaptığı açıklamada, ABD'den sağlanması öngörülen 8.5 milyar dolarlık kredinin kullanımı konusunda hiçbir sorun bulunmadığını, görüşmelerin sürdüğünü bildirmişti. 
     Devlet Bakanı Babacan, bu krediyle ilgili ekonomik şartların yanı sıra siyasi şartların da bulunduğunu vurgulayarak, ekonomik ve siyasi şartlar konusunda şunları söylemişti 
     ''Ekonomik şartlar şöyle, bir, Türkiye'nin Gözden Geçirme'yi tamamlaması, iki, Türkiye'nin güçlü ekonomik politikalarına devam etmesi. Daha fazla detay yok. Yani, güçlü ekonomi politikası nedir dediğinizde daha fazla detay yok. Fakat bizim anladığımız ve Amerikan yönetiminin de anladığı, şu anda yürütmekte olduğumuz ekonomik programın aksamadan devam etmesi. 
     Siyasi şartlara gelince de, özellikle Irak konusunda, Amerikan Dışişleri Bakanı, Türkiye'nin Irak ile ilgili konularda işbirliğiyle ilgili problemler olduğuna dair herhangi bir rapor düzenler ise o zaman bu rapor, bu kredinin önünde bir engel olarak kabul edilebiliyor. 
     Hatta eski hali farklıydı. Temsilciler Meclisi'ndeki hali, olumlu bir rapor gerekiyordu. Şimdi Komite'de, olumsuz bir rapor düzenlenmediği sürece diye değiştirildi, yani çok daha yumuşak bir hale getirildi.'' Babacan, Amerikan yönetimiyle yapılan görüşmelerde, bu konuda, herhangi bir engel olduğunu söylemediklerini belirtmiş, ABD Hazine Bakan Yardımcısı John Taylor'un da, 5. Gözden Geçirme tamamlandıktan sonra bunun hızlandırılması ve neticelendirilmesi görüşünü aktardığını söylemişti. 
     
</TEXT>
</DOC>
