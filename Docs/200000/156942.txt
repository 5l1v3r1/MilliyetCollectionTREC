<DOC>
<DOCNO> 156942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sontur19.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Balkaner Plaza cinayetinin sanığı "Daha ne konuşacağım " 
</HEADLINE>
<TEXT>

     Maslak'taki Balkaner Plaza'da Yurtbank'ın eski sahibi Ali Avni Balkaner'in oğlu Muzaffer Hakan Balkaner ve eski eşi sekreter Birgül Özmen'i öldürdüğü iddia edilen Tuncay Baktimur'un yargılanmasına başlandı. 
     İstanbul 7. Ağır Ceza Mahkemesi'ndeki duruşmaya, tutuklu sanık Tuncay Baktimur getirildi. 
     Mahkeme heyeti, maktullerden Muzaffer Hakan Balkaner'in babası Ali Avni ve annesi Fatma Pelin Balkaner ile Birgül Özmen'in yakınları olan Mehmet, Fatma, Salim, Şevki ve Nuriye Özmen'in davaya ''müdahil'' olarak katılma taleplerini kabul etti. 
     Kimlik tespiti sırasında titreyen, ayakta durmakta zorluk çektiği ve güçlükle konuştuğu görülen Tuncay Baktimur, işsiz olduğunu söyledi. 
     İstanbul Barosu'ndan Baktimur'u savunmak üzere atanan avukat, dosyayı yeni aldığını belirterek, sanıkla görüştükten sonra ifadesinin alınmasını istedi. 
     Bunun üzerine ''Ben onu tanımıyorum'' diyen Baktimur, Mahkeme Heyeti Başkanı Niyazi Aydın'ın ''Hakan Balkaner ve Birgül Özmen'i öldürmüşsün. Savunma yapacak mısın '' sorusuna, ''Her şey olup bitmiş, neyi tartışacağız Benim diyeceğim bir şey yok. Daha neyi konuşacağım Oldu bitti'' karşılığını verdi. 
     Başkan Aydın'ın, karakol ve savcılıktaki ifadelerini kabul edip etmediğini sorduğu Baktimur, ''Neyi kabul edeceğim komutan Merak ediyorum. Benim o zaman kafam iyi değildi, uyuşturucu kullanıyordum'' dedi. 
     
     MÜDAHİL İFADELERİ 
     Duruşmada ''müdahil'' sıfatıyla dinlenen Birgül Özmen'in ağabeyi Salim Özmen ise, sanığın kardeşiyle birlikte oturduğu evi yaktığını ve bu suçtan dolayı yargılandığını, olaydan birkaç gün önce de kardeşinin aracının camını kırdığını söyledi. 
     Özmen'in ablası Nuriye Özmen de, ''Tuncay Baktimur'un şu anki hareketleri numaradır. Mahkemeyi yanıltmak istiyor. Kardeşimin yüzüne kezzap atarak, onu darp etmişti'' dedi. 
     
     TANIK İFADELERİ 
     Duruşmada tanık olarak dinlenen Tuncay Baktimur'un babası Vahap Baktimur ise oğlunun kendisine Birgül Özmen'i öldüreceğine dair hiçbir şey söylemediğini belirterek, bunu sezmiş olması halinde cinayeti engellemeye çalışacağını bildirdi. 
     Oğlunun boşanması için araya giren bazı kişilerin olduğunu ifade eden Baktimur, ''Oğlum bana, kendisine geceleri tehdit edici telefonlar geldiğini, Birgül'ün yanında adamlarla kendisini aradığını, boşanmak için tehdit edildiğini söylemişti'' dedi. 
     Boşandıktan sonra oğlunun kendisinin yanında yaşadığını anlatan Baktimur, ''Oğlum ile Birgül'ün telefon görüşmelerinde, birbirlerine hakaret ettiklerini biliyorum. Boşanmaları sırasında Hakan Balkaner'in Birgül'e yardımcı olduğunu oğlum söylemişti. Hakan, Tuncay'a 'Birgül'e bir şey yaparsan beni karşında bulunsun' demiş'' diye konuştu. 
     1992 yılında intihara kalkışan oğlunun, Bakırköy Ruh ve Sinir Hastalıkları Hastanesi ile İstanbul Üniversitesi İstanbul Tıp Fakültesi Psikiyatri Anabilim Dalı'nda 10-15 gün yatarak tedavi gördüğünü anlatan Baktimur, oğluna ''kişilik bozukluğu tanısı'' konulduğunu bildirdi. 
     Oğlunun alkol ve uyuşturucu almadığını kaydeden Baktimur, şunları kaydetti 
     ''Bu olaydan 10-15 gün kadar önce annesi, beni, kardeşi ve kendisini kastederek 'öldüreyim de dördümüz kurtuluruz' dedi. 'Ya da ben kafama sıksam üzülür müsün' dedi. Ben de 'üzülmem, birkaç gün ağlarım' karşılığını vermiştim.'' 
     
     ''BİRGÜL ÖZMEN'İ SAKLADIK'' 
     Balkaner Plaza'da çalışan tanık Cenk Doğan da, olay günü Tuncay Baktimur'un binaya geldiğini öğrenince Birgül Özmen'i Ali Balkaner'in odasının arkasındaki bir odaya sakladıklarını anlatarak, Tuncay Baktimur'un odaya girdiğinde Birgül'ü sorduğunu, Hakan Balkaner'e tüfeği doğrultarak odasının içinde yürüttüğünü söyledi. 
     Kendisi odadan çıkınca silah sesi duyduğunu belirten Doğan, Hakan Balkaner'in, Tuncay ile uzlaşmak için çaba harcadığını ve bu yüzden de odaya girmesine izin verdiğini kaydetti. 
     Aynı yerde kamera kontrol operatörü olarak çalışan tanık Bora Kirazoğlu da, Tuncay Baktimur'un tüfekle içeri girdiğini görünce Birgül Özmen'e haber verdiklerini, güvenlik görevlisi Gökhan Serhat Uçarez ile Baktimur'u oyalayarak Özmen'in bulunduğu katın kapısını açmamaya çalıştıklarını anlattı. 
     Bunun üzerine Baktimur'un güvenlik görevlisi Uçarez'i rehin alarak ''öldüreceğini'' söylediğini ve katın kapısını açmak zorunda kaldıklarını kaydeden Kirazoğlu, bu olaylar sırasında güvenlik şeflerinin Zeynep Sabancı'ya binayı gezdirdiğini bildirdi. 
     Sanığın tutukluluk halinin devamını kararlaştıran mahkeme heyeti, dosyadaki eksikliklerin giderilmesi için duruşmayı erteledi. 
     
     İDDİANAME 
     İstanbul Cumhuriyet Savcısı Metin Küçükerdem tarafından hazırlanan iddianamede, sanığın, 3 Nisan 2003 tarihinde Maslak'taki Balkaner Plaza'ya pompalı tüfekle girerek, Yurtbank'ın eski sahibi Ali Avni Balkaner'in oğlu Muzaffer Hakan Balkaner ile eski eşi olan sekreter Birgül Özmen'i öldürdüğü öne sürülüyor. 
     İddianamede, Tuncay Baktimur'un, TCK'nın 450. maddesinin 4 ve 5. fıkraları uyarınca ''tasarlayarak birden fazla kişiyi öldürmek'' suçundan müebbet ağır hapis cezasına çarptırılması isteniyor. 
     
</TEXT>
</DOC>
