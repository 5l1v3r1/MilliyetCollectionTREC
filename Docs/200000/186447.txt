<DOC>
<DOCNO> 186447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/soneko06.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Topraksız çiftçinin gözü hazine arazılerinde... 
</HEADLINE>
<TEXT>

     Hazine arazilerini işgal edenlerin büyük bir çoğunluğunu topraksız çiftçilerin oluşturduğu, bu üreticilerin, ancak Maliye görevlilerince yakalandıkları zaman önce ecrimisil geriye dönük kira bedelini ödedikleri, daha sonra kira sözleşmesi yaptıkları bildirildi. 
     Adana Defterdarı İhsan Akyol, Hazine'nin özel mülkiyetindeki gayri menkulünün, Türkiye yüzölçümünün yaklaşık yüzde 8.5'ini, Adana'nın ise yüzde 18'ini kapsadığını, şu anda il genelinde satışı yapılabilecek toplam 134 milyon 839 bin 731 metrekare gayri menkullerinin bulunduğunu söyledi. 
     Hazinenin mülkiyetindeki taşınmaz malların işgalini önlemek için sıkı takip yaptıklarını ifade eden Akyol, şöyle konuştu 
     ''Geçen yıl 3 bin 6 gayrimenkul görüldü. Bu yılın 9 aylık döneminde ise ekiplerimiz 2 bin 849 gayri menkulü işgal edilip edilmediği yönünde denetledi. Bu çalışmalar kapsamında, geçen yıl 4 bin 155, bu yılın 9 ayında da 3 bin 118 işgalci tespit ettik.'' Akyol, 2002 yılında işgalcilerden 742 milyar 833 milyon lira, bu yılın 9 ayında ise 708 milyar 264 milyon lira ecrimisil bedeli tahsil ettiklerini anlattı. 
     
     İŞGALCİLERE FIRSAT VERMEYECEĞİZ 
     İhsan Akyol, işgalcilerin çoğunluğunu topraksız çiftçilerin oluşturduğunu, bunları çay bahçesi ya da ''kendin pişir kendin ye'' türünden işletmeler kuranların izlediğini belirterek, ''Boş duran arazilerin ekonomiye kazandırılması güzel ancak, bu araziler toplumun malı. Bu nedenle işgalcilere fırsat vermeyeceğiz'' dedi. 
     İşgalcilerin, ödeyecekleri kira bedelinin yine kendilerine hizmet olarak döneceğini düşünerek işgal etme yerine makul kira bedellerini ödemelerini ve Defterdarlık ile sözleşme yapmalarını beklediklerini anlatan Akyol, şöyle devam etti 
     ''Hazine arazilerimizin satışına genelde üçüncü şahıslar, kiraya ise işgalciler ilgi gösteriyor. Satışta ve kiraya vermede işgalcilere öncelik tanıyoruz. Ancak, bunun için en az 5 yıl o arazinin işgalci tarafından kullanıldığını belirlememiz gerekiyor.'' 
     
     İŞGALCİLERE ÇAĞRI 
     Akyol, Hazine'ye ait taşınmaz malların satışlarında, 2886 sayılı Devlet İhale Kanunu gereğince, kapalı veya açık teklif usulü uygulandığını, ancak satışların hızlandırılması amacıyla kanunlarda yapılan yeni değişikliklerle alıcılar lehine büyük kolaylıklar getirildiğini belirterek, işgalcilerin bu kolaylıklardan yararlanmalarını istedi. 
     İhsan Akyol, satışı kolaylaştıracak yeni yasal düzenleme beklentileri nedeniyle milli emlak gelirlerinde geçen yıla göre yüzde 44 gerileme olduğunu bildirdi. Akyol, geçen yılın Ocak-Ağustos döneminde 2 trilyon 894 milyar lira olan satış gelirlerinin 1 trilyon 622 milyar liraya düştüğünü belirtti. 
     Adana Defterdarı Akyol, lojman kiralarındaki artış nedeniyle de yine aynı dönemde geçen yıl 783 milyar lira olan kira gelirinin bu yıl 1 trilyon 961 milyar liraya yükseldiğini sözlerine ekledi. 
     
</TEXT>
</DOC>
