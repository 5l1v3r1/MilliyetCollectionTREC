<DOC>
<DOCNO> 165279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/siyaset/siy03.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziyal'den ABD'ye pişmanlık brifingi 
</HEADLINE>
<TEXT>

     UTKU ÇAKIRÖZER Ankara 

     Kuzey Irak'taki PKK KADEK militanlarının geleceği konusunda Türkiye ile ABD arasındaki görüşmelerde Ankara'nın hazırladığı yeni pişmanlık yasası gündeme geldi. Türkiye'ye bölgedeki KADEK varlığını bitirme sözü veren ABD yönetimi, Dışişleri Müsteşarı Uğur Ziyal'den yasayla ilgili bilgi aldı. Washington'la yasanın çıkmasından sonra da temasların devam edeceği belirtilirken, Ziyal'in geçen haftaki ABD ziyaretinde Türkiye, Bush yönetimine Irak'ın yeniden yapılandırılması konusunda atabileceği adımları sıralayan bir liste de verdi. Listede yer alan öneriler şöyle Irak'taki ABD askerleri Türkiye sahillerinde dinlensin. İstikrar gücüne katkıda bulunabiliriz. Havaalanı ve limanlarımızı lojistik amaçlı açabiliriz. Irak ordusunu eğitebiliriz. ABD yönetiminin, görüşmelerde Ortadoğu ülkeleri için düşündükleri serbest ticaret bölgesine Türkiye'yi de dahil etme niyetini beyan etiği bildirildi. 
     

</TEXT>
</DOC>
