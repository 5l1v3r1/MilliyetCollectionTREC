<DOC>
<DOCNO> 196196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sontur38.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Blair ile telefonla görüştü... 
</HEADLINE>
<TEXT>

     Başbakan Recep Tayyip Erdoğan'ın, İngiltere Başbakanı Tony Blair ile bir telefon görüşmesi yaptığı bildirildi. 
     Blair, Erdoğan'a geçen hafta sonu İstanbul'da meydana gelen terörist saldırılardan duyduğu üzüntüyü dile getirdi. 
     Başbakanlık Basın Merkezi'nden konuya ilişkin yapılan yazılı açıklamada, İngiltere Başbakanı Tony Blair'in Başbakan Erdoğan'ı telefonla aradığı belirtildi. 
     Blair, terör saldırılarından duyduğu üzüntüyü ifade ederek, Başbakan Erdoğan'a taziyede bulundu. 
     Başbakan Erdoğan'ın ise Türkiye'nin uluslararası terörizmle mücadele kararlılığını teyit ettiği, ancak uluslararası alanda etkin bir işbirliğiyle, ''terör belasının'' üstesinden gelinebileceğini vurguladığı kaydedildi. 
     Başbakan Erdoğan'ın ayrıca, Blair'e Türkiye'nin AB'ye katılım sürecine İngiltere'nin vermekte olduğu güçlü destekten dolayı teşekkür ettiği belirtilen açıklamada, Blair'in geçen hafta Londra Belediye Sarayı'nda yaptığı Türkiye'ye müzahir konuşmayı takdirle karşıladığını kaydettiği bildirildi. 
     Erdoğan'ın, Blair'e Türkiye'ye davetini tekrarladığı ve bu ziyaretin önümüzdeki yıl gerçekleşmesi temennisinde bulunduğu belirtildi. 
     
</TEXT>
</DOC>
