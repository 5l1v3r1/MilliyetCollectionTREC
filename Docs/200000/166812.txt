<DOC>
<DOCNO> 166812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sondun20.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Savaşı'nın maliyeti 19 milyar dolar... 
</HEADLINE>
<TEXT>

     Abdüllatif Benderoğlu bildiriyor - Irak savaşının şu ana kadar Iraklılara maliyetinin 19 milyar dolar civarında olduğu ileri sürüldü. 
     Irak'ın başkenti Bağdat'ta yayımlanan El Zevra gazetesi, savaşın tahribatının 4 milyar dolar, yağmalanan eşyanın değerininse 12 ila 15 milyar doları bulduğunu belirtti. 
     Gazete, Iraklı ekonomi kaynaklarına dayanarak verdiği haberde, Amerikan ve İngiliz askerlerinin Irak'ı işgali sırasında resmi daireler ve saraylarda meydana gelen hasarı 4 milyar dolar olarak gösterdi. 
     Irak'ın resmi kurumlarından çalınan eşyanın da 12 ila 15 milyar dolar arasında olduğunu yazan gazete, Irak'ın ayrıca çeşitli ülke ve şirketlere 70 milyar dolar civarında borcu olduğuna işaret etti. 
     
     IRAK SAVAŞINDA 20 GÖNÜLLÜ ARAP ÖLDÜ 
     Bağdat'ta yayımlanan günlük El Zaman gazetesi, Irak savaşı sırasında gönüllü Arap savaşçılardan 20'sinin öldüğünü yazdı. 
     Gazete, ölen yabancı Arapların 16'sının Suriyeli, diğerlerininse Suudi Arabistan, Yemen, Libya ve Ürdün uyruklu olduğunu belirtti. 
     Ölenlerin adlarını da yayımlayan gazete, Irak savaşından önce ve savaş sırasında çok sayıda Arap ülkesinden Irak'a gönüllü Arap savaşçıların girdiğini kaydetti. 
     El Zaman, Arap savaşçılarından çoğunun başkent Bağdat ve çevresindeki çatışmalarda öldüğünü, çok sayıda Arabın da esir alınarak, Irak'ın batısındaki bir askeri kampta Amerikan kuvvetlerinin gözetiminde olduğunu bildirdi. 
     
     HIRSIZLARDAN BİRİNİN ADI SADDAM HÜSEYİN 
     El Zaman gazetesi, Bağdat'ın El Kah semtindeki Salihiye karakolunda hırsızlık yaptıkları gerekçesiyle tutuklanan 10 kişiden birinin adının Saddam Hüseyin olduğunu bildirdi. 
     ''Hırsız Saddam Hüseyin'' El Zaman gazetesine şöyle konuştu 
     ''Ben dükkanların birinden bir buzdolabı çalarken yakalandım. Adımın Saddam Hüseyin olduğunu öğrenince beni çok feci şekilde dövdüler. Benim sadece buzdolabı değil bir evin eşyasını çaldığımı iddia ettiler.'' Gazete, buzdolabı çalan ''genç'' Saddam Hüseyin'in, serbest kaldıktan sonra adını değiştireceğini de yazdı. 
     
</TEXT>
</DOC>
