<DOC>
<DOCNO> 164673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/spor/aspo.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
SERVET'TEN YEDİK 1-0 
</HEADLINE>
<TEXT>

A Milli Takım'ın genç kadrosu Kamerun önünde de ümit verdi. Ay - Yıldızlı ekip sayısız pozisyonu değerlendiremedi, ancak son dakikada Servet'in yaptığı penaltı hak etmediğimiz yenilgiyi getirdi 
     İlk yarı kötüydük 
     A Millilerimiz, Kamerun karşısında hiç ummadığı bir yenilgi alarak, Konfederasyon Kupası B Grubu'nda yarı final şansını son maça bıraktı. İlk yarıda vasatı aşamayan Ay - Yıldızlılar, kendilerinden beklenmeyecek kadar kötü ve tutuktu. İkinci devrenin başlamasıyla birlikte kendimize geldik. 
     
     Beraberlik yetiyor 
     MİLLİ Takımımız özellikle Tuncay ile çok net pozisyonlar yakaladı ancak sonuca varamadı. Son dakikada ise Servet'in hareketini Paraguaylı hakem penaltı olarak değerlendirdi. Atışı kullanan Geremi, takımını galibiyete taşıdı. Milli Takıma, Brezilya maçında gruptan çıkmak için beraberlik yetecek. 
     
Puanımız çalındıMilli Takımlar Teknik Direktörü Şenol Güneş, yenilginin dış etkenler sonucu geldiğini belirtti, "Finale gitmemiz engelleniyor" diye konuştu 
     "Hepsi iyi oynadı" 
     A Milli Takımı Teknik Direktörü Şenol Güneş, Kamerun yenilgisi sonrasında ilginç açıklamalar yaptı. Mağlubiyet nedeniyle takımına kızgın olmadığını belirten Güneş, "Çünkü hepsi iyi oynadı. Maçı kaybetmemiz bizim dışımızda gerçekleşen olaylar yüzünden oldu. Bizim puanımız çalındı. Finale gitmemiz engelleniyor" yorumunu yaptı. 
     
     "Hakeme yüklendi" 
     ÖZELLİKLE hakeme yüklenen Şenol hoca, "Kamerun beraberliği düşünüyordu, bu nedenle biz daha fazla pozisyon bulduk. Hakem, tekme atan ve futbol oynayan iki takımı birbirinden bir türlü ayırt edemedi" ifadesini kullandı. Bundan sonra Brezilya maçını iyi oynayıp, kazanmak istediklerini söyleyen Güneş, "Ama finale gitmek artık önemli değil" dedi. 
     
Küstah Schaefer      Seyirciye hareket yaptı 
     KAMERUN Milli Takımı'nın başında bulunan Schaefer'in penaltı anında seyirciye yaptığı hareket, gurbetçileri çıldırttı. Milli Takımlar Sorumlusu Selami Özdemir, "Alman çalıştırıcı, hakemin penaltı vermesinden hemen sonra Türk seyircilere orta parmağını gösterdi. Bu da olayları gerdi" diye konuştu. 
     
     Alpay'a hakaret etti 
     SCHAEFER ise maçtan sonra Türkiye'yi övüp, "Güneş, sıradan bir takımı dünya zirvesine taşıdı" dedi ve futbolcularımızın centilmenliğini de göklere çıkardı. Ancak aynı teknik adam, "Yedek kulübesinde sadece bir deli adam vardı. O da hiç susmayan adam Alpay'dı" diyerek, ayrı bir gaf yaptı. 
     
Penaltı öfkesi      PARAGUAYLI hakem Amarilla'nın son dakikada penaltı noktasını göstermesi herkesi kızdırdı. Maçtan sonra açıklama yapmayan Futbol Federasyonu Başkanı Haluk Ulusoy'un, özellikle FIFA yetkililerine ve hakemlere koridorda büyük tepki gösterdiği öğrenildi. Kaleci Rüştü de, "Bu kadar kolay penaltı verildiğini hiçbir yerde görmedim. İşin ilginç tarafı, pozisyon hem penaltı değildi, hem de ceza sahası dışındaydı" yorumunu yaptı. 
     
     NOTLAR 
     Bomba ihbarı 
     TÜRKİYE - Kamerun maçının oynandığı Stade de France'de karşılaşma öncesinde bomba ihbarı yapıldı. Derhal harekete geçen Fransız polisi, özel eğitilmiş köpeklerle tüm stadı aradı. Basın odaları dahil her yer aranırken, birşey bulunamadı. 
     
     Sürpriz kadro 
     AMERİKA karşısında değişik bir kadro sahaya süren Milli Takımlar Teknik Direktörü Şenol Güneş, bu kez Ergün, Yıldıray, Rüştü gibi tecrübeli isimlerin yanında Servet, Deniz ve İbrahim Toraman gibi yeni futbolcuları ilk 11'e aldı. 
     
     Barça tedirgin 
     TURNUVA boyunca Rüştü'nün Barcelona'ya transferi konuşulurken, Milli Takım yetkilileri yıldız kalecinin Paris'te bugün resmi imza atacağı dedikodularını yalanladı. Bu arada İspanyol ekibinin, sakatlığı konusunda tereddüt yaşadığı tecrübeli file bekçisine, detaylı bir sağlık kontrolünden geçirdikten sonra resmi imzayı attıracak. 
     
     İstanbul gibi 
     TÜRKİYE dün adeta kendi sahasında oynadı. Yaklaşık 40 bin Türk, Stade de France'ı doldurdu ve Ay - Yıldızlı ekibimizi galibiyet için teşvik etti. Gurbetçiler en çok kaleci Rüştü'ye tezahürat yaptı. Maçı FİFA Başkanı Sepp Blatter de izledi. 
     
     Liverpool'dan Yıldıray'a teklif 
     THE Sun gazetesi, Bayer Leverkusen'de forma giyen milli futbolcumuz Yıldıray Baştürk'ün Liverpool ile anlaşmak üzere olduğunu belirtti. Kırmızı - Beyazlı ekipten çok ciddi bir teklif aldığı ve bu teklife sıcak baktığını yazan gazete, İngilizler'in Alman kulübüyle görüşüp, Yıldıray'ın bonservisini düşürmek için uğraştığı bildirildi. 
     

</TEXT>
</DOC>
