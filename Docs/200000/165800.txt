<DOC>
<DOCNO> 165800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sondun04.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bill Gates'i Beyaz Saray kapısında beklettiler... 
</HEADLINE>
<TEXT>

     Bilgisayar devi Microsoft'un dünyaca ünlü sahibi Bill Gates, İç Güvenlik Bakanı Tom Ridge ile buluşmak için Beyaz Saray'a geldiğinde, kimliği olmadığı için kapıda bekletildi. 
     Ağırlıklı olarak kongre haberlerine yer veren Roll Call dergisine göre, Gates, güvenlik görevlilerine, randevusu olduğunu söylemesine karşın, kimliksiz içeriye alınmayacağı cevabıyla karşılaştı. Bunun üzerine Microsoft'un lobi çalışmalarının başı Jack Krumholtz, Gates'in kimliğini almak üzere, yakında park ettiği arabasına gitti. 
     Gates, kimliğinin güvenlik görevlilerine gösterilmesinden sonra Beyaz Saray'a alındı. 
     Beyaz Saray, ABD'de yaşayanların kullandığı sosyal güvenlik numaralarının üzerinde olduğu bir kimlik gösterilmediği takdirde, ziyaretçileri kabul etmiyor. Yabancılar ise büyükelçiliklerden kimlik bilgileri doğrulanarak, pasaportları kontrol edildikten sonra içeri alınıyor. 11 Eylül saldırılarının ardından, Washington'daki pek çok yerde olduğu gibi Beyaz Saray'da da güvenlik önlemleri sıkılaştırılmıştı. 
     
</TEXT>
</DOC>
