<DOC>
<DOCNO> 195658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/spor/spo04.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da gergin gün 
</HEADLINE>
<TEXT>

   Bordo- Mavililer'in dünkü idmanı olaylı geçti. Emre, önce Hüseyin'le tartıştı, ardından da Fatih Tekke'ye sert çıktı 
      
   Üzerine yürüdü 
   ELAZIĞSPOR maçına hazırlanan Trabzonspor'da dün tansiyon yükseldi. Oldukça sert geçen idmanda, Alişen, Emre Aygün ve Mehmet Yılmaz'ın sakatlandığı mücadelelerde tartışmalar yaşandı. Hüseyin, çarpraz pozisyonda kaleye şut atan Emre Toraman'a sert tepki gösterdi. İkili birbirinin üzerine yürürken, kaptan Fatih ve diğer oyuncular ortamı yumuşatmaya çalıştı. Genç Emre, Fatih'in "sus" uyarısına, "Neden susacağım. Tepkiyi gösteren Hüseyin, ona bir şey söyleyin" karşılığını verdi. 
   
   'Atacaksın tokatı' 
   FATİH, buna sinirlenirken, Oumar ve yardımcı antrenör Bahattin Güneş tartışmayı kavgaya dönüştürmeden bitirdi. Oumar, Emre'ye, "Hiçbir şeye cevap verme. Futbolunu oyna. En iyi cevap susmaktır" uyarısında bulundu. Çalışmanın devamında bir pozisyonda Emre Toraman'ın sert girdiği Fatih, "Bu mücadele falan değil. Yapıştıracaksın tokatı, görecek gününü" diye kızdı. İdman sonrası soyunma odasında Teknik Direktör Samet Aybaba'nın Fatih, Emre ve Hüseyin'i barıştırdığı öğrenildi. 
   
   Yabancı kalmadılar    BORDO-Mavili takımın hızlı çıkışında yabancıların artan performansı da önemli rol oynadı. Petkoviç son beş maçta kalesini gole kapattı, Yattara 2 gol atıp, asist ve çalımlarıyla alkış aldı. Maxim, iki gol atarak, kendini buldu. Tüm maçlarda oynayan genç stoper D'Haene performansını artırdı. Bir golü bulunan Sommers de profesyonelliği ile takdir topladı. Augustine'nin kendine geldiği gözlenirken, Oumar yakaladığı fırsatları olumlu kullanamadı.. 
   
   Önal yine aday    TRABZONSPOR'DA 26 Kasım'daki kongrenin ertelenmesine tepki gösteren İskender Önal, 21 Aralık'taki genel kurul için de adaylığını koydu. Yazılı açıklamada bulunan Önal, "Kulübümüzün ihtiyaçları ve beklentileri doğrultusundaki projelerimiz ile yönetim kurulumuzu oluşturacak isimlerin hazırlıklarını yapıyoruz. Bunları kısa sürede açıklayacağım" dedi. 
   
   
</TEXT>
</DOC>
