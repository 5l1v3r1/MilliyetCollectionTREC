<DOC>
<DOCNO> 151138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/yasam/ayas.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Rubleler geliyor 
</HEADLINE>
<TEXT>

On binlerce zengin Rus, Antalya'da daire almak istiyor, ancak yasal engel var. Konu, Moskova'ya gidecek Maliye Bakanı Unakıtan'ın gündeminde... 
     DİLEK TAŞ 

     Türkiye'nin gözde turizm kenti Antalya, zengin Rusların 'ikinci vatanı' olma yolunda ilerliyor. 
     Türkiye'ye gelen her 100 Rus turistten 60'ının mutlaka uğradığı Antalya, yeni Rus zenginleri için yalnızca bir 'tatil' merkezi değil. Yeni zengin Ruslar, bu ilde daire alarak 'Antalyalı' olmak istiyor. Antalya Ticaret ve Sanayi Odası ATSO Başkanı Menderes Türel'in verdiği bilgiye göre, Antalya'da daire sahibi olmak isteyen Rusların sayısı on binleri buluyor. Ancak yasal engeller yüzünden bu hayallerini şu an için gerçekleştiremiyorlar. Bu engel kalkarsa, 250 bin civarında konut olan ilde hatırı sayılır miktarda 'Rus Antalyalı' olacak. 
     
     1 milyar dolar 
     Antalya'da buldukları her muhataba, daire isteklerini ileten Ruslardan gelen bu talebin 'çok yoğunlaştığını' belirten ATSO Başkanı Türel, "Durumu Maliye Bakanı Kemal Unakıtan'a ilettik. Bize söz verdi. Önümüzdeki günlerde Rusya ziyaretinde bu konuyu gündeme getirecek" diye konuşuyor. 
     Türel, ülkelerinde bile mülk edinmelerinde sorun yaşayan Ruslara daire satışı için formülün de hazır olduğunu belirtiyor '50 yıllığına dairelerin kullanım hakkını kiralamak.' Türel, böylece ortalama 10 bin dolardan daire satılırsa, tam 1 milyar dolara yakın döviz girişi sağlanabileceğini söylüyor. 
     Türkiye, Antalya şığı zengin Ruslar için formül ararken, Kıbrıs Rum Kesimi yasal düzenleme yaptı bile. ATSO Başkanı Türel'e göre mütekabiliyet yasası olduğu için Ruslar Rum Kesimi'ne yöneliyor. Antalya Emlakçiler Odası Başkanı Şeref Sağlam da, İran, Azerbaycan ve hatta Kanada'dan kente çok sayıda talep olduğunu belirtiyor. 
     
'Yasa çıkarsa talep patlar'      Uluslararası hukuk kurallarına göre bir ülke vatandaşının diğer bir ülkeden mülk edinebilmesi için bu iki ülke arasında mütakabiliyet karşılıklılık anlaşmalarının yapılması gerekiyor. Rusya ile Türkiye arasında böyle bir anlaşma yok. Bu yüzden de Ruslar Türkiye'de, Türkler de Rusya'da mülk edinemiyor. Bu nedenle 50 yıllığına kullanım hakkını kiralama formülü üzerinde duruluyor. Emlakçiler Odası Başkanı Şeref Sağlam, "Eğer mülk edinme yasası çıkarsa, talep çok daha artar" diyor. 
     


YAŞAM 

















</TEXT>
</DOC>
