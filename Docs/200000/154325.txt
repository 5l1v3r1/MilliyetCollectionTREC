<DOC>
<DOCNO> 154325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/ekonomi/eko06.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon sürprizi 
</HEADLINE>
<TEXT>

Nisan ayı enflasyon rakamları beklenenin altında geldi. Aylık enflasyon TEFE'de yüzde 1.8, TÜFE'de yüzde 2.1 oldu. Tarım fiyatları ise yüzde 7.2'lik artış gösterdi 
     ANKARA Milliyet 

     Enflasyon rakamları nisanda beklenenin de altında gerçekleşti. Aracı kurumların yanı sıra, Merkez Bankası'nın da yüksek beklediği rakamlar, adeta sürpriz yaptı. Devlet İstatistik Enstitüsü'nün DİE verilerine göre, nisan ayında toptan eşya fiyatları endeksi TEFE yüzde 1.8, tüketici fiyatları endeksi TÜFE yüzde 2.1 arttı. Bu rakamlar mart ayında sırasıyla yüzde 3.2 ve yüzde 3.1 olmuştu. Nisanda TEFE'nin yüzde -0.3'ü devlet sektörü fiyat düşüşünden, yüzde 2.1'i de özel sektör fiyat artışından kaynaklandı. 
     Nisan ayında yıllık enflasyon ise TEFE'de yüzde 35.1, TÜFE'de yüzde 29.5 oldu. Hükümetin IMF programı çerçevesinde yıl sonu TÜFE hedefi yüzde 20, TEFE hedefi yüzde 17.4 olarak belirlenmişti. 
     Dört aylık enflasyon TEFE'de yüzde 14.4, TÜFE'de yüzde 10.4 oldu. Nisan itibarıyla 12 aylık ortalamalara göre yıllık enflasyon ise TEFE'de yüzde 37.8, TÜFE'de yüzde 33.8 olarak hesaplandı. 
     
     Tarım fiyatları uçtu 
     Nisanda tarım fiyatları adeta patladı ve yüzde 7.2'lik artış gösterdi. Çekirdek enflasyon olarak adlandırılan özel sektör imalat sanayinde fiyat artışı ise yüzde 0.7 oldu. Bu rakam martta yüzde 1.6 idi. İmalat sanayi fiyatları toplamda yüzde 0.2 artarken, devlette yüzde 0.9 geriledi. 
     Nisanda en yüksek artış yüzde 23.8 ile erkek gömleğinde oldu. Fiyatların en az arttığı iller İstanbul ve Kocaeli olurken, en yüksek artış ise Adana'da yaşandı. 
     
Giyim 'ateşten gömlek'      İstanbul Ticaret Odası'nın İTO 1995 bazlı İstanbul Ücretliler Geçinme Endeksi'ne göre İstanbul'da perakende fiyatlar nisanda yüzde 5.5, TEFE'ye göre ise yüzde 1.8 arttı. Yıllık ortalama artışlar perakende fiyatlarda yüzde 33.7, TEFE'de yüzde 32.6 oldu. Bir önceki yılın aynı dönemine göre perakende fiyatlar yüzde 29.1, toptan fiyatlar yüzde 26.0 arttı. Perakende fiyatlar ilk 4 ayda yüzde 9.5 artarken nisanda en çok yükseliş yüzde 43.9 ile giyimde oldu. 
     

</TEXT>
</DOC>
