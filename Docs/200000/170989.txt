<DOC>
<DOCNO> 170989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sontur03.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis yeniden "orman" sınavında... İlk oylama bugün 
</HEADLINE>
<TEXT>

     AKP, orman arazilerinin satışına olanak sağlayan vetolu yasayı bugün yeniden Meclis gündemine getiriyor. 
     Cumhurbaşkanı Ahmet Necdet Sezer'in orman arazilerinin işlettirilmesi ve satışına olanak sağlayan iki maddesini bir daha görüşülmek üzere Meclis'e gönderdiği yasayla ilgili referandum tartışması yaşanıyor. 
     
     367 olmazsa düşer 
     CHP, seçilme yaşını 25'e düşüren düzenlemeyi de içeren paketin 367'nin altına oy alması halinde "İkinci kez görüşüldüğü için" düşeceği ve "kabul edilmemiş" sayılacağı gerekçesiyle Cumhurbaşkanı'na gönderilemeyeceğini savunuyor. CHP ayrıca, Sezer'in 25 yaş düzenlemesini onaylayıp iki orman maddesini referanduma gönderebileceği görüşünü de ileri sürüyor. 
     
     AKP'ye göre referandum birlikte 
     AKP ise yasanın referandumun yöntemine ilişkin maddesinde, "maddelerin birlikte referanduma gönderileceği" düzenlendiğinden Sezer'in paketi tümüyle referanduma göndermesi gerektiğini savunuyor. AKP, CHP'nin "367 bulunamazsa yasa düşer" itirazının da doğru olmadığını, Anayasa değişikliklerinin en az 330 oyu bulması halinde kabul edilmiş sayılmayacağını" vurguluyor. 
     
     Ne olacak 
     Anayasa değişikliğine ilişkin ilk tur oylama bugün, ikinci tur oylama 25 Temmuz'da yapılacak. İlk turda paket üzerinde görüşme yapılacak, ikinci turda sadece oylada olacak. İkinci tur oylamada 330 bulunursa paket Köşk'e gönderilecek. 330'un altı ise ret sayılacak. 330-367 aralığında bir oyla kabul edilirse Sezer paketi isterse maddeleri ayırarak referanduma götürebilecek. 367'nin üzerinde oy çıkması halinde de Sezer'in referandum hakkı bulunuyor. 
     
     Ne olmuştu 
     Anayasa değişikliği paketi, 4 Nisan'da gerekli oydan bir eksikle 366 oyla kabul edildi. 18 Nisan'da Sezer'in veto ettiği paket, hem CHP ile uzlaşma sağlanamaması, hem de referandumsuz kabul için gerekli 367 oyun bulunamaması riski karşısında gündeme getirilmedi. 
     Başbakan Recep Tayyip Erdoğan'ın talimatı üzerine AKP Grup Başkanlığı, paketi Meclis tatile girmeden çıkarmak için yeniden harekete geçti. 
     Sezer paketteki, 169. maddede devletin ormanları özel sektöre işlettirmesine olanak sağlayan değişiklik ile 170. maddede orman niteliğini yitirmiş arazilerin satışına olanak sağlayan değişikliği veto etmişti. 
     Pakette ayrıca seçilme yaşını 30'dan 25'e indiren bir düzenleme de bulunuyor. 
     Yasanın son maddesi ise referandum yapılması halinde maddelerin birlikte referanduma götürülmesini düzenliyor. 
     
</TEXT>
</DOC>
