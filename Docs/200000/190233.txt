<DOC>
<DOCNO> 190233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sontur08.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdüllatif Şener Kredinin ilk taksidi ay sonunda gelebilir 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ABD'nin vereceği 8.5 milyar dolarlık kredi ile ilgili prosedürün tamamlandığını, ilk taksidin ay sonu itibarıyla gelmesinin muhtemel olduğunu bildirdi. 
     Şener, hükümetin gündeminde döviz işlemlerinin sınırlanmasıyla ilgili bir konu bulunmadığını açıkladı. 
     Abdüllatif Şener, Sheraton Oteli'nde düzenlenen 1. Polis Bilişim Sempozyumu'na gelişinde, gazetecilerin sorularını yanıtladı. 
     Bir gazetecinin, 8.5 milyar dolarlık ABD kredisinin askıya alındığı yönünde haberleri hatırlatması üzerine, Şener, şunları söyledi 
     ''Bugünkü gazetelerde yer alan haberleri soruyorsanız, birincisi ABD'nin vereceği 8.5 milyar dolarlık kredi ile ilgili prosedürler tamamlanmıştır. Dolayısıyla, ilk taksidin de ay sonu itibarıyla gelmesi muhtemeldir. Bununla ilgili Türkiye'nin almış olduğu bir askı kararı yoktur. Türkiye'nin bunu askıya aldığı yönündeki haberler, tamamıyla asılsızdır. Ama şunu daha ilk günden ifade etmiştim ki bu 8.5 milyar dolar kredi Türkiye'nin ihtiyaç duyduğu birimlere göre alınacaktır. Ama askı söz konusu değildir.'' Kredi ilk diliminin ne kadar olacağına ilişkin bir soruya karşılık da Abdüllatif Şener, dilimin, ''Türkiye'nin ihtiyaçlarına göre ilerleyecek bir prosedür'' olduğunu yineledi. 
     
     TÜRK PARASININ KORUNMASI KARARI 

     ''Türk parasını koruma kararı ile ilgili bir değişiklik var, bunun sermaye piyasasında aksaklıklara neden olacağı ifade ediliyor'' diyen bir gazeteciye de Şener, konuyla ilgili gazetelerde haberlerin yer aldığını, ancak hükümetin veya herhangi bir bakanın telaffuz ettiği veya üzerinde konuştuğu bir konu olmadığını belirtti. Şener, şunları kaydetti 
     ''Dolayısıyla, hükümetimizde dövizle ilgili böyle bir gündem oluşmamıştır. Hiçbir bakanımız bu konuda böyle bir karar vermiş değildir, hükümetimizde de tartışılmış değildir. Ama bugün basına yansıyan bazı haberler var. Bu sadece bürokratik kademelerdeki birtakım yeni çalışmalardaki müzakereler arasında geçmiş olan konular olarak değerlendirilebilir.'' 
     
</TEXT>
</DOC>
