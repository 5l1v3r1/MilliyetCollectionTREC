<DOC>
<DOCNO> 156038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/dunya/adun.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıkıysa ikna olma 
</HEADLINE>
<TEXT>

'Demir At', İran rejimine karşıt Halkın Mücahitleri'nin Bağdat yakınlarındaki üssünü kuşatınca, silah bırakıp teslim olmaya başlayan örgüt Kuzey Irak'a yerleşmeyi kabul etti 
     DIŞ HABERLER SERVİSİ 

Amerikan ordusu Halkın Mücahitleri üssünü kuşattıktan sonra örgütle yapılan pazarlıklar hemen sonuç verdi ve Halkın Mücahitleri silahlarını teslim etmeye razı oldu. Irak askerlerinin üstü başı dökülürken, Irak desteğindeki halkın Mücahitleri'nin pırıl pırıl üniformaları dikkat çekiciydi. 
     
     İran'daki İslami rejime karşı mücadele veren Irak merkezli Halkın Mücahitleri örgütü ile ABD askeri yetkilileri arasında iki gündür süren pazarlıklar olumlu sonuç verdi. Bağdat'ın 70 km. kuzeydoğusundaki Bakubah'ta Halkın Mücahitleri ana üssünü kuşatma altına alan, "Demir At" olarak da bilinen 4. Mekanize Piyade Tümeni'nin komutanı General Ray Odierno, örgütün silahlarını teslim etmeyi kabul ettiğini söyledi. 
     Anlaşma çerçevesinde örgütün 5 - 6 bin kadar militanı Kuzey Irak'taki üslerinden birinde toplanırken, silahlar da başka bir kampta toplanacak. Her iki kamp da koalisyon güçlerinin gözetiminde olacak. Dün akşam gelen haberlere göre örgüt üyeleri, Bağdat'ın 90 km kuzeybatısında, ABD kontrolündeki Eşref üssüne gelerek silahlarını bırakıp teslim olmaya başladı. Örgüt, İran destekli Şii örgütü Bedir Tugayları hakkında da enformasyon sağlayacak. 
     Bunun bir teslim anlaşması olmadığını vurgulayan General Odierno, örgütün ABD ile işbirliğini kabul etmesinin, Halkın Mücahitleri'nin terörist örgüt listesindeki durumunun gözden geçirilmesini sağlayacağını ifade etti. Odierno, ABD ile Halkın Mücahitleri'nin İran konusunda bazı ortak amaçları olduğunu da söyledi. 
     

</TEXT>
</DOC>
