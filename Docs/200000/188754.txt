<DOC>
<DOCNO> 188754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sondun08.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den "İsrail'i kınayan" tasarıya veto .. 
</HEADLINE>
<TEXT>

     ABD, BM Güvenlik Konseyi'nde İsrail'i kınayan karar tasarısını veto etti. 
     İsrail'in, Batı Şeria'da inşa etmekte olduğu ''güvenlik duvarı'' yüzünden kınanmasını öngören tasarı, Konsey'deki 10 üyenin desteğini aldı, ancak ABD tasarıyı veto etti. Oylamada Almanya, İngiltere, Bulgaristan ve Kamerun ise çekimser kaldı. 
     Arap grubu adına sunulan tasarı metninde, İsrail duvarı yasadışı olarak nitelendiriliyor ve duvar inşaatının durdurulması isteniyordu. 
     Amerikalı büyükelçi John Negroponte, vetonun haklı olduğunu iddia etti ve tasarı metninin dengesiz olduğunu, terörizmi açık ifadelerle kınamadığını öne sürdü. 
     ABD, BM Güvenlik Konseyi'nde İsrail'i kınayan bir karar tasarısını 78. kez veto etmiş oldu. 
     Veto edilen metinde, duvarın yanı sıra Filistin topraklarındaki Yahudi yerleşim birimleri oluşturma faaliyetleri de kınanıyordu. 
     
</TEXT>
</DOC>
