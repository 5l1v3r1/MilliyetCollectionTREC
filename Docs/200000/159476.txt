<DOC>
<DOCNO> 159476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/soneko16.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk firmalarına Afrika pazarının kapısı açılıyor... 
</HEADLINE>
<TEXT>

     Türk firmalarına Afrika pazarının kapılarını açacak, Mısır ile imzalanması görülen serbest ticaret anlaşması konusunda önemli ilerleme kaydedildi. 
     Alınan bilgiye göre, Devlet Bakanı Kürşad Tüzmen'in Çevre Bakanı iken, Mart ayında gerçekleştirdiği Mısır ziyaretinin ardından, üç yıl aradan sonra bu ülke ile serbest ticaret anlaşmasının 4. tur görüşmeleri, 21-23 Mayıs günlerinde Ankara'da yapıldı. 
     Ticaret Bakanlığı Birinci Müsteşarı Said El Kassem'in başkanlık ettiği Mısır heyeti ile yapılan görüşmelerde, anlaşma konusunda oldukça önemli ilerleme kaydedildi. Anlaşmanın, Temmuz ayında Kahire'de yapılacak görüşmelerde imza aşamasına getirilmesi ve en kısa sürede yürürlüğünün sağlanması konusunda anlaşmaya varıldı. 
     Verilen bilgiye göre, Türkiye ile Mısır arasındaki serbest ticaret anlaşması müzakereleri 7 yıl önce başladı. Ancak, Mısır, sanayi ürünleri ithalatı konusunda taviz vermek istemediği için, 3 yıldır serbest ticaret anlaşmasını müzakere etmeye yanaşmıyordu. 
     Devlet Bakanı Kürşad Tüzmen, Mart ayındaki Mısır ziyareti sırasında, başta Mısır Başbakan'ı olmak üzere tüm hükümet üyeleri ile görüşmelerinde konuyu gündeme getirmişti. Tüzmen, Mısır'da yürüttüğü görüşmelerde Türkiye açısından en önemli sonucun, ''serbest ticaret anlaşmasının imzalanması konusunda Mısır Başbakanı'nın evet demesi'' olduğunu ifade etmiş ve 4. tur görüşmelerin Mayıs ayında yapılacağını açıklamıştı. 
     Geçen hafta Ankara'da yapılan 4. tur görüşmelerde, anlaşma kapsamında taviz verilecek ürünlerin listesi karşılıklı verildi. 
     Önceden Mısır, sanayi ürünleri konusunda hiç bir indirime razı olmazken ve ayrıca ''hassas ürünler'' listesi oluşturmak isterken, görüşmelerde bu sert tutumunu bıraktı, hassas ürünler listesinden vazgeçti. Mısır, AB ile gerçekleştirilen gümrük birliğinin kapsamı dışında olmasına karşın, Türkiye'den tarım ürünleri konusunda da önemli tavizler istiyordu. 
     Görüşmelerde, Mısır'ın AB ile imzaladığı anlaşmaya göre tarım ve sanayi ürünlerinde daha ileri haklar tanıyan bir geçiş süreci konusunda da anlaşmaya varıldığı belirtiliyor. 
     Anlaşmanın imzalanmasına ilişkin sürecen bu yıl tamamlanıp, en kısa sürede yürürlüğe girmesi halinde, Türk ihracatçılar, bu ülke pazarına girişte, ortalama yüzde 40 olan vergiler nedeniyle yaşadığı haksız rekabetten korunmuş olacak. 
     Mısır'ın AB ile imzaladığı Akdeniz Anlaşması'nın da, onay süreçleri tamamlanarak en kısa sürede uygulamaya girmesi konusunda prosedürün devam ettiğine işaret eden yetkililer, Türkiye'nin anlaşmayı kısa sürede tamamlamasının da bu açıdan önemli olduğunu vurguladılar. 
     Mısır'ı, ''Afrika'ya açılan kapı'' olarak gören EVYAP, DYO başta olmak üzere pek çok Türk firması, yüksek vergileri de aşmak amacıyla bu ülkede yatırım yapıyor. 
     Mısır ile serbest ticaret anlaşması imzalanmasının, Fas, Tunus, Cezayir, Lübnan ile imzalanması öngörülen anlaşmaların sürecini de hızlandırması bekleniyor. 
     Anlaşmaların imzalanma sürecinin hızlanmasında, AB'nin Ticaretten Sorumlu Komiseri Pascal Lemy'nin, AB'nin anlaşma imzalayıp, Türkiye'nin henüz imzalamadığı ülkelerin yöneticileri nezdinde, Türkiye lehine yaptığı girişimlerin de önemli katkısı olduğu belirtiliyor. 
     Halen, AB'nin STA yapıp Türkiye'nin STA yapmadığı, Fas, Tunus, Ürdün, Mısır, Cezayir, Lübnan, Meksika, Güney Afrika, Şili, Arnavutluk ve Sırbıstan'dan oluşan 11 ülkeye, AB firmaları gümrüksüz, Türk firmaları ise yüksek gümrük vergileri mal satabiliyor. Bu durum, haksız rekabete neden oluyor. 
     Diğer taraftan, Haziran ayında gerçekleşmesi beklenen Mısır Cumhurbaşkanı Hüsnü Mübarek'in Türkiye ziyaretinin, iki ülke arasındaki ilişkilerin geliştirilmesine yönelik anlayışın önemli bir göstergesi olduğuna da dikkat çekiliyor. 
     
</TEXT>
</DOC>
