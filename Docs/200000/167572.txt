<DOC>
<DOCNO> 167572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/siyaset/siy12.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürbüz Çapan Yanlış karardan dönülür 
</HEADLINE>
<TEXT>

     İSTANBUL Milliyet 

     Esenyurt Belediye Başkanı Gürbüz Çapan, Kars Sulh Ceza Mahkemesi'nce, hakkında Atatürk'e hakaretten gıyabi tutuklama kararı verilmesiyle ilgili olarak, "Adalete sunacağım bilgi ve belgeler sonrasında verilen yanlış karardan dönüleceğine inanıyorum" dedi. 
     Çapan, yazılı açıklamasında, hakkında verilen kararı üzüntüyle öğrendiğini belirterek, "Beni üzen, tutuklama kararından çok, Atatürk'e hakaret ettiğim yönündeki suçlamadır" ifadesini kullandı. Çapan, açıklamasında şöyle dedi "2 Temmuz'daki konuşmamın kimi basın organlarında yanlış aktarılması üzerine 3 Temmuz'da henüz hakkımda soruşturma açılmadan ve gıyabi tutuklama kararı çıkarılmadan yaptığım basın açıklamasında, konuşmamın yanlış aktarıldığını belirterek, Mustafa Kemal ve arkadaşlarına saygıda kusur etmediğimi ifade ettim. Bu ülkenin kurtuluşu ve bağımsızlığı için canını ortaya koyanlara hakaret etme onursuzluğu içine bugüne kadar düşmedim. Bundan sonra da düşmeyeceğim. Adalete sunacağım bilgi ve belgeler sonrasında verilen yanlış karardan dönüleceğine inanıyorum." 
     

</TEXT>
</DOC>
