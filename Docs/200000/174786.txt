<DOC>
<DOCNO> 174786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/yasam/yas00.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtarmak için ölümü göze aldılar 
</HEADLINE>
<TEXT>

   Sivil savunma ekipleri, Aşkale'deki grizu patlamasında göçük altında kalan işçileri kurtarmak için hayatlarını hiçe sayarak yoğun gaz basıncı altında madene girdiler 
      
   Erzurum Aşkale'deki Kükürtlü Maden Ocağı'nda 7 işçinin ölümüyle sonuçlanan patlamanın ardından meydana gelen göçüğe, gaz tehlikesini göze alarak giren sivil savunma elemanları 8 kişiyi kurtardı. 
   Erzurum Sivil Savunma Arama ve Kurtarma Birlik Müdürü Yalçın Mumcu, 8 kişiyi canlarını tehlikeye atarak kurtardıklarını söyledi. 
   
   'Bekleyemezdik' 
   Ocakta biriken gazların yaratacağı tehlikeyi göz ardı ederek, çalışmalara başladıklarına dikkat çeken Mumcu, "Göçükte can varken hiçbir şey yapmadan bekleyemezdik. Canımızı tehlikeye atarak girdik ve 8 işçiyi kurtardık. Çalışmalar esnasında 6 arkadaşımız yoğun gaz basıncı nedeniyle ölümden döndü. Tehlikenin geçmesini bekleseydik ölü sayısı 7 değil, 15 olurdu" dedi. 
   Bu arada, maden ocaklarında yaşanan gaz patlaması ve göçüklerde, arama ve kurtarma çalışmalarına gaz basıncı ölçümü yapılmadan başlanamayacağı öğrenildi. 
   Göçük altında bulunan Şinasi Güzel ile Çetin Aktaş'ın, sarılarak öldükleri öğrenildi. Bir sivil savunma elemanı, "Güzel ve Aktaş'ın cesetlerine ulaştığımızda birbirlerine sarılmış şekilde olduklarını gördüm" diye konuştu. Güzel ve Aktaş'ın 7 yıldır ilçede bulunan bir ekmek fırınında çalıştıkları, çok samimi dost oldukları ve üç ay önce maden ocağında işe başladıkları öğrenildi. 
   Göçük altında cesetleri çıkarılan ve cenazeleri toprağa verilen Mikail ve Ersin Yılmaz kardeşlerin aynı vardiyede çalıştırılmaması gerektiği belirtildi. 
   
   'Gaz bacası çalışmıyor' 
   Halen enkaz altında bulunan Şinasi Güzel'in babası Şakir Güzel, gazın tahliye edilmesi için daha önce kullanılan iki havalandırma bacasından birisinin kapalı olduğunu ileri sürdü. Aktif olan bacanın ise en az 380 volt elektrikle çalıştırılması gerektiğini anlatan Güzel, 220 volt elektrikle çalıştırılan bacanın gazın tahliye edilmesinde yetersiz kaldığı bunun da patlamaya neden olduğunu savundu. Bu arada Aşkale Kaymakamı Mustafa Özsoy da, göçük altındaki 2 işçinin çıkarılmasının 2 - 3 gün sürebileceğini bildirdi. 
   
   Bir kaza da Karaman'daki kömür ocağında    Karaman Ermenek'te Uyarlar Madencilik'e ait ocakta meydana gelen kazada 1 işçi öldü, 3 işçi de ağır yaralandı. Kömür taşımakta kullanılan vagon dün, zincirlerinin kopması sonucu ocakta çalışan işçilerin üzerine düştü. İşçilerden İbrahim Yalman 23 , Ahmet Yıldırım 26 , Ali Teber 28 ile Keramettin Çorak 24 ağır yaralandı. ibrahim Yalman, Ermenek Devlet Hastanesi'ne kaldırılırken hayatını yitirdi. Diğer yaralılar da ilk müdahalelerinin ardındanhastaneye sevk edildi. 
   
   
</TEXT>
</DOC>
