<DOC>
<DOCNO> 162333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/ekonomi/eko03.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dolar yıl sonunda 1 milyon 400 bin olur' 
</HEADLINE>
<TEXT>

Yeni kriz beklemediğini belirten HSBC Bank Genel Müdürü Antika, doların yıl sonunda 1 milyon 400 bin olacağını söyledi 
     EKONOMİ SERVİSİ 

     HSBC Bank Genel Müdürü Piraye Antika, yıl sonu dolar kuru tahminlerinin 1 milyon 400 bin lira olduğunu söyledi. 
     HSBC Bank'ın yeni Advantage kredi kartının tanıtıldığı basın toplantısında soruları yanıtlayan Antika, Merkez Bankası'na müdahale edilmemesi gerektiğini düşündüğünü söyledi. 
     'Son derece yetkin ve kendine fiyat istikrarını ve enflasyonu düşürmeyi düstur edinmiş bir Merkez Bankamız var" diyen Antika, yıl sonu dolar tahminlerinin 1 milyon 400 bin lira olduğunu söyledi. 
     
     'Düşüşten kaygı duymuyorum' 
     Faiz indirimine rağmen doların düşmesinden kaygı duymadığını belirten Antika şöyle konuştu "Doların fiyatı piyasada belirlenen diğer fiyatlar gibi arz ve talebin kesiştiği yerde belirleniyor. Ben suni önlemlerle tutulması ya da çıkarılması gibi konulara inanmıyorum. Serbest piyasaya inanıyorum, nasıl çıkarken normal karşıladıysak şimdi de normal karşılamamız lazım. Türkiye'de kurumlar ve gerçek kişiler şu anda tercihlerini dövizden Türk Lirası'na yöneltmiş durumdalar." 
     
HSBC'den 'mil'li Advantage Card      Yeni HSBC Advantage kredi kartı hakkında bilgi veren Antika, kartın HSBC'nin bireysel bankacılıktaki konumunu pekiştirecek bir ürün olduğunu söyledi. Kartın, kredi kartı ve taksitlendirme özelliği için tek bir ekstre ve ortak ödül puan sistemine sahip olduğunu belirten HSBC Bank Kart Yönetimi Grup Başkanı Fazıl Bener, toplanan ödül puanların 6.000 üye kuruluşta nakit olarak değerlendirilebileceğini söyledi. Bener, kart sahiplerinin diledikleri zaman puanlarını MilPuan'a çevirip istedikleri havayolu şirketinden ücretsiz bilet alabileceklerini belirtti. 
     

</TEXT>
</DOC>
