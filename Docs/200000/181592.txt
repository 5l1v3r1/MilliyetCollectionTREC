<DOC>
<DOCNO> 181592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/siyaset/siy04.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a şartlı davet 
</HEADLINE>
<TEXT>

   Önceki gün Türkiye'ye gelen Iraklı aşiret liderleri, "Halkımızı Türk askerinin hangi amaçlarla geldiği konusunda aydınlatacağız. İşbirliği yapmalarını isteyeceğiz" dedi 
      UTKU ÇAKIRÖZER Ankara 

   
   Irak'taki Arap aşiretlerinin liderleri, ülkelerine asker göndermeyi değerlendiren Türkiye'ye, "Siz gelin, biz halkı ikna ederiz" mesajı verdi. Aşiret liderleri, önceki gün Dışişleri Bakanı Abdullah Gül ve Müsteşar Uğur Ziyal'le görüştü. Milliyet'in sorularını yanıtlayan Aşiretler Konseyi Genel Başkan Yardımcısı Abdullah Necim El Şafi, şu değerlendirmelerde bulundu 
   
   Türkiye'nin asker göndermesini nasıl değerlendiriyorsunuz 
   Koalisyon güçleri ve geçici konseyin kararı doğrultusunda hareket etme kararı aldık. Bu iki unsurun daveti olması ve "peşmergelerce" yönetilen bölgenin dışında görev alması şartıyla, Irak'ta istikrarın ve güvenliğin sağlanması için Türk Ordusu'nun görev yapmasının uygun olduğunu düşünüyoruz. 
   
   Neden Kuzey Irak değil 
   Çünkü orası en güvenli bölge. Günlük hayat normal işliyor. Ama diğer bölgede emniyet yok. Askere ihtiyaç duyulan bölgelere gelinmesi gerekli. 
   
   TSK işgalci olarak görülmez mi 
   Eğer dediğim şartlarla davet edilirseniz, biz kendimize bağlı halkın hoş karşılamasını sağlarız. 
   
   Halka ne diyeceksiniz 
   Irak'ın yapısı aşiret düzenine dayalıdır. Onları Türk askerinin hangi amaçlarla geldiği konusunda aydınlatacağız. Türk askeriyle işbirliği yapmaları telkininde bulunacağız. 
   
   Türk askerinden beklentiniz 
   Özellikle kafaya çuval geçirme, elleri bağlama, yerde yatırma, ayakla üzerine basma, hakaret, kadınların üstünü arama gibi hareketler halkımızda nefret uyandırıyor. 
   
   Halkı kazanmak için ünlü Türk sanatçıların konser vermesini nasıl değerlendiriyorsunuz 
   Bölgemizde su ve elektrik yok. Sağlık taramasının yapılması, seyyar mutfaklar aracılığıyla yemek dağıtılması, şimdilik öncelikli ihtiyaç. İstikrara kavuştuktan sonra, sanatçılar da gelebilir. 
   
   En büyük sıkıntı ne 
   İşsizlik. Koalisyon güçleri ve Türkiye gibi yeni gelecek ülkelerin, istihdam yaratmasını bekliyoruz. İnsanların iş sahibi olmasıyla günlük yaşamda karşılaşılan birçok sıkıntı da kolayca çözülür. 
   
   Türkiye'nin Irak'taki askeri varlığı bağımsız Kürt devletini engeller mi 
   Böyle bir düşünceye gerek yok, zaten böyle bir devletin kurulma olasılığı yok. 
   
   Çelebi ağız değiştirdi    Irak Geçici Yönetim Konseyi Başkanı Ahmet Çelebi, Irak'a yeni yabancı askerlerin gelmesini istemediklerini belirtti. Sözcüsü aracılığıyla önceki gün yaptığı açıklamada, "BM kararı çerçevesinde Türk askerinin Irak'ta barış ve refahı sağlama adına görev yapmasından memnuniyet duyarız" diyen Çelebi, dün tam tersi bir açıklama yaparak şaşırttı. Çelebi amaçlarının, Iraklıların kendi egemenliklerini kendilerinin sağlamaları olduğunu söyledi. Çelebi, Geçici Konsey üyelerinden Reca Huzai ile birlikte Bağdat'ta düzenlediği ortak basın toplantısında, Türkiye'yi ziyareti sırasında, Irak'a asker gönderilmesi konusunda Türk yetkililere bir talepte bulunmayacaklarını belirtti. 
   "Irak'a herhangi yabancı bir ülkeden asker davet etmeyeceğiz, ülkede güvenliği biz sağlamak istiyoruz" diye konuşan Çelebi, Geçici Konsey olarak politikalarının, "Irak'taki yabancı güçleri çıkarmak olduğunun, getirmek olmadığının" altını çizdi. 
   
   
   
</TEXT>
</DOC>
