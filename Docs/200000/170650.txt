<DOC>
<DOCNO> 170650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/siyaset/siy04.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
12’nci subay, baskını Türkiye’ye haber verdi 
</HEADLINE>
<TEXT>

     Türk irtibat subaylarına yönelik Süleymaniye baskınının bazı ayrıntıları ortaya çıkmaya başladı. İsminin açıklanmasını istemeyen üst düzey bir yetkiliye göre bu ayrıntılardan birisi şöyle 
     ABD askerleri Türk askerlerini arayarak "çay içmeye" geleceklerini söylediler. Amaçları tüm askerlerin aynı anda ele geçirilmesiydi. KYB’ye bağlı yaklaşık 200 peşmerge evin etrafında önlem aldı. 
     100 ABD askeri bütün Türk subaylarını içeride zannedip eve operasyon düzenledi. Oysa 12’nci kişi olan bir astsubay o sırada evde değildi ve gözaltına alınmadı. ABD’lilerin bu subaydan haberi yoktu. 
     Eve girmeyerek operasyonu izleyen astsubay elindeki özel şifre cihazıyla Ankara’ya olayları bildirdi ve emirleri beklediğini belirtti. Ankara’dan gelen emirde "Müdahale etmeyin, bırakın arkadaşlarınızı götürsünler" deniyordu. Oysa, ABD askerlerinin Kerkük ve Bağdat yol güzerg hının üzerinde, çok sayıda Türk subayının ve istihbarat görevlisinin bulunduğu büroları vardı. Ankara’dan "arkadaşları derhal kurtarın" emri gelseydi destek kuvvetlerle birlikte 11 Türk subayını kurtarma operasyonu düzenlenecekti. Kurtarma operasyonunda çatışma riski de göze alınacaktı. Ancak, Ankara’nın "müdahale etmeyin" kararı bölgedeki birimlerde şaşkınlık yarattı. 
     
Muhbirler Türkmen çıktı...      B ölgedeki Amerikan askerlerini, Türk askerlerinin üzerine kışkırtanların kimliklerine ilişkin bilgiler de tek tek ortaya çıkıyor. Kuzey Irak’ta bulunan iki Türkmen’in Türk askerlerinin bölgedeki faaliyetlerini yalanlarla Amerikalılara yansıttığı, operasyonun da bu yalanlar yüzünden yapıldığı bilgisi var. Irak’ta yaşanan gelişmeler, Türkiye’ye büyük sevgi besleyen Türkmenler içinde, "yeni sürece uygun" hareket etmek isteyen kimselerin çıkmasına neden oluyor. İki Türkmen’in, şu an kendi soydaşlarından ve ABD’lilerden de uzak durdukları gelen haberler arasında. 
     

</TEXT>
</DOC>
