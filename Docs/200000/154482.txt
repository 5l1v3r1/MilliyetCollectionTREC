<DOC>
<DOCNO> 154482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/dunya/dun02.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Peşmergeler Irak ordusuna 
</HEADLINE>
<TEXT>

     DIŞ HABERLER SERVİSİ 

     Irak Kürdistan Yurtseverler Birliği'nin IKYB üst düzey yetkililerinden Berham Salih, peşmergelerin dağıtılıp yeni kurulacak Irak ordusuna katılacaklarını söyledi. Salih, Şam'da Suriye Cumhurbaşkanı Yardımcısı Abdül Halim Haddam ile görüştükten sonra yaptığı açıklamada, "Irak'ta hukukun üstünlüğü, bütün milis güçlerinin dağıtılması ve bu da yeni bir ulusal Irak ordusunun kurulması demektir" dedi. Yeni ordunun Araplar, Kürtler, Asuriler ve Türkmenlerin katkısına ihtiyaç duyduğunu belirten Salih, "Peşmergeler kurmak istediğimiz bu orduya dahil olacaklar" dedi. 
     Irak'ta istikrarın güçlenmesi için Suriye'nin desteğini isteyen Salih, Irak'ın kuzeyinde bir Kürt hükümetinin varlığının sürmesi gerektiğini de savundu. 
     

</TEXT>
</DOC>
