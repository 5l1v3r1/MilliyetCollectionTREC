<DOC>
<DOCNO> 157904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/ekonomi/eko02.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaynak için her şey satılık 
</HEADLINE>
<TEXT>

Hazine arazilerinin satışını hızlandırmak isteyen hükümet komisyonları aradan çıkarıyor. İhalesiz satış kapsamı genişliyor. SİT alanları yapılaşmaya açılıyor 
     ANKARA Milliyet 

     Yeni kaynak için harekete geçen hükümet Hazine arazilerinin satışını hızlandırmak için yasa taslağı hazırladı. Taslakta ihalesiz satış kapsamı genişletiliyor. SİT alanlarında yapılaşma izni getiriliyor. Orman arazileri satışında Anayasa engelini aşma olanağı veren tasarıda yabancıya da satış hakkı getiriliyor. 
     Meclis'e sunulan, 'Çeşitli Yasalarda Değişiklik Öngören Yasa Tasarısı' ile Hazine Taşınmazları Satış Koordinasyon Kurulu, Değer Tespit ve ihale komisyonları, 'bürokrasi yaratmaları' nedeni ile kaldırılıyor. Taşınmaz satışında, Kamu İhale Yasası'na tabi olunmaksızın ekspertiz şirketlerine değer tesbiti yaptırılması uygulaması getiriliyor. 
     
     SİT'e yapılaşma izni 
     Tasarı, Orman ve milli park alanlarını da doğrudan satış alanı içine alıyor. Eski yasadaki meslek kuruluşlarından, 2001 yılına kadar tahsis, irtifak hakkı veya kiralama yapanlara doğrudan satış olanağı getiren hüküm de değiştirilerek, zaman sınırı kaldırılıyor. Doğal SİT alanlarını da yapılaşmaya açan değişiklikle, bu alanlarda yüzde 6'sını geçmemek üzere inşaat izni veriliyor. SİT alanı ilan edilmiş ve koruma amaçlı imar planında kesin inşaat yasağı getirilmiş arsa ve arazilerin sahipleri için, arsa ve arazilerini diğer Hazine taşınmazlarıyla değiştirme olanağı getiriliyor. 
     
     Yabancıya izin 
     Doğrudan satış kapsamını genişleten düzenleme ile karşılıklı olmak ve kanuni sınırlamalara uyulmak kaydıyla yabancı uyruklu kişilere Türkiye sınırları içinde taşınmaz mal edinebilme olanağı getiriyor. 30 hektardan fazla taşınmaz mal edinilebilmesi Bakanlar Kurulu'nun iznine tabi olacak. 
     
     Sahiplik koşulu 5 yıl 
     Organize bölgelerin yatırımcıya satışı kolaylaştırıldı. 'Hak sahipliği' süresinde 1993 tarihi, 2002'ye çekilerek yararlanacakların kapsamı genişletildi. Bu arazilerde en az 10 yıl kullanım koşulu 5 yıla indirildi. Böylece orman ve diğer bölgelerde son yıllarda yapılan işgaller de yasadan yararlanacaklar kapsamına alınmış oldu. 
     Satış kapsamına alınan taşınmazlardan tahsisli olanların satışı öncelikle yapılacak. Tapu fazlalıklarının Hazine'ye ait olduğuna ilişkin şerh bulunan taşınmazlardaki fazlalıklar, tapu malikine veya mirasçılarına satılacak. Hazine'ye ait taşınmazlar, konut yapılmak amacıyla rayiç bedel üzerinden konut yapı kooperatiflerine ihale ile satılabilecek. 
     
     Ormana doğrudan satış 
     Orman niteliğini yitiren arazilerin 2 B satışında da diğer Hazine arazilerinin satışındaki kurallar geçerli sayılıyor. Bu taşınmazlar öncelikle üzerindeki yapı sahiplerine rayiç bedelden satılacak. Bedelinin dörtte biri peşin ödenmek koşuluyla üç yıla kadar taksitlendirme olabilecek. Altı ay içinde kullanıcısı tarafından satın alınmayan taşınmazlar, genel hükümlere göre belediyelerce satılabilecek. 
     
Denizcilere arazi affı      Denizcilik sektörünün içinde bulunduğu sorunların alışması" amacıyla getirilen bir düzenleme ile Tuzla'da tersane, yüzer havuz, tekne imal ve benzeri tesisler kurmak üzere hazine arazisi tahsis edilenlerin, bu arazileri sözleşmelere aykırı uygulamaları nedeniyle açılan davalardan ve açılacak davalardan, belli koşulları yerine getirmeleri kaydıyla vazgeçiliyor. 
     Turizm yatırımı amacıyla tahsis edilen araziler ile ilgili olarak, sözleşmelerine aykırı davranan yatırımcılar ve işletmeciler hakkında açılan davalardan da maliyet bedelinin yüzde 3'ü ile dava masraflarını defaten ödemeleri gibi şartlarla vazgeçilecek. 
     

</TEXT>
</DOC>
