<DOC>
<DOCNO> 183624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/sontur07.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Prof "Türkiye'deki insan hakları ihlalleri Avrupa'da da var" 
</HEADLINE>
<TEXT>

     Almanya Tries Üniversitesi Hukuk Fakültesi Öğretim Üyesi ve İstanbul Kültür Üniversitesi İKÜ Hukuk Fakültesi'nde de ders veren Prof. Dr. Hans Heiner Kühne, Türkiye'nin insan hakları konusunda son yıllarda büyük ilerleme kaydettiğini söyledi. 
     İKÜ ile Alman Akademik Mübadele Kurumu DAAD tarafından Göynük'te bulunan Reyal Resort Otel'de düzenlenen ''2003 Yaz Akademisi''ne katılan Prof. Dr. Hans Heiner Kühne, Türkiye'nin son yıllarda özellikle polis-adliye alanında ve insan hakları konusunda büyük ilerleme kaydettiğini belirtti. Bazı ufak sorunların bulunduğuna ve bu sorunların düzeltilmesi gerektiğine dikkat çeken Kühne, ''Türkiye insan hakları konusunda son yıllarda büyük ilerleme kaydetti. Ancak, Türkiye'deki mahkemelerin bir kısmı henüz Avrupa İnsan Hakları Sözleşmesi'ndeki duruşma usulünü oturtabilmiş değil. Ayrıca polis eğitimi tam olarak gerçekleştirilmemiş'' dedi. 
     Türkiye'deki kanunların uygulanmasında bazı aksaklıklar görüldüğünü de ifade eden Kühne, Avrupa'daki birçok ülkede durumun aynı olduğuna değinerek, ''Türkiye'deki insan hakları konusunda görülen aksaklıklar İtalya, Fransa ve Almanya'da da görülebiliyor. Bu sorun sadece Türkiye'ye has bir sorun değil'' diye konuştu. 
     
     ''KENDİNİZİ ANLATAMIYORSUNUZ'' 
     Türkiye'nin kanunlarının Avrupa Birliği'ne uygun olduğunu, Türkiye'nin Avrupa'dan görüldüğü kadar kötü durumda olmadığını da vurgulayan Kühne, şunları söyledi 
     ''Bunun nedeni hükümetin yanlış bilgilendirme politikasıdır. Avrupa Türkiye'yi kötü görüyorsa bu yanlış bilgilendirmeden kaynaklanıyor. Türkiye kendisini anlatamıyor. Türkiye'nin imajı diğer ülkelerden göründüğünden çok daha iyi durumda. Türkiye'nin kendisini pazarlaması kötü. Ben her seferinde hayret ediyorum. Neden ben Türkiye'yi Alman siyasetçilerine anlatmak zorunda kalayım Kanaatimce Türkiye bu konularda açık tartışmaya girmekten çekindiği için konuşmamayı tercih ediyor. Bana göre bu korku yersizdir. Türkiye, insan hakları konusunda herkesle açık açık tartışmalı.'' Kühne, Türkiye'deki kanunların Avrupa Birliği'ne kesinlikle uygun olduğunu ama uygulamadaki bazı sorunların halledilmesi gerektiğini, bu sorunların nedeninin de kanunların çok yeni olması olduğunu, bu sorunun Türkiye'de çok kısa sürede aşılacağına inandığını sözlerine ekledi. 
     
</TEXT>
</DOC>
