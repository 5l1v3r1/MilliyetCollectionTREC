<DOC>
<DOCNO> 175373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/siyaset/siy20.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Aliyev kendini iyi hissediyor    Azerbaycan Cumhurbaşkanı Haydar Aliyev'in sağlık durumunun iyiye gittiği bildirildi. Azerbaycan'ın resmi haber ajansı Azertac, Aliyev'in tedavi gördüğü ABD'deki Cleveland Kliniği'nin, bir basın açıklaması yaparak, tedavi sürecinin devam ettiğini duyurduğunu belirtti. Açıklamada, "Cumhurbaşkanı Aliyev'in sağlık durumu, geldiği güne göre iyileşmiştir. Kliniğin kalp damar bölümüne yerleştirilen Cumhurbaşkanı, kendini iyi hissetmektedir" ifadelerinin yer aldığı kaydedildi. 
   
   'Halkevleri'ni dağıttılar    Irak'a asker gönderilmesini protesto için toplanan 'Halkevleri'ne üye yaklaşık 30 kişi, basın açıklaması yapmak üzere yürüyüşe geçti. Grubu, polis Taksim Meydanı'na çıkmadan çevresini sararak durdurdu. Alanda basın açıklaması yapmanın yasak olduğuna ilişkin uyarıyı dikkate almayarak gösterilerine devam etmek isteyen eylemcilere polisin yanıtı sert oldu. Çevresini sardıkları gruba, cop ve biber gazı kullanarak müdahale eden polis, 30 kişiyi gözaltına alarak, Çevik Kuvvet otobüsleriyle emniyete götürdü. 
   
   Nasıroğlu'nun evine ses bombası    CHP'den istifa eden ve AKP'ye geçeceği belirtilen Batman Milletvekili Nezir Nasıroğlu'nun amcası işadamı Necat Nasıroğlu'nun evinin bahçesine ses bombası atıldı. 
   Batmanlı işadamı Nasıroğlu'nun Belde Mahallesi'ndeki evinin bahçesine önceki gün 23.30'da kimliği belirsiz kişilerce atılan bombanın patlaması sonucu evde bulunan ve çevredeki binalarda oturan vatandaşlar panikle sokağa fırladı. Bomba parçalarını toplayan güvenlik güçleri, sorumluları yakalamak için operasyonlara başlarken, olayda ölen ya da yaralanan olmadı. 
   
   Bakanlar Kurulu deprem bölgesinde    Bakanlar Kurulu, pazartesi günü 17 Ağustos depreminin 4. yıldönümü nedeniyle Sakarya'da toplanacak. Çankaya Köşkü'nde dün yapılan zirvenin hemen ardından toplanması beklenen Bakanlar Kurulu ertelendi. 
   Erzurum Kongresi'ni anmak amacıyla temmuzda ilk kez Ankara dışında toplanan AKP kabinesi, bu kez Sakarya'da bir araya gelecek. Başbakan Erdoğan başkanlığında pazartesi günü yapılacak toplantının gündeminde, dört yıl önce yaşanan Marmara Depremi sonrası bölgede yaşanan gelişmeler olacak. 
   
   TRT adaylarının sayısı 34'e ulaştı    TRT Genel Müdürlüğü'ne aday olanların sayısı 34'e çıktı. Radyo ve Televizyon Üst Kurulu RTÜK , gelecek hafta seçim yapmak için toplanacak. Türk Eğitim Derneği TED Genel Başkanı Selçuk Pehlivanoğlu'nu kabul eden RTÜK Başkanı Fatih Karaca, TRT Genel Müdürlüğü için 1996 ve 2000'de karşılaşılmayan problemleri bu yıl bazı adayların özel durumları nedeniyle yaşadıklarını belirtti. Karaca, "Umuyorum ki, bu sefer bu tip sıkıntılarla karşılaşmayacağız. Çünkü, adayları, Yargıtay Cumhuriyet Başsavcılığı ve Yüksek Seçim Kurulu'ndan resen araştırıyoruz" dedi. Genel Müdürlük için başvuru süresinin yarın 18.00'de sona ereceğini hatırlatan Karaca, RTÜK'ün gelecek hafta seçim yapmak için toplanacağını belirtti. 
   
   Dernekler ayağa kalktı    İçişleri Bakanlığı'nın 81 ilin valisi ve Basın İlan Kurumu'na gönderdiği 15 Temmuz 2003 tarihli genelgeyle, derneklerin tüzük, ikametg h ve genel kurul ilanlarının Basın İlan Kurumu veya bu kurumun belirleyeceği mahalli gazetelerde yayımlanması zorunluluğu getirildi. Bu kararla derneklerin 20 milyon liradan 200 milyon liraya kadar olan yayın masrafları, Basın İlan Kurumu'nun devreye girmesiyle en az 10 kat artarak 2 milyar liraya kadar çıkacak. Daha önce dernekler istediği mahalli gazetede pazarlık ederek düşük fiyatta yayın işlemlerini yaptırabiliyordu. Yeni uygulamayla dernekler kurumun yüksek tarifeleri doğrultusunda ilan yayımlatmak zorunda kalacak. Hükümetin bu kararı, engellilere çeşitli hastalıklara karşı mücadele amacıyla kurulmuş dernekleri ayağa kaldırdı. Türkiye Sakatlar Konfederasyonu Başkanı Faruk Öztimur, hükümetin kurumlarına destek olması gerekirken, mali yük getirecek bir kararı almasına anlam veremediğini belirtti. 
   
   SSK, eczanelerle anlaşma yapacak    SSK, hastalarının ilaca daha kolay ulaşabilmesi için Türkiye genelindeki tüm eczanelerle anlaşma yapacak. 
   SSK ve devlet hastanelerinin ortak kullanımına ilişkin uygulamanın ardından özellikle sağlık ocaklarından yararlanan SSK'lı hastaların ilaca daha kolay ulaşabilmeleri amacıyla eczanelerle anlaşma yapılması için çalışma başlatıldı. SSK, eczacılar, depocularla ve ilaç üreticileriyle anlaşma yapmak için indirim istedi. Sektör temsilcileriyle yapılan görüşmeler sonrasında, ilaçların SSK'ya indirimli verilmesine karar verildi. Buna göre, ilaç sektörü SSK'ya, ithal ilaçta yüzde 10, yerli ilaçta yüzde 21 indirim yapacak. 
   
   'Göçükte ihmal' var    Aşkale yakınlarındaki Kükürtlü Kömür Ocağı'nda geçen cuma günü yedi işçinin ölümüyle sonuçlanan grizu faciasının ardından yaklaşık 150 kişilik grup, madeni işleten Erçimsan önüne siyah çelenk bırakarak Genel Müdür Nihat Kılıç'ın istifasını istedi. Eylemi Aşkale Kaymakamı Mustafa Özsoy başından sonuna izlerken, Müftü Abdullah Timur da ölenler için dua ettirdi. Patlamada yönetimin ihmali olduğunu öne süren vatandaşlar, yönetim binası önünde oturma eylemi yaparak yönetimi istifaya çağırdı. Göçük altındaki Çetin Aktaş'ın cesedi, dün öğle saatlerinde çıkarılırken, değer işçi Şinasi Güzel'in cesedini çıkarmak için çalışmaların sürdüğü belirtildi. 
   
   
</TEXT>
</DOC>
