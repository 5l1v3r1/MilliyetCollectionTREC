<DOC>
<DOCNO> 197004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sondun07.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post "El Kaide artık şubeleriyle deşhet saçıyor" 
</HEADLINE>
<TEXT>

     ABD'nin önde gelen gazetelerinden The Washington Post, ''son zamanlarda İstanbul'da ve dünyanın başka yerlerinde meydana gelen büyük boyutlu terörist saldırılar ışığında El Kaide örgütünün, artık şubeleri aracılığıyla dehşet saçma yöntemini benimsediğini'' yazdı. 
     Gazetenin bugünkü sayısında, İstanbul'daki bombalı saldırılara ilişkin olarak 2'si birinci sayfadan olmak üzere 4 haber yayımlandı. 
     Bunlardan ilkinde, İstanbul'da dün düzenlenen saldırılar ayrıntılarıyla anlatılırken, ''Sanki Deprem Gibi'' başlığı altında verilen ikinci haberde, saldırıların, yol açtıkları insani trajediler boyutu ele alındı. 
     Daha analitik olan üçüncü haberde ise 11 Eylül'den sonra ABD'nin operasyonlarıyla gerilemek zorunda kalan El Kaide'nin yeni dönemde yeni stratejilerle tekrar yükselişe geçtiği yorumu yapıldı. 
     Bu yazıda, ''son zamanlarda Türkiye, Suudi Arabistan, Endonezya, Çeçenistan ve Irak'ta örnekleri görüldüğü şekilde El Kaide'nin artık daha küçük, yerel ve radikal gruplar aracılığıyla terörizmi sürdürdüğü'' savunuldu. 
     Yasadışı İBDA C'nin söz konusu yerel örgütlerden biri olduğu görüşü savunulan yorumda, ''Bu tür yerel örgütlerin ortak yönü, liderlerinin 1990'lı yıllarda Afganistan'da Taliban kamplarında yetiştirilmiş olması'' denildi. 
     Gazeteye açıklamada bulunan bir Amerikalı yetkili, ''El Kaide'nin çocukları artık büyüyor ve dünyaya yayılıyor. Bu örgütler analarına El Kaide sağdık, ancak artık ona muhtaç değiller'' diye konuştu. 
     Gazetenin haberinde, 1990'dan, Afganistan'a ABD operasyonu düzenlendiği 2001 sonuna kadar 47 ülkeden yaklaşık 20 bin kişinin Afganistan'daki Taliban kamplarında eğitim gördüğü kaydedildi. 
     The Washington Post'a konuşan yorumcular, ''El Kaide'nin bu şekilde şubeleri aracılığıyla faaliyet göstermesinin küresel terörizme karşı mücadeleyi zorlaştırdığını'' belirttiler. 
     İstanbul'daki saldırılarla ilgili 4. haberde de, uluslararası tepkiler ağırlıklı olarak Londra'daki gelişmeler çerçevesinde verildi. 
     
</TEXT>
</DOC>
