<DOC>
<DOCNO> 180122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur58.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
MEB'in ''Yoksul öğrenciler'' sınavını Danıştay durdurdu 
</HEADLINE>
<TEXT>

     Danıştay, Milli Eğitim Bakanlığı'nın MEB , özel okullarda yoksul öğrencilerin ücretsiz okutulması amacıyla 7 Eylül'de sınav yapılmasına ilişkin işleminin yürütmesini oybirliğiyle durdurdu. 
     Danıştay 8. Dairesi yerine bakan Nöbetçi Daire, Eğitim-Sen'in, özel okullara öğrenci seçimiyle ilgili sınavın yapılmasına ilişkin işlemin iptali ve yürütmesinin durdurulması istemiyle açtığı davanın ilk aşamasını sonuçlandırdı. 
     Daire, Milli Eğitim Bakanlığı'nın söz konusu işleminin yürütmesini oybirliği ile durdurdu. 
     Dairenin yürütmeyi durdurma gerekçesinde, işlemin, Anayasa ile 625 sayılı Özel Öğretim Kurumları Yasası'na aykırı olduğu belirtildi. 
     Özel okullardan alınan taahhütnamenin 625 Sayılı Yasa'ya aykırı olduğunu ifade edilen gerekçede, taahhütnamelerde ''yasal düzenleme yapılıncaya kadar'' hükmünün bulunduğunu, dolayısıyla söz konusu yasanın öngördüğü koşulları da taşımadığı, yasal dayanağının bulunmadığı kaydedildi. 
     Bakanlık bu karara itiraz ederse, itirazı Danıştay İdari Dava Daireleri Genel Kurulu karara bağlayacak. 
     Özel okulların üyesi bulunduğu dernekler, Cumhurbaşkanı Ahmet Necdet Sezer'in özel okullarda yoksul öğrencilerin Milli Bakanlığı'nın katkısıyla ücretsiz okutulmalarına ilişkin yasa maddesini TBMM'ye iade etmesinin ardından bakanlığa başvurmuş ve sınavı bakanlığın yapması koşuluyla bu yıl öğrencileri ücretsiz okutabileceklerini açıklamışlardı. 
     Bakanlık da bu doğrultuda, özel okullardan kaç öğrenci okutabileceklerine ilişkin taahhütname almaya başlamıştı. 
     
</TEXT>
</DOC>
