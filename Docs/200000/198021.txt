<DOC>
<DOCNO> 198021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sonspo33.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Telekom'un Yunan rakibi Paok Selanik Ankara'ya gelmedi 
</HEADLINE>
<TEXT>

     Basketbol FIBA Avrupa Ligi'nde Ankara'da yapılması gereken Türk Telekomspor-PAOK Selanik maçı, Yunan ekibinin gelmemesi nedeniyle oynanamadı. 
     Türk Telekomspor Kulübü İdari Menajeri Yalçın Efe, PAOK Selanik takımı yetkililerinin dün kendilerini aradığını, bir uçak kiraladıklarını, ancak uçağın teknik bir arızadan dolayı kalkmadığını bildirdiğini söyledi. 
     Efe, Yunan ekibinin, kulübe de konuya ilişkin bir faks gönderdiğini belirterek, şöyle konuştu 
     ''Daha sonra bizi arayarak, bir ihtimal bugün geleceklerini söylediler, ama gelmediler. Biz karşılaşma için her şekilde hazır olduğumuzu hem FIBA'ya, hem de PAOK Selanik Kulübü'ne faks çektik. FIBA'nın bize çektiği faksta ise maç tarihinin değişmeyeceği ve bugün saat 18.00'de maçın başlayacağının teminatı verildi. Türk Telekomspor 20-0 hükmen galip sayılıyor. Türk Telekomspor 2 puan alırken, PAOK Selanik ise puan alamıyor. Araştırmalarımız sonucunda Yunan takımının gelmemesindeki asıl amacının farklı olduğunu öğrendik. Jurkoviç'e vize alınamamış ve çok önemli iki oyuncularının sakatlığı bulunuyor. Ayrıca bugün ülkelerinde bir antrenman yapmışlar. Biz hakem paraları, rakibin kalacağı otel, emniyet güçleri ve seyircimizle maça tam olarak hazırdık.'' Karşılaşmanın gözlemcisi Emir Turam ise gelişmeler üzerine basın mensuplarına yaptığı açıklamada, ''Maçı hükmen 20-0 Türk Telekomspor kazandı. Maçın İsrailli başhakemi Yaron Zarif de bunu tescil etti. Yine de bu maçın skorunun tescili FIBA'ya aittir'' dedi. 
     Kural gereği rakip takımın gelmediği maçın başlama atışını yapan hakemler, daha sonra karşılaşmayı sona erdirdiler. 
     
</TEXT>
</DOC>
