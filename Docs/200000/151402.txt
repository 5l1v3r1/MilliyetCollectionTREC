<DOC>
<DOCNO> 151402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sonspo17.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay 5 gole şaşırmadı.. 
</HEADLINE>
<TEXT>

     Altay'ın Adanaspor deplasmanında aldığı 5-2'lik yenilgi yönetimde sorun yaratmazken, girilen gol pozisyonlarının cömertçe harcanması moralleri bozdu. 
     Kulüp Başkanı Ahmet Taşpınar, Adana'ya 1 puan hesabıyla gittiklerini ve deplasmanda olmalarına karşın net 8 gol pozisyonu bulduklarını belirtirken, ''Bu kadar gol pozisyonunu cömertçe harcarsanız, sonuç da bu olur'' dedi. 
     Karşılaşmanın hemen başlarında Effa'nın yüzde 100'lük golü atamamasının maçın kaderini değiştirdiğine işaret eden Taşpınar, üst üste yenilen gollerin ardından oyunda dengeyi kurmalarına karşın, ''şanssızlık ve beceriksizliğin'' farklı skoru getirdiğini bildirdi. 
     Ahmet Taşpınar, sözlerini şöyle sürdürdü 
     ''Maçın kırılma anlarında elimize birçok fırsat geçti. Akıl almayacak golleri kaçırdık. Hele Oktay ve Sinan'ın kaçırdığı goller, gerçekten inanılmazdı. Maçı 2-1'e getirdikten sonra yine pozisyonlarımız vardı ama sonuç getirmedi. Adanaspor'un kaçırdığı penaltı da önemli bir avantajdı ama hiçbiri yenilgiyi önleyemedi.'' Bu yenilgiyi normal karşılamak zorunda olduklarını ifade eden Taşpınar, ligdeki kalan 6 maçta 8 puan toplayacaklarını ve rahatlıkla ligde kalacaklarını iddia ederek, ''Adanaspor yenilseydi, düşerdi. Onlar yapmaları gerekeni yaptı ve 3 puana ulaştı'' diye konuştu. 
     
     ''ALTAY LİGDE KALACAK'' 
     İzmir'de oynayacakları 3 maçı da kazanacaklarını iddia eden Taşpınar, şöyle devam etti 
     ''İçeride 3 maçımız var. Hepsini kazanmamız bize yeter. Kesinlikle moral bozmayacağız. Altay ligde kalacaktır. Bundan kimsenin şüphesi olmasın. Gençlerbirliği maçında canımızı dişimize takıp galibiyet almalıyız. Olmazsa 1 puanla ayrılmalıyız. Bursaspor, Kocaelispor ve İstanbulspor gibi denk rakiplerimizden ise 3 puan bekliyoruz.'' Öte yandan siyah-beyazlı ekipte Haydar'ın cezası biterken, Ümit İnal'ın sakatlığının sürdüğü bildirildi. 
     





</TEXT>
</DOC>
