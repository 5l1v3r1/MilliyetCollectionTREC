<DOC>
<DOCNO> 189323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/soneko36.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusrarası Finans Zirvesi... 
</HEADLINE>
<TEXT>

     Türk Telekom Yönetim Kurulu Başkanı Erkan Akdemir, telekom sektörünün serbestleştirilmesinin kaçınılmaz olduğunu belirterek, ''Bu reform ile Türk Telekom'un pazar payı rekabetle birlikte azalabilir, ancak reformun hedefi pastanın büyütülmesine yönelik olmalıdır'' dedi. 
     1. Uluslararası Finans Zirvesi'nde yapılan ''İletişim Piyasasının Yeniden Yapılandırılması ve Finans Sektörü Etkileşimi'' panelinde konuşan Akdemir, bu yıl telekom sektöründe büyüme görüldüğünü belirtti. 
     Akdemir, ''2003 yılının 8 ayında, geçen yılın aynı dönemine göre şirketimizin gelirleri yüzde 22 oranında artarak, 3.8 milyar dolara erişti'' dedi. 
     Erkan Akdemir, pazardaki büyüme trendinin önümüzdeki yıl da hızlanmasını beklediklerini ifade etti. 
     Telekom sektörünün yeniden yapılandırılmasında piyasa aktörlerinin rollerini iyi şekilde oynamasının önem arz ettiğini kaydeden Akdemir, şunları söyledi 
     ''Pazarın serbestleştirilmesi kaçınılmazdır. Bu reform ile Türk Telekom'un pazar payı rekabetle birlikte azalabilir, ancak reformun hedefi mevcut pastanın paylaşımına değil, büyütülmesine yönelik olmalıdır. Bundan dolayı yetkilendirme, ara bağlantı, tarife, evrensel hizmet düzenlemeleri gibi sadece Türk Telekom'u değil sağlıklı pazar yapısının oluşturulması açısından tüm aktörleri ilgilendiren düzenlemelerin hassas şekilde hazırlanması önem arz ediyor.'' 
     
     SABANCI HOLDİNG 
     Sabancı Holding Bilgi ve Telekomünikasyon Daire Başkanı Çağatay Özdoğru da Türk Telekom'un özelleştirilmesinin ve telekom sektörünün liberalleştirilmesinin iki önemli fırsat olduğunu belirtti. 
     Özdoğru, ''Türk Telekom'un özelleştirilmesi, bizim duyduğumuz bilgiler çerçevesinde en az yüzde 51'inin blok olarak satılması inşallah bu yıl içerisinde gerçekleştirilecek diye tahmin ediyoruz'' diye konuştu. 
     Türkiye'de telekomünikasyon pazarının bu yıl 8 milyar dolara yaklaşmasının beklendiğini, 2005 yılında da 10.5 milyar dolar olabileceğini bildiren Özdoğru, şöyle dedi 
     ''Telekomünikasyonda liberalleşme sonrasında Türkiye'de büyük potansiyel var. Hem Türk Telekom, hem yeni şirketler için. Türk Telekom en büyük şirket olmaya devam edecek. Türk Telekom'la birlikte pazara yeni giren şirketlerin de cirolarının önemli oranda artacağını düşünüyoruz.'' Bir soru üzerine Özdoğru, Sabancı Grubu'nun Türk Telekom'un özelleştirilmesi projesine ilgili olduğunu belirterek, şunları kaydetti 
     ''Niyet mektubu imzaladığı partneri de var. O da Koç Holding. Sabancı ve Koç Holding Türk Telekom'un özelleştirilmesine ikisi beraber, başka ortaklar olur veya olmaz bu projeye girme konusunda birbirlerine niyet beyan etmişlerdir. Türk Telekom olur veya olmaz, ama Sabancı Telekom liberalleşen pazarda yerini alma hedefindedir.'' 
     
     TURKCELL GENEL MÜDÜRÜ AKPINAR 
     Turkcell Genel Müdürü Muzaffer Akpınar ise Turkcell'in bugün 17.2 milyonun üzerinde aboneye ulaştığını, lisans bedeli dahil 3.8 milyar dolar yatırım yaptığını kaydetti. 
     Akpınar, Türkiye'de mobil iletişimin geleceğinden bahsederken sektörün dönüm noktasıyla karşı karşıya olduğunu belirterek, şunları söyledi 
     ''Bir serbestleştirme, özelleştirme önümüzde. Bunların zamanında yapılması neticesinde Türkiye'de telekom sektörünün bir kademe daha ileri gideceğini, pazarın büyüyeceğini, sektörde maliyetlerin daha düşeceğini, yabancı sermayenin daha da artacağını, büyüyen cirodan devletin gelirinin artacağını söyleyebiliriz.'' 
     
</TEXT>
</DOC>
