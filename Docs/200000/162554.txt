<DOC>
<DOCNO> 162554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sontur28.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, ABD Adana konsolosluğuna saldırıyı kınadı... 
</HEADLINE>
<TEXT>

     Türkiye, Adana'daki ABD Konsolosluğu'na düzenlenen bombalı saldırıyı ''şiddetle'' kınadı. 
     Dışişleri Bakanlığı'ndan yapılan açıklamada, ''Türkiye'nin, hangi amaçla olursa olsun, her türlü terörizme karşı olup, mücadelede etkin ve kararlı uluslararası işbirliğinin gereklerini yerine getiren bir ülke olduğu'' belirtildi. 
     Açıklamada, ''ABD'nin Adana Başkonsolosluğu'na karşı bugün gerçekleştirilen bombalı saldırıyı Bakanlığımız şiddetle kınamaktadır'' denildi. 
     Saldırının ''münferit bir olay'' olduğunun anlaşıldığı kaydedilen açıklamada, Türkiye'deki tüm yabancı ülke temsilciliklerinin güvenliğini sağlamak için etkin önlemlerin alındığı ve güvenlik makamlarının, faili yakalanan bu olayın soruşturmasını duyarlılıkla yürüttüğü belirtildi. 
     
</TEXT>
</DOC>
