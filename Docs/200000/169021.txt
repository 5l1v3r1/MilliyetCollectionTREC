<DOC>
<DOCNO> 169021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/guncel/gun01.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci asbestli gemi krizi kapıda 
</HEADLINE>
<TEXT>

Greenpeace, geçen yılki Sea Beirut krizinin ardından, şimdi de yarın karasularımıza girecek Novoçerkask adlı hurda gemi için harekete geçti 
     MERT İLKUTLUĞ DHA 

     Geçen yıl sökülmek üzere Türkiye'ye getirilen ve yüksek miktarda kanserojen etkili asbest içeren Sea Beirut gemisinin ardından, çok yakında ikinci bir asbestli gemi krizi daha yaşanacak gibi görünüyor. Kanserojen etkili asbest içeren gemilerin sökümüne karşı kampanya yürüten Greenpeace, Norveç'ten Türkiye'ye getirilmekte olan Novoçerkask gemisinin de asbest içerdiğini belirterek, Türk karasularına girişine engel olunmasını istedi. Greenpeace, Türkiye'nin tehlikeli atık ithalatını yasaklamış ve bu konudaki Basel Konvansiyonu'na taraf olmuş olmasına rağmen, Avrupa ülkelerinin Türkiye'ye zehirli gemi göndermeye devam ettiğini iddia etti. 
     Greenpeace Akdeniz Ofisi Taksik Atık Ticareti Kampanya Sorumlusu Erdem Vardar, Novoçerkask'ın İspanya'nın Vigo Limanı'nda terk edilmiş haldeyken Almanya'ya kayıtlı MSK firması tarafından satın alındığını ve sökülmek üzere getirildiğini belirterek, "29 yaşındaki bu hurda gemi, asbest ve PCB'ler gibi tehlikeli atıklar içeriyor. Geminin 14 Temmuz Pazartesi günü Türk karasularına girmesini bekliyoruz" diye konuştu. Vardar, Greenpeace adına, Novoçerkask'ın Türk karasularına girişine ve ithalatına, geminin hiçbir tehlikeli atık içermediğine dair bir kontrol belgesi ulaştırılmadan izin verilmemesini istedi. 
     
     'GELMEDEN GÖNDERELİM' 
     Geminin bir kere söküm tesislerinin bulunduğu Aliağa'ya getirilmesi durumunda, tekrar geri gönderilmesinin çok zor olduğunu belirten Vardar, "Bunun bir örneğini geçen yıl Sea Beirut'la yaşamıştık" dedi. 
     
Zehirli variller İtalya yolcusu      İSMAİL AKDUMAN DHA 

     Çevre ve Orman Bakanı Osman Pepe, İtalyan bandıralı bir gemiden 15 yıl önce Karadeniz'e bırakılan 400 zehirli varilin İtalya'ya iade edileceğini açıkladı. Pepe, AKP Samsun Kongresi'ndeki konuşmasında "Üç gün önce, zehirli variller için İtalyan yetkililerle görüştük. Ve bütün masrafları onlara ait olmak üzere, Karadeniz sahilinde bulunan bütün zehirli varilleri alacaklar" dedi. 15 yıl önce Sinop Yakakent ve Samsun'un Alaçam ilçelerinde kıyıya vuran variller, Teskırık Köyü ve Soğuksu'da yapılan "Zehirli varil depolarında" korumaya alınmıştı. 
     

</TEXT>
</DOC>
