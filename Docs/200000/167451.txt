<DOC>
<DOCNO> 167451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/spor/ykocaomer.html </URL>
<DATE> 2003/07/05/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Altın kızımız 
</HEADLINE>
<TEXT>

     Engelliler sporu, tarihinde ilk defa biraraya gelen Bayan Milli Takımımızın bu turnuvaya katılmasında, Alman Tekerlekli Sandalye Sporları Federasyonu Başkanı, dostumuz Ulf Mehrens'ın katkıları unutulmaz. Böyle bir uluslararası turnuvada, Hollanda, Almanya, İngiltere gibi devlerle mücadele eden engelli bayan sporcularımız deneyim kazandılar ve önümüzdeki yıllarda, kendilerinden Avrupa'da söz ettireceklerinin sinyallerini verdiler. 
     Milli Takımızın kaptanı Aliye Kocasoy, 1996 yılında Kıbrıs Meserya Alternatif Spor Kulübünde basketbola başlamış. 9 aylıkken geçirdiği çocuk felci sonunda sol bacağında engeli bulunan Aliye, şu anda Doğu Akdeniz Üniversitesi Hukuk Fakültesi son sınıf öğrencisi. 
     Aliye, ilk defa katıldığı Avrupa Şampiyonasında, teknik komite tarafından turnuvanın en başarılı 5'i arasında gösterilerek, ALL STAR TEAM'e seçildi. Bunun yanı sıra, turnuva boyunca 87 sayı yapan Aliye, Alman Anetta Kahl'nin 96 ardından, turnuvanın en skorer oyuncusu oldu. 
     Sayın Başbakan Yardımcım Mehmet Ali Şahin, Sayın Gençlik ve Spor Genel Müdür Vekilim Mehmet Atalay, bu kızlarımız sadece 15 günlük bir kampla biraraya gelerek, bu Avrupa Şampiyonası'na katıldılar. Çoğunluğu da, ödünç alınan sandalyelerle yarıştı. Sizlerden ricamız, Bayan Milli Takımımızın ve geçen sene Avrupa 2.'si olan 22 Yaş Altı Milli Takımımızın tekerlekli sandalye ihtiyacını karşılamanız. Her iki takımımız da, önümüzdeki yıl yapılacak Avrupa şampiyonalarında, eğer siz bu desteği verirseniz, çok daha başarılı olacaklar. Biliyoruz, ülkemizin ekonomik durumu dolayısıyla spor bütçeleri de son derece kısıtlı. Ama, böyle önemli ve gelecek vadeden bir konuda, elinizden geleni yapacağınızdan da şüphe etmiyoruz. 
     
     

</TEXT>
</DOC>
