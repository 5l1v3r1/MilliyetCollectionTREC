<DOC>
<DOCNO> 188717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/yasam/yas05.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğuma değil mezara götürdü 
</HEADLINE>
<TEXT>

   9 aylık hamile eşini hastaneye götürürken heyecanlanıp aşırı hız yapınca, doğmamış çocuğu dahil 4 kişinin ölümüne sebep oldu 
      ERKAN KAN Kayseri DHA 
   
   Kayseri Pınarbaşı'da hamile karısını hastaneye götürürken aşırı hız yapan Nihat Yıldız, kendisinin, karısının, komşusunun ve doğmamış bebeğinin ölümüne neden oldu. 
   
   Komşusunu da aldı 
   İki erkek çocuk sahibi Arzu Yıldız 32 üçüncü çocuğuna hamileyken 12 Ekim sabahı sancılanarak eşi Nihat Yıldız'ı 35 uyandırdı. Eşinin sancılarının artması üzerine Nihat Yıldız kardeşi Sezgin ve komşuları Hacer Şimşek'i de yanlarına alarak 110 kilometre uzaklıktaki Kayseri Doğumevi'ne doğru yola çıktı. 
   Karısının doğum heyecanıyla hız yapmaya başlayan Nihat Yıldız, hastaneye 300 metre kala Mustafa Kaya'nın kullandığı 38 NU 427 plakalı servis otobüsüne çarptı. Otomobilde bulunan Nihat ve Arzu Yıldız ile komşuları Hacer Şimşek, olay yerinde öldü. Sezgin Yıldız ise ağır yaralı olarak hastaneye kaldırıldı. Kaza yerine ilk ulaşan 112 Acil Yardım ekibinin yaptığı muayenede Arzu Yıldız'ın karnındaki minik bebeğin yaşadığı belirlendi. 
   
   Uzak olanı seçti 
   İddiaya göre, görevliler Arzu Yıldız'ı 335 metre ilerideki doğumevi yerine, 6 kilometre uzaklıktaki Erciyes Üniversitesi Tıp Fakültesi Hastanesi'ne götürünce, 9 aylık bebek de annesinin karnında hayatını kaybetti. Talihsiz çift, Pınarbaşı'nda dün gözyaşları arasında toprağa verildi. 
   
   
</TEXT>
</DOC>
