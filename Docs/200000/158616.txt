<DOC>
<DOCNO> 158616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/spor/bnba.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet durdu Detroit uyudu 
</HEADLINE>
<TEXT>

Milli basketbolcumuzun 22 dakikada oynadığı maçta Detroit Pistons, New Jersey Nets’e yine teslim oldu 
     Seri 3 - 0’a taşındı 
     NBA’DA Doğu Konferansı Play - Off final serisi 3. maçında New Jersey Nets, sahasında Mehmet Okur’un takımı Detroit Pistons’ı 97 - 85 yenerek, seride 3 - 0’lık farka ulaştı, final için avantaj sağladı. New Jersey, böylece Play - Off’larda üst üste dokuzuncu maçını da kazanarak, NBA’de bu başarıya ulaşan dört takım arasına girdi. Maça iyi başlamasına rağmen henüz ilk çeyrek sonunda kontrolü kaptıran Detroit’te Okur, 22 dakika forma giydi. 
     
     Sayı üretmekte zorlandı 
     MİLLİ basketbolcu bu sürede dört sayı üretirken, üç savunma, üç hücum ribaundu aldı, bir top çaldı ve iki de blok yaptı. İki serbest atışı sayıya çeviren Okur, sekiz iki sayılık atıştan sadece birinde isabet kaydederken, bir üç sayılık atıştan da yararlanamadı. Ev sahibinde Jason Kidd 34 sayıyla maçın yıldızı olurken, Detroit’in en skoreri 21 sayıyla Richard Hamilton’dı. New Jersey, yarın sahasındaki 4. maçı da kazanırsa, adını NBA finaline yazdıracak. 
     

</TEXT>
</DOC>
