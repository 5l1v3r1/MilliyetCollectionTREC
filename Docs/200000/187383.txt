<DOC>
<DOCNO> 187383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/guncel/gun03.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Burgazada yeniden yeşile kavuşacak 
</HEADLINE>
<TEXT>

   Alev Alev yanan Burgazada'da zarar gören ağaçların tümü kesilecek. Ada, İstanbul Orman Bölge Müdürlüğü tarafından yeniden ağaçlandırılacak... 
      İSTANBUL Milliyet 

   
   Çevre ve Orman Bakanlığı Orman Genel Müdürü Osman Kahveci, Burgazada'daki orman yangınında zarar gören ağaçların kesilmesinin 2 ay içinde tamamlanarak, bölgenin en kısa sürede ağaçlandırılacağını belirtti. Adada incelemede bulunan Kahveci, yanık alanda zarar gören ağaçlar kesildikten sonra bölgenin yangına dayanıklı geniş yapraklı ağaç türleri ile boylu fidan kullanılarak en kısa sürede ağaçlandırılacağını kaydetti. 
   
   Tartışmalar sürüyor 
   İstanbul Orman Bölge Müdürlüğü, yangına ilk müdahalenin Büyükada'daki bir arazöz ile yapıldığını belirtti. Kızılçam gibi yangına hassas bir ağaç türü bulunması, nispi nemin yüzde 30 ve lodosun şiddetli olmasından dolayı yangının kısa sürede büyüdüğü vurgulandı. Adalar Belediye Başkanı Coşkun Özden ile adalı vatandaşlar arasında sert tartışmalar yaşandı. Yangını ilk gören 25 yıllık garson İsmail Bucak ile aşçısı Ali Çınar, "Yangın çöplükte başladı. Karakola, belediyeye ve itfaiyeye haber verdik. Ancak yangın söndürme araçları saatler sonra geldi" dedi. Başkan Özden, "Bazı çevreler beni hedef göstererek sorumluluğu üzerime yıkmak istiyorlar. Yangının nereden çıktığını raporlar gösterecek" diye konuştu. 
   
   
</TEXT>
</DOC>
