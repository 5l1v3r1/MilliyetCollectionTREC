<DOC>
<DOCNO> 192118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/siyaset/siy04.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri şaşırttı 
</HEADLINE>
<TEXT>
   Lozan'ı deldik 
   Dışişleri Bakanlığı bürokratı, Türkiye'nin 1963 ve 1974'te, Lozan'ın Rumlara tanıdığı hakları kısıtladığını söyledi 
   SALİHA ÇOLAK Ankara 

   
   TBMM İnsan Hakları Komisyonu'nun azınlıkların sorunlarıyla ilgili toplantısında, Dışişleri Bakanlığı İstihbarat Genel Müdür Yardımcısı Kemal Asya'nın "Türkiye'nin Lozan'ı deldiğini" ve "Rum azınlığın insan haklarının ihlal edildiğini" söylediği ortaya çıktı. Tutanaklara göre, Asya, Rumların Ortodoksların taleplerinin siyaseten karşılanmadığını, Fener Rum Patriği'nin muhatabının Eyüp Kaymakamlığı olduğunu ifade etti. Asya'nın bazı sözleri şöyle "Fener Rum Patriği'nin hukuki statüsü, Aya Yorgi Kilisesi'nde fuzuli işgalcidir. Karşılıklılık dolayısıyla hukuki statü veremeyiz. Batı Trakya ve Rodos'taki Türk mevcudiyetiyle karşılıklılık yapalım diye adamı biraz muallakta bırakmış durumdayız. Patrikhane, Heybeliada Ruhban Okulu'nu açmak istiyor. Patrikhanenin ön cümle kapısı var. II. Mahmut orada bir patriği astırmış. 200 - 300 yıldır bu kapı kapalı. Jest olarak açma düşüncesinde değiller. Heybeliada'yı açarsak, kapıyı açıp İstanbul Valisi'ni oradan alsın. 1963'te, 1974'te insan hakları ihlalleri olmuş, Lozan'ın tanıdığı haklar kısıtlanmış. Biz kendimiz Lozan'ı delmişiz." 
   
   
   
   
   
</TEXT>
</DOC>
