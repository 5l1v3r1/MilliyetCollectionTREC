<DOC>
<DOCNO> 165708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/dunya/dun02.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Ankara'ya AB desteği 
</HEADLINE>
<TEXT>

ABD yönetimi, yıllardır AB liderleriyle her buluşmasında yaptığı gibi, Washington'daki son zirvede de Türkiye'nin üyeliğine destek bildirdi 
     YASEMİN ÇONGAR Washington 

     Teröre karşı işbirliği ve İran'ın nükleer silaha kavuşmasının önlenmesi konusunda ABD ile Avrupa Birliği'nin AB ortak mesajlar vermesine zemin hazırlayan Transatlantik Zirvesi, Bush yönetiminin Türkiye'nin AB üyeliği konusundaki desteğinin sürdüğünü de ortaya koydu. 
     ABD Başkanı George W. Bush, önceki gün AB Dönem Başkanı Yunanistan'ın Başbakanı Kostas Simitis ve AB Komisyonu Başkanı Romano Prodi ile Washington'da buluşmasında, Türkiye'nin AB'ye katılım yönündeki reform adımlarının desteklenmesi ve bu sürecin cesaretlendirilmesi gereği üzerinde durdu. AB liderlerinin de, "Türkiye'nin üyelik hedefini terk etmemesinin önemini" vurguladıkları öğrenildi. 
     Bush'un Türkiye konusunu gündeme getirmesi, ABD yönetiminin yıllardır AB liderleriyle her buluşmasında izlediği çizgiden, Irak krizi sonrasında da ayrılmadığını gösteriyor. Bush'un tutumu, Washington'ın Türkiye'ye AB nezdinde verdiği desteğin süreceği yönünde son aylarda birçok açıklama yapan ABD yetkililerini de en üst düzeyde doğrulamış oldu. 
     
     'Umut sürmeli' 
     Yunanistan Dışişleri Bakanı Yorgo Papandreu, basına bilgi verirken, Başkan Bush'un Türkiye'nin üyeliği konusunu gündeme getirdiğini doğruladı ve ABD ile AB'nin, "Türkiye'nin AB'ye üyelik umudu" konusunda görüşbirliği içinde olduklarını söyledi. Papandreu, laik ve Müslüman bir ülke olarak Türkiye'nin AB'ye üyelik perspektifinin "dünyanın geri kalanı için de çok önemli bir mesaj" oluşturduğuna dikkat çekti. 
     Zirvede ayrıca, yine son yıllardaki her AB - ABD zirvesinde olduğu gibi, Kıbrıs konusu da ele alındı. Bush'un bu kapsamda Annan Planı'na destek bildirdiği, AB'nin ise çözüm çabalarının devamı yönünde taahhütte bulunduğu açıklandı. 
     
Prodi'nin 'Yaşlı Avrupa' intikamı      Avrupa, Almanya ve Fransa'nın Irak Savaşı'na muhalefetini, "Yaşlı Avrupa" nitelemesiyle eleştiren ABD Savunma Bakanı Donald Rumsfeld'e, önceki gün Beyaz Saray'da yanıt verdi. Avrupa Komisyonu Başkanı Romano Prodi sağda , AB - ABD doruğunun ardından AB Dönem Başkanı Yunanistan'ın Başbakanı Kostas Simitis'in de solda katılımıyla düzenlenen basın toplantısında, "Birçok kişi, Avrupa'nın çok yaşlı olduğunu düşünüyor. Bu doğru olabilir ancak ileri yaş, gücümüzü ve zayıflıklarımızı, dünya gerçeklerini anlamamıza yardım eder" dedi. Prodi, ABD Başkanı George W. Bush'a ortada hitaben, "Sayın Başkan, yeryüzüne barışı getirmek için Avrupa çok yaşlı, ABD ise çok genç. Barışı getirmek için görevimiz, birlikte olmaktır" diye konuştu. Bush da bu sözler karşısında Prodi'ye, "Bugünlerde genç ve yakışıklı görünüyorsunuz" deyince, AB yetkilisi de, Bush'a, "Hayır öyle değilim" yanıtını verdi. 
     

</TEXT>
</DOC>
