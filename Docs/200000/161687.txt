<DOC>
<DOCNO> 161687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/soneko11.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Güçlü Başbakan son noktayı koydu, başka sözüm yok... 
</HEADLINE>
<TEXT>

     Tarım ve Köyişleri Bakanı Sami Güçlü, buğday fiyatının açıklanmasının ardından, çiftçilere yönelik sözleriyle ilgili olarak, ''o konuda son noktayı Sayın Başbakan koydu. Söylenecek başka bir sözüm yok'' dedi. 
     Çeşitli incelemelerde bulunmak, sivil toplum örgütlerini ziyaret etmek ve bölge tarımıyla ilgili toplantılara katılmak üzere Gaziantep'e gelen Tarım ve Köyişleri Bakanı Sami Güçlü, Vali Lütfullah Bilgin'i makamında ziyaret etti. Valilik giriş kapısında polis merasim mangası tarafından karşılan Bakan Güçlü, mangayı selamladı. 
     Daha sonra Valilik şeref defterini imzalayan Bakan Güçlü, Vali Bilgin'den kentin sorunları hakkında kısa bir brifing aldı. Vali Bilgin, ziyaretin anısına Bakan Güçlü'ye bakır işlemeli pilavlık hediye etti. 
     Valilik çıkışında gazetecilerin, ''Çiftçilere söylediğiniz gözünüzü kara toprak doyursun sözleri ile ilgili olarak Başbakan açıklama yaptı, siz neler diyorsunuz'' sorusuna Bakan Güçlü, ''O konuda son noktayı Sayın Başbakan koydu. Söylenecek başka bir sözüm yok. Bizim toplumun bütününe ve tarım sektörüne nasıl baktığımızı herkes bilir. Bizim ne diyeceğimizi, ne demeyeceğimizi herkes çok iyi bilir'' diye cevapladı. 
     Güçlü, Vilayeti ziyaretin ardından sırasıyla, Büyükşehir Belediye Başkanı Celal Doğan'ı, Gaziantep Sanayi Odası Başkanı Nejat Koçer, Meclis Başkanı Abdülkadir Konukoğlu ile Ticaret Odası Başkanı Mehmet Aslan'ı ziyaret ederek, görüş alış verişinde bulundu. 
     
     BUĞDAY FİYATLARI... 
     Açıklanan buğday taban fiyatını az bulanların yanında, yüksek bulanlarında olduğuna dikkati çeken Bakan Güçlü, şöyle konuştu 
     ''Toplumun bütün kesimleri arasında, uyum sağlayabilmek çok zor. Bir kesimin lehine olan, diğer kesimin aleyhine olabiliyor. Paylaşacak şey sabit bir şeyse, nispi paylardaki bir değişiklik, bir kesimin kayba uğramasına neden olabiliyor. Açıkladığımız fiyatı düşük bulanlar olduğu gibi, özellikle makarna üreticileri de fiyatı düşük bulduklarını belirttiler. Makarnalık buğday için kesinlikle daha yüksek bir fiyat açıklanmasını istediler. 
     Tarım sektörünün önemsiyoruz ve önemsemek zorundayız. Mayıstan Mayısa enflasyon yüzde 33, bizim buğday fiyatındaki öngördüğümüz artış yüzde 41,3. Bu, çiftçi açısından da makul, sanayici açısından makul bir durum.'' 
     
     ''ÜRETİCİ TEŞVİK EDİLECEK'' 
     Üreticinin kaliteli ürün üretmeye teşvik edileceğini, bunun için bu yıl ilk kez sünesiz buğdayı prim vererek satın alacaklarını anlatan Bakan Güçlü, ''Yani, süneden etkilenmemiş ürün getirene prim vereceğiz. Piyasanın yaptığını Toprak Mahsulleri Ofisi TMO olarak biz de yapacağız. Kaliteyi destekleyeceğiz'' diye konuştu. 
     TMO'nun bir düzenleme kuruluşu olduğunu, gerektiği kadar buğday alacaklarını ifade eden Güçlü, sözlerini şöyle sürdürdü 
     ''Bizim satış fiyatı açıklamamız, piyasa fiyatlarının bizim açıkladığımız fiyatlarda oluşacağı anlamına gelmez. Ama, bizim açıkladığımız fiyat bir göstergedir, fikir verir. Bu amacımıza uygun bir politika uyguluyoruz. Bu yanlış da değildir. 
     TMO'nun çok yüksek miktarda buğday alması durumunda bunu finanse edecek bir yükün kamu tarafından karşılanması olanağı bulunmamaktadır. Uyguladığımız politikalar bugün için doğrudur. Buğday için açıkladığımız fiyat gösterge bir fiyattır. Piyasa fiyatı bu fiyatın üzerinde oluşabileceği gibi altında da oluşabilir. Gözlemlerimiz, şu andaki fiyatların belirlediğimiz fiyatın üzerinde oluştuğu yönündedir.'' Bakan Güçlü, çiftçiyi gözden çıkartamayacaklarını, herşeyi de ithal edemeyeceklerini ve buna müsaade etmeyeceklerini belirterek, ''piyasa ekonomisi tamam ama bu ülkede üretimin de devam etmesi gerek'' dedi. 
     
</TEXT>
</DOC>
