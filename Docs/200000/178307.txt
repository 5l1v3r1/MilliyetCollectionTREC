<DOC>
<DOCNO> 178307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/ekonomi/aeko.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes, Avrupa 7'ncisi oldu 
</HEADLINE>
<TEXT>

   Altı ülkede 9 fabrikası bulunan Efes'in kapasitesi 1 milyar litresi yurtdışında olmak üzere toplam 2 milyar litreye ulaştı. Son olarak Kazakistan fabrikasını açan Efes İçecek Grubu, Avrupa'daki 980 bira fabrikası arasında bu yıl 7'nci oluyor 
      ORHAN TEKEOĞLU ALMATİ 
   
   Efes İçecek Grubu, Çin'den Adriyatik'e uzanan bölgedeki yatırımlarına bir yenisini daha ekledi. Kazakistan'ın eski başkenti Almati'de 25 milyon dolar yatırımla kurulan 60 milyon litre kapasiteli bira fabrikası, Kazakistan Cumhurbaşkanı Nursultan Nazarbayev tarafından açıldı. 
   Fabrikanın açılışı nedeniyle düzenlenen törende konuşan Anadolu Grubu İcra Başkanı Tuncay Özilhan Çin'den Adriyatik'e uzanan bölgede bir marka olduklarını belirterek, "Birilerinin bu bayrağı alıp götürmesi lazımdı. Efes, Türkiye adına bunu yaptı" dedi. "Niye yurtdışında yatırım yapıyorsun " diye serzenişte bulunanlar olduğunu belirten Özilhan, "Bu k rlar dönüp dolaşıp Türkiye'ye geliyor. Türkiye'nin yurtdışında ne kadar yatırımı olursa, zenginliği o derece fazla olur. Burada yatırım Türkiye'den daha kolay, bürokrasi var ama işler daha hızlı yürüyor. Türk firmaları yurtdışında yatırım yaptıkça çok önemli bir güç haline geliyorlar" dedi. 
   Efes İçecek Grubu Başkanı Muhtar Kent de yeni fabrikada Kazakistan'ın Karagandinskoe, Rusya'nın Stary Melnik ve Efes olmak üzere üç marka bira üretileceğini söyledi. Altı ülkede dokuz fabrikası bulunan Efes İçecek Grubu'nun, Avrupa'daki 980 bira şirketi arasında bu yıl yedinci olacağını belirten Kent, "1990'ların başında 30'uncu sıralardaydık. 2000'de ilk 10'a girdik. Bu yıl da Avrupa'nın ilk yedi bira şirketi arasında yer alacağız" dedi. 
   
   Çin'e dayandı 
   Kent, Efes İçecek Grubu'nun, 1 milyar litresi yurtdışında olmak üzere toplam kapasitesinin 2 milyar litreye ulaştığını kaydederek, şöyle konuştu "Ciromuzun yüzde 50'sinin 2004'de yurtdışından sağlanacağını hedefliyorduk. Bu hedefi bu yıl yakaladık. Türkiye çevresinde en yaygın markayız. Adriyatik'ten Çin'e kadar yayılma hedefimize az kaldı. Çin'e dayandık, Adriyatik'te yapılacak yatırımlar var. Sırbistan'da bir fabrika aldık, Arnavutluk, Kosova ve Bosna'daki yatırımları hızlandırmamız lazım. Türkiye Sırbistan'da bira fabrikası alan ilk ülke oldu. Bu önemli bir adım." 
   
   Kazakistan'da ikinci fabrika    Efes İçecek Grubu'nun Kazakistan'daki ikinci bira fabrikası Almati'de Kazakistan Cumhurbaşkanı Nursultan Nazarbayev tarafından açıldı. Bu fabrikayla birlikte Efes İçecek Grubu'nun bu ülkedeki bira üretimi 100 milyon litreyi aşacak. 
   Fabrikanın açılış töreninde konuşan Nazarbayev, bağımsızlığından sonra kardeş Türkiye Cumhuriyeti'nin Kazakistan'a yaptığı yatırım tutarının 2 milyar doları bulduğunu belirterek, "Bu bira fabrikası da Kazakistan ve Türkiye ilişkilerinin iyi birer delilidir" dedi. 
   Nazarbayev, "Efes Grubu'nun Kazakistan'daki faaliyetlerinin gelişmesini destekliyoruz. Bu yatırımdan dolayı hepinizi tebrik ediyorum" diye konuştu. 
   Anadolu Grubu İcra Başkanı Tuncay Özilhan da Efes'in Karaganda kentinde kurulu bira fabrikası ile ülkedeki lider bira üreticisi ve pazarlamacısı olduklarını belirterek, "İkinci bira fabrikamız bu liderliğimizi daha da pekiştirecektir" dedi. Özilhan, Kazakistan'daki toplam yatırımlarının 75 milyon dolara ulaşırken, 2 binin üzerinde aileye de iş olanağı sağladıklarını belirtti. 
   
   Çin'e de bira satacak    Efes İçecek Grubu Başkanı Muhtar Kent, Almati fabrikasında üretilen biranın bir miktarının Çin ve Kırgızistan başta olmak üzere Kazakistan'ın komşu ülkelerine ihraç edileceğini söyledi. 
   Kent, "Kırgızistan ve Çin bizim için önemli bir pazar. Çünkü özellikle Çin'in Uygur bölgesinde önemli bir nüfus var. Karaganda'daki fabrikamızdan 2 bin kilometre uzaklıktaki bu pazarlara bira göndermek çok zahmetliydi. O nedenle Almati'de bir yatırım şart olmuştu. Çünkü Almati, Kırgızistan ve Çin'e 200 kilometre mesafede. Bu fabrikayla çok önemli lojistik tasarruf da sağlayacağız" dedi. 
   
   
</TEXT>
</DOC>
