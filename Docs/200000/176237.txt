<DOC>
<DOCNO> 176237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/spor/spo03.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatsız pençeler 
</HEADLINE>
<TEXT>

   Galatasaray, bugünkü zorlu Gaziantepspor maçı öncesinde forvet krizi yaşıyor. Ümit Karan, Arif ve Baliç'in sakatlıkları nedeniyle forma giyemeyecek olması Aslan'ı düşündürüyor 
      CÜNEYT KARAKAYA 

   
   Son kurban Arif 
   SARI - Kırmızılı takımda eksik futbolcular Teknik Direktör Fatih Terim'in adeta elini kolunu bağladı. Özellikle forvet bölgesindeki alternatifsizlik tecrübeli hocanın canını sıktı. Baliç ve Ümit Karan'ın sakatlığına Arif'in de eklenmesi, Gaziantep deplasmanında hücum futbolunu tercih etmek isteyen Terim'in planlarını alt üst etti. Fatih Terim'in, ilerde Hakan Şükür'ün yanına Ali Lukunku'yu monte ederek, Gaziantepspor kilidini açmaya çalışacağı öğrenildi. 
   
   Ümit 2 ay yok 
   SAKATLIKTAN yeni çıkan Pinto'nun ise sağ kanatta görev yapması bekleniyor. CSKA Sofya maçında sağ kasığındaki eski sakatlığı nükseden Ümit Karan'ın ise pazartesi ameliyat olacağı bildirildi. Golcü futbolcunun en az iki ay sahalardan uzak kalacağı ifade edildi. Ümit Karan'ın, hangi ülkede ameliyat olacağı konusundaki karar bugün verilecek. Galatasaray'da sakat olan Abdullah ile annesinin ölümü nedeniyle ülkesinde bulunan Batista da forma giyemeyecek. 
   
   Rahatlığa dönüş    GALATASARAY, dün sabahki idmanla çalışmalarını tamamlayıp, öğleden sonra Gaziantep'e uçtu. Sarı - Kırmızılılar'ın daha önceki maçlarının aksine, takım elbise yerine, deplasmana spor kıyafetleriyle gitmeleri dikkat çekti. Kafile Gaziantep'te büyük coşkuyla karşılanırken, ilginin özellikle CSKA Sofya maçında gol atan Hakan Şükür ve Hasan Şaş üzerinde yoğunlaştığı gözlendi. 
   
   Mondragon'a özel    KOLOMBİYA Milli Takımı'na davet edilen Mondragon'un, Bursaspor maçında oynamasının tehlikeye girmesi yönetimi harekete geçirdi. Galatasaray, yetkililerle temasa geçerek, 20 Ağustos'ta ABD'de Slovakya ile yapılacak özel karşılaşma için kampa çağrılan Mondragon'un sadece maça çıkmasını istediler. Mondragon gittiği uçakla maçtan hemen sonra dönüp, Bursa'ya yetiştirilecek. 
   
   
</TEXT>
</DOC>
