<DOC>
<DOCNO> 189929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sonspo01.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi ve Daum 2-2 beraberliğe ne dediler.. 
</HEADLINE>
<TEXT>

     Bursaspor Teknik Direktörü Gheorghe Hagi, 2-2 sona eren maçta Fenerbahçe'den üstün oynadıklarını söyledi. Hagi, karşılaşmanın ardından düzenlediği basın toplantısında, çok iyi bir takım olmaya başladıklarını, güçlü rakipleri karşısında oyunun son 20 dakikası hariç üstün olduklarını belirterek, 5-6 net gollük pozisyondan da yararlanamadıklarını kaydetti. 
     ''Oyuncularımı kurtuluyorum'' diyen Rumen teknik adam, şöyle devam etti 
     ''Fenerbahçe'den üstündük. Son 2 dakikaya kadar öndeydik ama Galatasaray maçındaki şanssızlığı yaşadık ve 2 puan yitirdik. Yazık oldu. İyi oynadık ama daha hiçbir şey yapmadık. Sadece ne yapabileceğimizi gösterdik. Bu futbolumuzu devam ettirirsek, çok güçlü bir takım oluruz.'' 
     
     FENERBAHÇE CEPHESİ 
     Fenerbahçe Teknik Direktörü Christoph Daum, girdikleri gollük pozisyonları değerlendiremeyince, sahadan 1 puanla ayrılmak zorunda kaldıklarını kaydetti. 
     Bursaspor karşısında alınan sonucun kendisini hayal kırıklığına uğrattığını ifade eden Daum, ''Beraberliği, mağlubiyet gibi sayıyorum. Bir puan çok az. Girdiğimiz pozisyonları değerlendirebilseydik veya daha iyi yerlere pas verseydik, böyle bir sonuç yaşamazdık'' dedi. 
     Alman teknik adam, maçta takımda gördüğü tek pozitif tarafın, 2-1 yenik durumdayken rakibe baskı kurup beraberliği yakalamaları olduğunu anlattı. 
     Hakemin yönetimi ve Fenerbahçeli yöneticilerin tepkisiyle ilgili soru üzerine Daum, futbolcuların, teknik direktörlerin, yöneticilerin ve taraftarların maçın ardından kötü sonucun etkisiyle hakemi verdiği veya vermediği kararlardan dolayı eleştirdiğini dile getirerek, ''Eğer sonuç farklı olsaydı, bunları konuşmayacaktık. Ancak, yönetim kurulunun tepkisi iyi olur. Çünkü uygun zamanlarda uyarılarda bulunmak lazım. Umarım hakemler sezonun ilerleyen haftalarında dengeyi sağlar'' değerlendirmesinde bulundu. 
     Daum, maçın hakemi İsmet Arzuman'ın, maçın son bölümlerinde kendisine İngilizce bir şeyler söylediğini, ancak bunları açıklamayacağını sözlerine ekledi. 
     
</TEXT>
</DOC>
