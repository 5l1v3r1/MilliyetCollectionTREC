<DOC>
<DOCNO> 175085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sontur08.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisten şüpheli paket uyarısı "Bomba diye bağırmayın " 
</HEADLINE>
<TEXT>

     İstanbul Emniyet Müdürlüğü, şüpheli çanta, paket ve poşetle karşılaştıklarında nasıl davranmaları gerektiği konusunda vatandaşlara çeşitli önerilerde bulunuyor. 
     İstanbul Emniyet Müdürlüğü Terörle Mücadele Şubesi'nin web sayfasında yer alan önerilerde, şüphelenilen her türlü paket, çanta, poşet ve benzeri cisimlerde mutlaka bomba olabileceği ihtimalinin göz önünde tutulması istendi. 
     Bu tür olaylarda en arzu edilmeyen şeyin panik olduğu ifade edilerek, ''Şüphelenilen paketin bomba olabileceği düşünülerek gereksiz panik yaratıp istenmeyen yaralanmalara yol açabilirsiniz. Soğukkanlı, ancak temkinli hareket çevrenize güven verecektir'' denildi. 
     Şüpheli paket uzaktan kumandalı bir patlayıcı ise bomba düzeneğini harekete geçirecek olan teröristin kendince en uygun zamanı kollamak amacıyla bombayı bıraktığı yeri görebileceği bir mesafede bulunacağı kaydedilen önerilerde, ''Çevredeki kişileri iyi analiz ediniz'' tavsiyesi de yer aldı. 
     
     YEDİ ÖNEMLİ UYARI 
     Vatandaşların herhangi bir şüpheli paket, poşet ve çanta gibi cisimlerle karşılaşmaları halinde yapmaları gerekenler, şöyle sıralandı 
     - Bu tür şüpheli bir paket görüldüğünde, asla paniğe kapılmayınız. 'Bomba' diye bağırmayınız. 
     - Pakete dokunmayınız ve açıkta duran paketin ne tür bir patlayıcı düzeneğine sahip olduğu bilinmediğinden, yakınında veya çevresinde sigara ile dolaşmayınız. 
     - Üzerinden atlamayınız, başkalarının atlamasına izin vermeyiniz. 
     - Bomba veya şüpheli paket açık alanda ise çevresinden en az 100 metre, kapalı alanda ise mümkün olduğunca uzaklaşılmalıdır. 
     - Çevrede fotoğraf çekenler varsa, çekmemeleri konusunda uyarınız. Zira bazı bomba düzenekleri fotosellidir ve flaş etkisi patlamaya sebep olabilir. 
     - Bombalama eylemine müdahale uzmanlık ve özel cihazlar gerektirdiğinden, bomba imha ekipleri olay yerine gelinceye kadar hiç kimse şüpheli paket veya bombaya yaklaştırılmamalıdır. 
     - Patlamış bombaya ait iz ve delillerin kaybolmasını önlemek için, çevre kordon altına alınarak uzman personelin rahat çalışması sağlanmalıdır. 
     
</TEXT>
</DOC>
