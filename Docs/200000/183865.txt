<DOC>
<DOCNO> 183865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/yazar/toruner.html </URL>
<DATE> 2003/09/22/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Templeton ve başarı sırları 
</HEADLINE>
<TEXT>

   
   Birkaç gün önceki gazetelerin ekonomi sayfalarında "Templeton, Global'deki hissesini devretti" başlıklı bir haber vardı. Templeton, dünyada fon yönetimi yapan en büyük şirketlerden birisi. Kurucusu Sir John Templeton. Onun kurduğu para yönetim sistemi sayesinde, şimdiye kadar binlerce yatırımcı ihya oldu. 
   John Templeton, başarısının nedenini "kalbiyle ve ruhuyla" çalışması olarak gösteriyor. İşte, onun başarısının 10 anahtarı 
   1 Para işleriyle uğraşırken, ne iyimser ne de kötümser olun. Sadece, ümidini kaybetmemiş bir realist olmanız yeter. 
   2 Kendiniz ve sevdikleriniz için dualarınızı eksik etmeyin. Bu arada mali durumunuzun iyileşmesi için de dua etmekten kaçınmayın. 
   3 Borçlanmaktan olabildiğince kaçının. Ama, ister kişisel isterse kurum olarak borcunuz var diye, yatırımlarınızı durdurmaktan kaçınmayın. 
   4 Yumurtalarınızı hiçbir zaman aynı sepete koymayın. Değişik yerlere yatırım yapın. Yatırım çeşitliliğiniz arttıkça, yatırım güvenliğiniz artıyor demektir. 
   5 Para sadece parayı doğurmaz. Onun daha neler getirebileceğini, paranız arttıkça anlarsınız. 
   6 Para kazanmada, en büyük erdem sabırlı olmaktır. 
   7 Kazanmak istiyorsanız, yatırım yapacağınız alanı önceden bir güzel inceleyin. 
   8 Unutmayın ki, kendiniz için yaratacağınız servetin anahtarı, başkaları için servet yaratmaya çalışmaktır. 
   9 "Bir numara" olmakla uğraşmakla, "bir numara" olamazsınız. 
   10 Başarıyı sağlayan tek bir sihirli kelime vardır. O da "sevgi"dir. 
   Templeton, "para kötülüklerin kaynağı değildir" diyor. Öyle olsaydı, camiler, yardım kurumları ve kar amacı gütmeyen kuruluşlar hizmet yapmak için para toplamazlardı. Aslında, "para kazanma hırsı" da diğer konulardaki hırslar gibi sinirleri yıpratan bir durumdur. Ne "kuruşun hesabını yapmak"la ne de başkasının kazancına "kirli" gözüyle bakmakla zengin olunur. "Para yenmez veya mezara götürülmez" edebiyatı da aslında bir züğürt tesellisi. 
   Para gideceği yeri bilir ve onu çekenlere, cazibe yaratanlara yönelir. Dolayısıyla, para kazanmak için "çekici" olmanız gerekir. Ürettiğiniz mal veya servis, rakiplerinizinkilere göre daha cazip olmalıdır. Cazibe bazen kalite ile, bazen biçimle, bazen de fiyatla kazanılır. 
   Para konusunda bilinmesi gereken bir prensip daha var. Para kazanmanın "altın kuralı"nı unutmayın. Hile ile veya emek harcamadan elde edilen ya da "kısa yoldan" kazanılan paradan kaçınmak. 
   Kovalayandan, kaçılır 
   
      
   
</TEXT>
</DOC>
