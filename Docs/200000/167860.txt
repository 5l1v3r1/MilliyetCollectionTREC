<DOC>
<DOCNO> 167860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sonspo24.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Oğulcan dikkat çekiyor... 
</HEADLINE>
<TEXT>

     Yeni sezon hazırlıklarını sürdüren Fenerbahçe'nin bugünkü antrenmanındaki performansıyla gözdolduran Oğulcan'dan altyapı yöneticileri övgüyle bahsediyor. 
     Futbol Altyapı İcra Komitesi Başkanı Tahir Kıran, 17 yaşındaki futbolcuyu Kartalspor'dan transfer ettiklerini belirterek, ''Biz Oğulcan'ı takip ediyorduk. Transferi 1 ay önce bitirmiştik. Bu arada Trabzonspor devreye girdi, bizden daha fazla para verdi. Transferde biraz kaos yaşandı ama daha sonra Oğulcan bize geldi. Biz de A takıma verdik'' dedi. 
     Oğulcan'ın iyi bir futbolcu olduğunu anlatan Kıran, şöyle konuştu 
     ''Orta sahada ileriye dönük oynayan yetenekli bir oyuncu. Ancak daha çok genç. Havaya girmemesi lazım. Biz A takıma kaleci Bekir ile birlikte 8 genç gönderdik. Daum, '25 tane oyuncu tutacağım' diyor. Bunun 3'ü kaleci olacak. Alman teknik adam gençleri değerlendirip, beğendiklerini kadroya dahil edecek diğerleri yine PAF takıma gelecek.'' Fenerbahçe'nin altyapısının çok iyi çalıştığını, özellikle 14-16 yaş grubundaki çocukların çok yetenekli olduğunu vurgulayan Tahir Kıran, önümüzdeki sezonlarda altyapıdan birçok oyuncunun A takımına kazandırılacağını söyledi. 
     
     TURAN ''OĞULCAN'IN GERÇEK İSMİ OLCAN'' 
     Altyapı Genel Koordinatörü Cemil Turan, arkadaşları tarafından Oğulcan olarak çağırılan genç futbolcunun nufüs cüzdanındaki isminin Olcan Adın olduğunu açıkladı. 
     Turan, genç futbolcunun orta sahada sol içte hücuma dönük oynadığını ifade ederek, ''Genç Milli Takımı'nda da forma giyen Oğulcan, çok koşan ve mücadele eden bir futbolcu. Bize faydalı olacağına inanıyorum'' dedi. 
     Cemil Turan, PAF takımına ayrıca İstanbulspor'dan genç futbolcular İskender, Onur, Gökhan ve Erdem'in transfer edildiğini söyledi. 
     Bu arada, PAF takımından Metekan Yılmaz'ın Sakaryaspor'a transfer olduğu öğrenildi. 
     Diğer yandan, antrenör İsmail Kartal yönetiminde yeni sezon hazırlıklarını sürdüren PAF takımının, A takım gibi günde 3 idman yaptığı bildirildi. 
     
</TEXT>
</DOC>
