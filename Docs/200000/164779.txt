<DOC>
<DOCNO> 164779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sonspo20.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor'un yeni hocası Hüseyin Kalpar... 
</HEADLINE>
<TEXT>

     Bu yıl İkinci Futbol Ligi A Kategorisi'nde mücadele edecek Kocaelispor'da, teknik direktör Hüseyin Kalpar ile 1 yıllık sözleşme imzalandı. 
     KEV Sefa Sirmen Tesisleri'ndeki imza törenine Çevre ve Orman Bakanı Osman Pepe de katıldı. 
     Pepe, Kalpar'ın hayırlı olmasını diledikten sonra Kocaelispor'un köklü takım olduğunu ve lig tarihinde önemli başarılar elde ettğini söyledi. Geçen yıl Türkiye Kupası alan ve Avrupa'da oynayan Kocaelispor'un bu yıl ''yol kazasına uğradığını'' belirten Pepe, şunları kaydetti 
     ''Yiğit düştüğü yerden kalkar, herkes üzerine düşen görevi yaparak Kocaelispor'u geldiği yere çıkarmak zorunda. Ben de bu yükü kaldırmak için üzerime düşeni yapacağım. Bizim geleneklerimizde zor günlerde yardım etmek vardır. Ben de bu kötü günlerde desteğimi sürdüreceğim.'' Kocaelispor Kulübü ve İzmit Büyükşehir Belediye Başkanı Hikmet Erenkaya da, kentin simgesi olan Kocaelispor'a Pepe'nin destek vermesinden duyduğu mutluluğu ifade ederek, ''Buradan Kocaelispor'un bu duruma bir daha düşmeyeceği müjdesini vermek istiyorum. Hüseyin Kalpar'ın da başarılı olacağına ve yeniden süper lige çıkacağımıza inanıyorum'' diye konuştu. 
     Hüseyin Kalpar da, takımı süper lige çıkarmak için elinden geleni yapacağını belirtti. 
     Daha sonra Kalpar, kendisini 1 yıllığına Kocaelispor'a bağlayan sözleşmeyi imzaladı. 
     İmza töreninin ardından Kocaelisporlu yöneticiler Pepe ile birlikte yemek yedi. 
     
</TEXT>
</DOC>
