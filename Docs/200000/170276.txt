<DOC>
<DOCNO> 170276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sontur17.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarılıktan hastaneye yattı, kolu kırık çıktı... 
</HEADLINE>
<TEXT>

     Bursa'da ''fizyolojik sarılık'' teşhisiyle Çocuk Hastanesi'ne yatırılan 15 günlük bebeğin, iki gün sonra hastaneden kolu kırık taburcu edildi. 
     Dilek-Nihat Erken çiftinin Zübeyde Hanım Doğumevi'nde 15 gün önce dünyaya gelen, Duygu adını verdikleri bebekleri, doğumdan sonra çıkan fizyolojik sarılığının geçmemesi üzerine 4 gün önce Bursa Çocuk Hastanesi'ne yatırıldı. 
     Hastanenin refakatçi kabul etmemesi üzerine bebeklerini ''Yenidoğan Ünitesi''ne yatırdıktan sonra evlerine dönen Erken çifti, doktorun ''2 gün yatması yeterli'' şeklindeki sözleri üzerine dün bebeklerini çıkarmak için hastaneye gitti. Çifte önce bebeğin bir gün daha hastanede kalması gerektiğini bildiren hastane yetkilileri, ailenin ısrarı üzerine Duygu'nun sol kolunun dirsek üzerinden kırık olduğunu, bu yüzden tedavi edilmesi gerektiğini söylediler. 
     
     SAVCILIĞA SUÇ DUYURUSUNDA BULUNDU 
     Bebeğinin kolunun kırıldığını öğrenince şaşkına dönen Nihat Erken, bugün Bursa Cumhuriyet Başsavcılığı'na, hastane hakkında suç duyurusunda bulundu. 
     Bu arada, ambulansla Bursa Devlet Hastanesi'ne götürülen minik Duygu, sol kolu alçıya alındıktan sonra ailesine teslim edildi. 
     Hastane Başhekim Vekili Dr. Bülent Demirbağ, binlerce çocuğu tedavi ettikleri hastanede bugüne kadar böyle bir olayın yaşanmadığını bildirdi. 
     Bebeklerde metabolik kemik hastalıklarının bu tür kırıklara neden olabileceğini anlatan Dr. Demirbağ, ayrıca doğum sırasında kemiklerde kendiliğinden ya da zor doğuma bağlı olarak ''yeşil ağaç kırığı'' olarak adlandırılan hafif yumuşama görülebileceğini söyledi. 
     
     İDARİ SORUŞTURMA BAŞLATILDI 
     Bebeğe serum takılırken ya da bir başka hareket nedeniyle yumuşak kemiğin kırılabileceğine işaret eden Dr. Demirbağ, bu konuda idari soruşturma açacaklarını belirterek, şunları söyledi 
     ''Böyle bir olayda kasıt ya da art niyet olamaz. Ben de bir baba olarak bebeği o şekilde görünce içim yandı. Olayın nasıl olduğunu henüz bilmiyoruz ama araştırıyoruz. Bu konuda idari soruşturma başlattık. Ortopedi uzmanlarının görüşlerini alacağız.'' Baba Nihat Erken ise çocuklarını hastaneye yatırdıklarında sarılık dışında hiçbir sorununun bulunmadığını, doğumdan sonra bebeklerini muayene eden Zübeyde Hanım Doğumevi çocuk uzmanının ''sağlam raporu'' verdiğini savundu. 
     Bebeğinin acı çekmesine dayanamadığını kaydeden Erken, ''Bebeğimizin kolu hastanede kırıldı. Olayın nasıl ve kim tarafından yapıldığı ortaya çıkarılmalı ve cezalandırılmalı'' dedi. 
     
</TEXT>
</DOC>
