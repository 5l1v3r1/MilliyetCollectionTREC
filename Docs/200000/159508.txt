<DOC>
<DOCNO> 159508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sonspo07.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Yılmaz'ın idolü Hakan Şükür... 
</HEADLINE>
<TEXT>

     Trabzonspor'un golcü oyuncusu Mehmet Yılmaz, kendine Hakan Şükür'ü örnek aldığını söyledi. 
     Bordo-mavili futbolcular Fatih ve Hüseyin ile birlikte Karadeniz Teknik Üniversitesi Orman Fakültesi'nce düzenlenen gecede öğrencilerin sorularını yanıtlayan Mehmet Yılmaz, Hakan Şükür'ün Türk futbol tarihinin en önemli golcülerinden biri olduğunu belirterek, şöyle konuştu 
     ''Hakan Şükür'ü örnek alıyorum. Çünkü Hakan Şükür, kişiliği ve futboluylu bir bütünlük sağlıyor. Benim için de önemli olan bu bütünlüğün sağlanması. İnşallah ben de Hakan Şükür gibi bir futbolcu olurum. Önümde bunu gerçekleştirmek için bir zaman var.'' Mehmet Yılmaz, Trabzonspor'da mutlu olduğunu ve kalmak istediğini de ifade ederek, ''Bence bir futbolcu takımda huzurluysa, fiyat bakımından da büyük bir uçukluk yoksa takımında kalmalı. Eğer böyle bir durumda kalmazsa yanlış yapmış olur'' diye konuştu. 
     
     FATİH'E AVRUPA'DAN ÖNERİLER VAR 
     Trabzonspor'un takım kaptanı Fatih Tekke de, kendisine İspanya ve Almanya'dan transfer önerileri geldiğini söyledi. 
     Fatih, takımla sözleşmesinin sürdüğünü de dile getirerek, ''Bu teklifler, bana menajer aracılığıyla geliyor. Ancak böyle bir durumda kulübümle görüşülmeli'' dedi. 
     Trabzonspor'un 19 yıldır şampiyonluk özlemi çektiğini de ifade eden Fatih, ''Gelecek yıl ilk olarak bu özlemi dindirmeye çalışacağız. Avrupa kupalarında da başarılı olacağımıza inanıyoruz. Çünkü yurtdışında taraftar bazında büyük bir potansiyelimiz de var. Bu da bizim için bir avantaj'' diye konuştu. 
     Gece sonunda Trabzonspor Teknik Direktörü Samet Aybaba'ya ödül verilirken Aybaba, ''Bu yıl futbolda altın yılımı yaşıyorum. Memleketimin takımı Osmaniyespor şampiyon oldu. Tuttuğum takım Beşiktaş şampiyon oldu. Çalıştırdığım Trabzonspor da kupa şampiyonu oldu'' dedi. 
     
</TEXT>
</DOC>
