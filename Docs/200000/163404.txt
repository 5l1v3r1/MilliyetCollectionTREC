<DOC>
<DOCNO> 163404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/spor/spo15.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Gazeteciler kapıştı      SLOVENYA'DA yapılan Avrupa Sutopu Şampiyonası final maçından sonra olaylar çıktı. Sırbistan Karadağ'ın Hırvatistan'ı 9 - 8 mağlup ettiği maçtan sonra Hırvat ve Sırp gazeteciler VIP tribününde tekme tokat kavga ettiler. Maç sonrasında Hırvat seyircilerin Sırbistan Karadağ bayrağı yakmasıyla iyice gerilen ortamı yatıştırmakta polis zorluk çekti. 
     
Şampiyon Türkiye      FRANSA'NIN Strasbourg şehrinde düzenlenen Avrupa Birliği Boks Şampiyonası'nda Türkiye şampiyonluğa ulaştı. Tarihte ilk kez düzenlenen yarışmada Abdülkadir Koçak, Selçuk Aydın, Bülent Ulusoy, Serdar Üstünel, Yıldırım Tarhan altın madalya aldı. Ahmet Turan ve Ahmet Aksu ise gümüş madalyanın sahibi oldu. Boks Federasyonu Başkanı Caner Doğaneli, "Artık Türk sporu Avrupa Birliği'ndedir" dedi. 
     
Urkal unvanını korudu      AVRUPA Hafif Sıklet Boks Şampiyonu Oktay Urkal, Kuzey İrlandalı rakibi Eamonn Magee'yi yenerek unvanını korudu. Magdeburg'daki maçta rakibini sayıyla yenen Urkal, böylece bugüne kadar yaptığı 34 profesyonel karşılaşmada 33. galibiyetini elde etmiş oldu. 
     
Sevinemediler      ATAKÖY Yüzme Havuzu'na hırsız dadandı. Türkiye Yıldızlar Sutopu Birinciliği'nde şampiyon olan İYİK'in soyunma odasına giren hırsız, sevinçleri yarım bıraktı. Eşyalarının çalındığını söyleyen yönetici Ahmet İlhan, bu olayların sık sık yaşandığını belirterek tepki gösterdi. Salon Müdürü İsmail Hakkı Hacıahmetoğlu da, oyuncuların bulunduğu yere güvenlik sokmadıklarını belirtip, suçluyu kendi aralarında aramaları gerektiğini bildirdi. 
     
Karşıyaka Avrupa'da yok      KARŞIYAKA, maddi imkansızlıklar nedeniyle basketbolda Avrupa Kupası'na katılmayacağını açıkladı. Başkan Cenk Karace, geçen yıl oynadıkları Champions Cup'un kendilerine 220 milyar liraya malolduğunu belirterek, "Bu tür organizasyonlar bizim için mali külfetten başka bir şey değil" dedi. 
     
Keskin üstünlüğü      ESKİŞEHİR'DE yapılan Double - Skeet Atıcılık Türkiye Şampiyonası'nda, büyük erkeklerde Atabeg Keskin, bayanlarda ise Nihan Güner birinci oldu. İstanbul İstinye Atış Poligonu'nda yapılan Türkiye Şampiyonası Skeet Yarışları'nda ise büyük erkeklerde Sami Alemdar ilk sırayı aldı. 
     
Atay rakipsiz      YUNANİSTAN'IN Serret pistinde koşulan Renault Clio Cup'ın 4. ayağını 23.13.322'lik derecesiyle Ahmet Atay kazandı. Türk - Yunan dostluğunu pekiştirmek amacıyla yapılan yarışta birinci olan Atay puanını 75'e çıkararak genel klasmandaki liderliğini sürdürdü. İkinciliği Selim Erol, üçüncülüğü Mehmet Zeytinoğlu elde ederken Kenan Doğulu yarışı 8. bitirdi. Clio Cup'ın bir sonraki ayağı 6 - 7 Eylül tarihlerinde İzmit Körfez pistinde yapılacak. 
     

</TEXT>
</DOC>
