<DOC>
<DOCNO> 161336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/ekonomi/eko05.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Aria’nın parasıyla iç borç ödenmiş 
</HEADLINE>
<TEXT>

Hazine eski Müsteşarı Demiralp, dalgalı kura geçiş sürecinde 3.9 katrilyonluk itfanın Aria’dan gelen parayla yapılabildiğini söyledi 
     ANKARA Milliyet 

     TBMM Yolsuzluk Komisyonu dün Ziraat Bankası eski Genel Müdürü, Hazine eski Müsteşarı Selçuk Demiralp’i dinledi. Yaklaşık dört buçuk saat süren toplantıda Demiralp’e özellikle kasım ve şubat krizlerinin perde arkası soruldu. 
     Edinilen bilgiye göre Demiralp, piyasa yapıcı bankaların krize denk gelen dönemde Hazine itfası çerçevesinde taahhütte bulunduğunu ancak bu taahhütlerini yerine getirmediğini bildirdi. Komisyon üyelerinin, Merkez Bankası’nın dalgalı kura geçme sürecinde neden gecikildiği yolundaki soruları karşısında Demiralp, "Ben o sırada itfa ile uğraşıyordum" dedi. Demiralp, Hazine’nin bu durumu nasıl aştığı, 3.9 katrilyon liralık iç borç ödemesini nasıl karşıladığı yolundaki soruyu ise, İş - TİM’in kazandığı üçüncü GSM ihalesinin gelirini kastederek "Aria’nın parası vardı, onu kullandık" diye yanıt verdi. 
     Aria 2 milyar 525 milyon dolarlık ihale bedelinin 500 milyon dolarlık ilk taksidini 13 Kasım 2000’de, 2 milyar 25 milyon dolarlık ikinci taksidini ise 13 Şubat 2001’de ödemişti. Dalgalı kura ise 22 Şubat 2001’de geçilmişti. 
     
     Batıklarda geç kalınmadı’ 
     Komisyon ayrıca kütlü pamuk ödemesi karşılığında Ziraat Bankası’ndan yapılan ödemenin, yüksek faizle yıllar içinde görev zararı olarak gösterildiğini, bunun içine faaliyet zararlarının da dahil edilip edilmediği üzerinde durdu. Komisyon, bankaların batması sürecinde, yeminli banka murakıpları ve YDK raporlarına rağmen müdahalede geç kalınıp kalınmadığını sorarken, Demiralp, "geç kalınmadığını, zamanında müdahale edildiğini" ifade etti. 
     

</TEXT>
</DOC>
