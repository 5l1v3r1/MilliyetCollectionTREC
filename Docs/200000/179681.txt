<DOC>
<DOCNO> 179681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/spor/bbas.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Boş dönmeyin çocuklar 
</HEADLINE>
<TEXT>

   12 Dev Adam, bugün İsveç'e uçacak, Avrupa Şampiyonası'nın başlayacağı 5 Eylül'e kadar burada kamp kuracak. A Milli Takımımız zorlu gruptaki ilk sınavını ise Ukrayna ile yapacak 
   
   A Milli Basketbol Takımımız, 2003 Avrupa Şampiyonası'na katılmak üzere bugün İsveç'in Boras kentine gidecek. 5 - 14 Eylül tarihleri arasında düzenlenecek olan dev turnuvada şampiyonluk mücadelesi verecek olan Ay-Yıldızlı ekibimiz, bugün saat 13.00'te THY'nin özel uçağıyla İsveç'e hareket edecek. Fatih Solak'ın çıkarılmasıyla 12 kişi kalan 12 Dev Adam, turnuvanın başlayacağı cuma gününe kadar, grup maçlarını oynayacağı Boras'ta kamp yapacak. 
   AY-Yıldızlı ekibimiz, ilk sınavını 5 Eylül'de TSİ 19.00'da Ukrayna'ya karşı verecek. 6 Eylül'de TSİ 22.00'de Yunanistan ile karşılaşacak olan millilerimiz, 7 Eylül'de son grup maçını TSİ 19.15'te Hırvatistan ile yapacak. Basketbol Milli Takımımız, grupta ilk sırayı alırsa, direkt çeyrek finale kalacak. İkinci ya da üçüncü olması durumunda baraj maçı oynayacak, sonunculuk halinde ise elenecek. 
   
   Yunan alarmı    6 Eylül'de Yunanistan ile karşılaşacak olan A Milli Takımımız'da alarm. Menajer Doğan Hakyemez, Yunanlılar'ın şimdiden maçın tüm biletlerine talip olduğunu belirterek saldırganlıklarının da tehlike arz ettiğini ifade etti. Hakyemez bunun üzerine federasyon yetkililerinin harekete geçtiğini belirterek, "Maçlarımızı Stockholm ya da Göteborg'da oynamak için başvurduk, aksi taktirde Türk seyircilere de bilet bulunabilmesini istedik. Ayrıca geçmişte Beşiktaş ve Efes'in Aris ile oynadığı maçlarda çıkan olayları da hatırlattık." dedi. 
   
   
   Potada işbirliği    AHMET DEMİRTAŞ 

   
   BASKETBOLDA Ülker, 2. Lig'de yer alan Yeşilyurt ile iki yıllık işbirliği anlaşması yaptı. Buna göre Ülker altyapısında yetişen, ancak A takımda oynama fırsatı bulamayan oyuncular Yeşilyurt'ta forma giyecek. Turuncu - Yeşilliler, basketbolda her konuda Yeşilyurt'a destek olacak. 
   
</TEXT>
</DOC>
