<DOC>
<DOCNO> 179555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sonspo05.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
"Rüya Takım-6" Arjantin'e finalde 33 sayı fark attı... 
</HEADLINE>
<TEXT>

     Basketbolda Olimpiyat Oyunları Amerika kıtası elemelerinde, ABD birinciliği kazandı. 
     Geçen yılki Dünya Şampiyonası'nda alınan düş kırıklığı sonuçlardan sonra Olimpiyat Oyunları için işi sıkı tutan ve NBA Ligi oyuncularından oldukça güçlü bir kadro oluşturan ABD, elemelerin final mücadelesinde, geçen yıl Dünya Şampiyonası'nda yenildiği dünya ikincisi Arjantin'i 106-73 yenerek zirvede yer aldı. 
     Porto Riko'nun başkenti San Juan'daki maçta, ''Rüya Takım-6'' olarak nitelendirilen ABD'de, 6 oyuncu çift haneli sayı üretirken, geçen sezon NBA Ligi'nde ''en değerli oyuncu'' seçilen Tim Duncan, 23 sayı, 14 ribaunt ve 4 asist, Ray Allen 13 sayı, Tracy McGrady, 12 sayı ve 6 ribaunt, Vince Carter ve Jermaine O'Neal 12'şer sayı, Mike Bibby de 11 sayı ve 7 ribauntla takımlarını galibiyete taşıdı. 
     Elemelerde de rakibine yenilen Arjantin'de ise NBA oyuncusu Ginobili ve Victoriano, 16'şar sayı ve 4'er asist, Oberto da 14 sayı ve 4 ribauntla oynadı. 
     Diğer maçta ise evsahibi Porto Riko, Kanada'yı 79-66 yenerek üçüncülüğü elde ederken, ABD ve Arjantin ile birlikte 2004 Atina Olimpiyat Oyunları'na katılma hakkını elde etti. 
     Evsahibi ekibin 40 yaşındaki pivotu Jose Ortiz, 21 sayı, 10 ribaunt, 10 asist, 8 blok ve 3 top çalmalık mükemmel performansıyla ''triple double'' yaparken, galibiyette de başrolü oynadı. 
     Porto Riko'da ayrıca Ayuso, 16 sayı ve 4 ribaunt, Santiago da 15 sayı, 11 ribaunt ve 6 asistle galibiyete büyük katkı yaptı. 
     Kanada'da ise NBA oyuncusu Steve Nash, düş kırıklığı yaratarak 12'de 3 şut isabetiyle oynadı ve 10 sayı, 4 ribaunt ve 7 asistle maçı tamamladı. 
     
</TEXT>
</DOC>
