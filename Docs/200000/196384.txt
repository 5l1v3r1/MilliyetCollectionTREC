<DOC>
<DOCNO> 196384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sonspo13.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Kayıhan resmen Bursaspor'da... 
</HEADLINE>
<TEXT>

     Bursaspor, sürpriz bir kararla istifa eden Gheorghe Hagi'nin yerine, teknik direktör Ümit Kayıhan ile 1.5 yıllığına anlaştı. 
     Vakıfköy Orhan Özselek Sosyal Tesisleri'nde düzenlenen, Kulüp Başkanı Fikret Üstenci, teknik asbaşkanlar Nurettin Karayaka ve Erhan Akbaş'ın hazır bulunduğu törende, Ümit Kayıhan, kendisini yeşil-beyazlı renklere bağlayan sözleşmeyi imzaladı. 
     Fikret Üstenci, Kayıhan'ın kariyerini ispatlamış, çok iyi bir teknik direktör olduğunu belirterek, ''Hagi'nin ayrılmasına üzüldük ama hayat devam ediyor. Ümit Kayıhan, çok iyi bir teknik direktör. Onun yönetiminde Bursaspor'un çıkışa geçeceğine inanıyorum'' dedi. 
     Ümit Kayıhan da Bursaspor'un, Türkiye'de ses getiren, Avrupa'da mücadele etmiş, dünyanın en iyi teknik direktörleriyle çalışmış çok büyük bir camia olduğunu belirterek, ''Herkes Bursaspor'da çalışamaz. Bana verilen bu görevi en iyi şekilde yerine getirmek için elimden gelen çabayı göstereceğim'' diye konuştu. 
     Bursaspor'un bulunduğu yeri hak etmediğini, kadro kalitesinin daha yukarıları yakalayacak güçte olduğunu anlatan Kayıhan, şunları söyledi 
     ''Bursaspor, şu anda puan olarak iyi durumda değil. Art arda alınacak 2 galibiyet, motivasyonu, futbolcuların kendilerine olan güvenini yerine getirecektir. Hagi iyi bir futbolcuydu, ama bu teknik direktörlüğünün de başarılı olacağı anlamına gelmez. 12 yıldır teknik direktörlük yapıyorum, kendimi ispatladım. Bursaspor'a kariyerime kariyer katmak için geldim. Daha sonraki hedefim büyük kulüpler değil Avrupa'ya gitmek.'' 
     
</TEXT>
</DOC>
