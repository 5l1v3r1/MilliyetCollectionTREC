<DOC>
<DOCNO> 178165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/yazar/dundar.html </URL>
<DATE> 2003/08/26/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Edelman mı, Süpermen mi 
</HEADLINE>
<TEXT>

   
   Bir foto muhabiri hikayesi anlatılırdı eskiden... Basın tarihinin en iyi yangın fotoğraflarını o çekmiş. Nerede bir yangın varsa makinesiyle oradaymış. İlk kıvılcımlar, alevlerin yükselişi, yaralılar, hep onun objektifindeymiş. O fotoğraflarla nice ödüller almış. 
   Sonunda kıskanç meslektaşları, bu başarının sırrını araştırmaya koyulmuşlar. Ve gerçek ortaya çıkmış 
   Meğer yangınları bizim gazeteci çıkarırmış. 
   
   ABD'nin yeni Türkiye Büyükelçisi Eric Edelman'ın yaşamı "İnşallah böyle değildir" dedirtiyor. 
   İnternette haftalardır dolaşan biyografisi yalanlanmadı da, basına da pek yansımadı. 
   Oysa çok ilginç çünkü Edelman nereye gitse adeta facianın başkenti orası... Adımını attığı yer, birbirine giriyor ne hikmetse... 
   Ukrayna kökenli Yahudi bir ailenin çocuğu olarak 1952'de Ohio'da doğmuş Eric Edelman... Annesi, İstanbul Yahudilerinden... 
   1972'de Cornell Üniversitesi Tarih ve Kamu Yönetimi bölümünden mezun olmuş. 
   1981'de Yale'de diplomasi tarihi doktorası yapmış. 
   Ve 80'li yıllarla birlikte maceralı "iş hayatı" başlamış. 
   
   1980 - 81... 
   İlk görev yeri, Batı Şeria ve Gazze... 
   Musevi diplomat, bölgeye özerklik tanınması için görüşmeler yapan ABD heyetinde... 
   Görüşmelerin başlamasından birkaç hafta sonra İsrail, Kudüs'ü başkent ilan etmeye kalkışıyor, barış görüşmeleri kesiliyor ve bölge karışıyor. 
   1981 - 82... 
   Edelman, ABD Dışişleri Bakanlığı Operasyonlar Dairesi'nde... 
   1982 - 84... 
   Şahinler dönemi... Reagan Başkan, Schultz Dışişleri Bakanı, Edelman bakanın özel danışmanı... 
   1984 - 86 
   Edelman'ın yeni görev yeri Dışişleri Bakanlığı Sovyetler Bürosu... Moskova'da çöküş çanlarının çalmaya başladığı dönem... 
   1987 - 89 
   Edelman, ABD'nin Moskova Büyükelçiliği'nde dış politika şefi... Orada Sovyetler'in çöküşüne tanıklık ediyor. 
   1989 - 90 
   Dışişleri Bakanlığı Avrupa İşleri Masası'nda Doğu Avrupa ülkeleriyle ilgilenen birimi yönetiyor Edelman... O dönem Berlin duvarı yıkılıyor, iki Almanya birleşiyor. 
   1990 - 93... 
   Edelman, Pentagon'da Sovyetler ve Doğu Avrupa ülkeleri uzmanı olarak görevlendiriliyor. Orada da Varşova Paktı'nın ve Sovyetler Birliği'nin dağılışını izlemek kısmet oluyor. 
   1993... 
   ABD Dışişleri Bakanlığı yeni bağımsız devletler sorumlusu... Özel ilgi alanı Çekoslovakya... Bu dönemde Çekoslovakya, Çek Cumhuriyeti ve Slovakya olarak ikiye bölünüyor. Edelman 1994'ten 1996'ya kadar ABD'nin Çek Cumhuriyeti Büyükelçiliği'nde müsteşar olarak görev yapıyor. 
   Ve Dışişleri Bakanlığı "Büyük Onur Ödülü"nü alıyor. 
   
   Ve 2000'ler... 
   Eric Edelman, ABD Başkan Yardımcısı şahin Dick Cheney'in ulusal güvenlik şefi... 11 Eylül saldırıları, Afganistan operasyonu ve ikinci Irak savaşıyla ilgileniyor. Ve bu sicille ABD'nin Ankara Büyükelçiliği'ne atanıyor. 
   İlkbaharda Türkçe derslerine başlıyor, karşılamaya gelenleri Türkçe selamlıyor. 
   Biz de Türk - Amerikan ilişkilerinin en belalı döneminde ve Türkiye'yi Irak batağına çekecek provokasyonların başladığı şu günlerde kendisine "Hoş geldin" derken, Ankara misyonunun 3 yıl sonra sicilinde ve Türkiye tarihinde nasıl yer alacağını büyük merakla bekliyoruz. 
   Haydi hayırlısı .. 
   
      
   
</TEXT>
</DOC>
