<DOC>
<DOCNO> 189232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/yazar/tamer.html </URL>
<DATE> 2003/10/17/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
AB üyeliği için deli aşık gibiyiz 
</HEADLINE>
<TEXT>

   Prof. Bayar'a göre tam üyelik için müzakere tarihi alırsak halimiz harap. Zira ne müzakereci kadromuz var, ne de müzakere dosyalarımız 
      TÜSİAD ve KalDer'in düzenledikleri Kalite Kongresi'ne bu yıl epey zaman ayırdım. Bir oturumdan diğerine koşuşturdum. Dikkatimi çeken husus, katılımcılar teknik oturumlara yoğun ilgi gösterirken, "Avrupa Birliği ve Dünya Liderliği" başlıklı ana temayla ilgili oturumların gölgede kalmasıydı. Oysa gerek yurtdışından davet edilenler gerekse Türk konuşmacılar, geleceğe dönük fikir sıçramaları yaptırabilecek, zengin içerikli farklı perspektifler koydular önümüze. 
   
   Merdivenlere taşan ilgi 
   Beni en şaşırtan, Lütfi Kırdar'ın en üst katında, Marmara Salonu'ndaki oturumun yarısında çıktığımda gördüğüm manzaraydı. Merdivenlerden inmem mümkün değildi, çünkü insanlar o geniş merdivenlere baştan sona oturmuşlar, hoparlörlerle salondan dışarı verilmekte olan konuşmayı dinliyorlar ve not alıyorlardı. Neredeyse demir trabzanlardan kayarak zar zor bir kat indiğimde bir de baktım ki yayın, koca bir ekranla salonun dışından da izlenebiliyor. Zaten salonun önündeki büyük boşlukta da dipdipe sandalyeler dizilmiş ve tümü dolu. Etraflarında da ayakta akıl almaz bir kalabalık 
   
   6 Sigma çok popüler 
   Biraz kulak kabarttım. Konu 6 Sigma uygulamaları. İlk fırsat bulduğumda, oturumu yöneten dostum Borusan Holding Genel Müdürü Ag h Uğur'dan toplantının ayrıntılarını öğreneceğim. Belki sizlere de aktarırım. Hatta Milliyet okurunun ilgisi de Kalite Kongresi'nin katılımcısınınki gibiyse, bakarsınız "Tasarımda 6 Sigma Karmaşıklık oturumunun ayrıntılarını bile sizler için öğrenebilirim. Ama öncelikle kendi katıldığım oturumlarda önemli bulduğum noktaları sizlere aktarmak istiyorum. 
   
   Deli aşık benzetmesi 
   Bana göre Kalite Kongresi'nin en parlak konuşmacılarından biri, Brüksel Özgür Üniversitesi Uygulamalı Ekonomi Bölümü öğretim üyesi Prof. Ali Bayar'dı. Brüksel'de yaşayan ve AB konusunda danışmanlık da yapan Prof. Bayar, Türkiye'nin son dönemde AB ile ilgili rotasını nihayet çizebilmiş olmasından memnun, ancak sadece müzakere tarihine odaklanılmış olmasını çok sakıncalı buluyor. Ve bu bağlamda AB üyeliği konusundaki son ruh halimizi, evi - barkı olmadığı halde ille de hemen evleneceğim diye tutturan, evlenecek olsa sokakta ya da çadırda yatması gerekecek "Deli aşık"a benzetiyor. 
   
   Müzakereci kadro yok 
   Prof. Bayar'a göre Türkiye'de şu andaki hava, "Sanki 2004 sonu için müzakere tarihini alabilirsek iş bitecek gibi " Oysa şimdiden çok iyi hazırlanmış olmamız gerek ki, müzakereler sırasında AB'ye yol boyunca Türkiye'nin zararına olacak, gereksiz ödünler vermeyelim. 
   AB ile müzakerelerin son derecede çetrefil ve ancak iyi yetiştirilmiş soğukkanlı bir kadroyla sürdürülmesi gerektiği konusunda herkes hem fikir. Dolayısıyla Prof. Bayar'ın "Maalesef müzakereci kadromuz yok" uyarısını derhal çok ciddiye almamız ve "zararın neresinden dönülse k rdır" diyerek, kadrolarımızı yetiştirmeye ve dosyalarımızı hazırlamaya ağırlık vermemiz gerek. 
   
      
   
</TEXT>
</DOC>
