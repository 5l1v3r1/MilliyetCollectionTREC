<DOC>
<DOCNO> 184751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sondun03.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Türkiye asker göndermese de PKK ile mücadele edilmeli 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye Irak'a asker gönderse de göndermese de ABD'den PKK-Kadek konusunda gerekeni yapmasını beklediklerini söyledi. 
     BM'nin 58. Genel Kurul toplantılarına katılmak üzere New York'ta bulunan Dışişleri Bakanı Gül, ''Foreign Policy Association'' kuruluşu tarafından düzenlenen ''World Leadership Forum''da bir konuşma yaptı ve soruları yanıtladı. 
     Gül, konuşmasının sonunda bir soru üzerine, Türkiye, Irak asker gönderme kararı alsa da almasa da PKK-Kadek'i terör örgütleri listesine alan ABD'nin bu örgütle mücadele etmesi gerektiğini belirtti. 
     
     IRAK'TA DEMOKRASİ ÖNCELİK 

     Irak'ta halkın eski yönetimden dolayı çok acı çektiğini anlatan Dışişleri Bakanı Gül, önemli olanın bu ülkede demokrasinin oluşması ve yakında seçimle gelen bir hükümetin kurulması olduğunu kaydetti. Irak'a Türkiye'nin büyük yardımı olduğunu ve Türkiye'nin bu konuda ABD ile birlikte çalıştığını ifade eden Gül, Irak'a insani yardımın ve Amerikan askerlerine lojistik desteğin büyük bölümünün Türkiye'den gittiğini bildirdi. 
     Gül, Türkiye ile ABD arasında kısa süre önce imzalanan 8,5 milyar dolarlık kredi anlaşmasını bu çerçevede değerlendirmek gerektiğini belirterek, ABD'nin Irak krizinden etkilenen ve işbirliği yapan ülkelere yardım etmek istediğini kaydetti. 
     
     REFORMLAR 

     Dışişleri Bakanı ve Başbakan Yardımcısı Gül, Türkiye'de ekonomik ve siyasi reformların memnuniyet yarattığını söyleyerek, ekonomik göstergelerin iyi olduğunu bildirdi. 
     Gül, bir soru üzerine, Türkiye'nin laik bir Müslüman ülke olduğunu ifade ederek, din ve ifade özgürlüğünün önemine işaret etti. 
     Kendilerinin hükümet olmalarının ardından siyasi ve ekonomik alandaki reform paketleriyle bazı çevreleri şaşırttıklarını kaydeden Gül, öncelikle hedeflerinin AB'ye üye olmak olduğunu vurguladı. 
     
     ''ABD İLE DOSTLUK ÇOK ESKİ'' 

     Bakan Gül, sorulara yanıt verirken, ABD ile Türkiye'nin uzun yıllara dayanan dostluğu bulunduğunu ve bunun unutulmayacağını belirterek, Türk ve Amerikan askerlerinin, Kore'de omuz omuza savaştıklarını, Bosna, Kosova, Afganistan'da birlikte görev yaptıklarını söyledi. 
     Türkiye'nin komşularıyla ilişkilerinin son derece iyi durumda olduğunu kaydeden Gül, Ermenistan'la ilişkiler konusunda da Türkiye'nin Ermeni-Azeri sorununda katalizör rolü oynamaya hazırlandığını belirtti. 
     
</TEXT>
</DOC>
