<DOC>
<DOCNO> 164624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/sontur13.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş'ten TİSK Genel Başkanı Baydur'a yanıt... 
</HEADLINE>
<TEXT>

     Türk-İş Genel Başkanı Salih Kılıç, TİSK Başkanı Refik Baydur'un ''Devlet işçisine eksi zam bile olur'' şeklindeki açıklamasının şık olmadığını belirterek, fedakarlığı işçinin yanı sıra Baydur'un temsil ettiği kesimin de yapmasını istedi. 
     Salih Kılıç TİSK Başkanı Baydur'un özel sektör temsilcisi olduğunu ve kamu kesimi işçi ücretleri hakkında görüş belirtmesini doğru bulmadığını vurgulayarak, ''Sayın Baydur, özel sektörü bitirdi de, sıra kamu sektörüne mi geldi'' dedi. 
     Düşük ücret ve maaş alan memur ile işçi kesiminden sürekli fedakarlık istemenin doğru bir davranış olmadığını anlatan Kılıç şunları söyledi 
     ''Emeği ile geçinen işçi ve memur ülkesi için yeteri kadar fedakarlık göstermektedir. İşçi ve memurun yanı sıra, Sayın Baydur'un temsil ettiği kesim de fedakarlık yapmalıdır. Sayın Baydur, işçi ve memur yerine, kayıtdışı ekonomiden kazanç sağlayan ve kayıtdışı istihdamdan beslenen kesimden fedakarlık istemelidir. TİSK Başkanı Baydur'un açıklamaları bizi gerçekten üzdü. Kamu işçisi fazla olanı değil, hakkı olanı istemektedir'' 
     
</TEXT>
</DOC>
