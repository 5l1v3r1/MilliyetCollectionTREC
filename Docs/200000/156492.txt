<DOC>
<DOCNO> 156492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/guncel/gun02.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Silahlı Kuvvetler AKP'yi devirebilir' 
</HEADLINE>
<TEXT>

Uluslararası Stratejik Araştırmalar Enstitüsü'nün raporunda, "Türkiye'de AKP ile laikliğin savunucusu yapılar arasında ilginç gelişmeler olabileceği" iddiasında bulunuldu 
     NEVSAL ELEVLİ Londra 

     İngiltere'nin en önemli düşünce kuruluşlarından biri olan Uluslararası Stratejik Araştırmalar Enstitüsü IISS , "Eğer Türk hükümeti gelecek birkaç yıl içinde herhangi bir radikal adım atarsa, Batıda ne kadar kabul edilemez ve zıtlaşmayı göze alan bir tavır olarak görülürse görülsün, ordu hükümeti devirebilir" iddiasında bulundu. 
     IISS'in çeşitli bölgelerdeki stratejik gelişmeleri değerlendirdiği yıllık araştırma raporunda, Türkiye'ye, neredeyse hiçbir ülkeye yer verilmeyen ölçüde 15 sayfalık özel bir bölüm açıldı. Rapordaki "içte ve dışta gerginlikler" başlıklı bölümde, "Türkiye'nin asırlardır süren kimlik arayışının 3 Kasım seçimleriyle yepyeni bir dönüm noktasına geldiği" belirtildi. 
     Türk iç politikasında gelecek günlerin "AKP ile laikliğin savunucusu yapılar arasında ilginç gelişmelere sahne olabileceği" yorumuna yer verilen raporda şu görüşler dile getirildi 
     "Askerler, öncelikle kamuoyuna yapacakları açıklamalar, hükümet üyelerine yönelik ziyaretler, Milli Güvenlik Kurulu'na getirecekleri öneriler ve sivil toplum kuruluşlarını güçlendirme yoluyla belli bir baskı oluşturmaya çalışacak. Hükümet, eğer bütün bunlara rağmen herhangi bir radikal değişikliğe yeltenirse, TSK askeri sokağa çıkarabilir. Hükümet, askeri darbeye yol açabilecek bu denli dramatik, radikal bir değişikliğe başvurmaktansa, erken seçime gidecek kadar çaresiz kalabilir. Ancak AKP, askerin sesine kulak verip tedrici bir değişimi seçer ve bu şekilde daha uzun süre iktidarda kalmayı başarırsa, bu durum TSK'nın sert tavır almasını zorlaştırabilir. 
     Diğer taraftan, şimdiki Genelkurmay Başkanı üst kademelerden daha da Kemalist olan alt kademelerden, daha kararlı davranılması yolunda ciddi baskı altında görünüyor. 
     
     AKP'nin kökü ikilem yaratıyor 
     Raporda, Türkiye'nin AB üyeliği sürecinin de İslami kimlik sorunundan önemli biçimde etkilendiği, başta Vatikan olmak üzere bazı Avrupalıların bir Müslüman ülkeyi tam üyeliğe kabul etme konusunda çekinceleri bulunduğu belirtildi. 
     Kıbrıs sorunu çözülmeden, Türkiye'nin AB'ye girme hedefine ulaşamayacağı öne sürülen raporda, oy tabanıyla dış gelişmelerin ortaya çıkardığı uyumsuzluktan dolayı AKP lider kadrosunun ikilem yaşadığı öne sürüldü ve "Türkiye'nin önündeki karmaşık stratejik sorunlarla baş etmekte zorlandığı" iddia edildi. 
     

</TEXT>
</DOC>
