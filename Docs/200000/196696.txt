<DOC>
<DOCNO> 196696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/guncel/gun03.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Zanlılardan 6'sı tutuklandı 
</HEADLINE>
<TEXT>

      ERDAL KILINÇ- BERİL ÖZCAN 
   
   Beyoğlu ve Şişli'deki iki sinagoga yönelik bombalı saldırılarda kullanılan kamyonetlerin ruhsat sahiplerinin de aralarında bulunduğu sekiz kişiden 6'sı, DGM'ce tutuklandı. 
   İstanbul DGM'ye çıkartılan sekiz kişiden Ahmet Uğurlu ve Bülent Duman savcılık sorgularının ardından serbest bırakılırken, Süleyman Uğurlu, İsmail Duru, Osman Eken, Metin Ekinci ve Mehmet Helvacı, TCK'nın 146 3. maddesi uyarınca, "Anayasal düzeni silah zoruyla değiştirmeye ferri iştirak" suçundan, İsmet Alçık da, TCK'nın 169. maddesi uyarınca, "Yasadışı örgüte yardım ve yataklık etmek" suçundan tutuklanma talebiyle nöbetçi mahkemeye sevk edildi. Nöbetçi 1 No'lu DGM Yedek Hakimliği'nce tekrar ifadeleri alınan altı kişi, tutuklanarak Bayrampaşa Cezaevi'ne gönderildi. Sanıklara, Beyt El İmam örgütüne üye olup olmadıklarının sorulduğu öğrenildi. 
   
   
   
</TEXT>
</DOC>
