<DOC>
<DOCNO> 157872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sonspo32.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor işi sıkı tutuyor... 
</HEADLINE>
<TEXT>

     Birinci Süper Lig'den düşme riski bulunanlar arasında en rahat takım olan Adanaspor, işi sıkı tutuyor. Matematiksel olarak ligde kalmayı garantileyemeyen Adanaspor, hafta sonu sahasında yapacağı Bursaspor maçında galibiyeti hedefliyor. 
     Teknik direktör Yılmaz Vural, düzenlediği basın toplantısında, son haftalardaki çıkışlarına karşın matematiksel olarak ligde kalmayı henüz garantileyemediklerini ve entresan bir lig yaşadıklarını söyledi. 
     Hafta sonu yapılacak maçlarda lig şampiyonu ile düşecek 3. takımın büyük bir olasılıkla ortaya çıkacağını belirten Vural, ''Ligden düşecek olan takımlar arasında en rahatı olmamıza karşın hafta sonu Bursaspor ile kritik ve zor bir maç yapacağız'' dedi. 
     Vural, zorlu Samsun deplasmanından 3 puanla dönerek ligde kalmalarını garantilemek için küçük bir adımın kaldığını ifade ederek, şöyle konuştu 
     ''Hafta sonu sahamızda düşme potasında olan Bursaspor ile stratejik bir maç yapacağız. Mağlubiyet dışında alacağımız her türlü sonuç bizi ligde bırakacak. Bursaspor karşısında galip gelerek son haftaya rahat girmek istiyoruz. Bunu da taraftarımızın desteğiyle başaracağımıza inanıyorum.'' Ligde kalan 2 maçı almaları halinde iyi bir konuma gelebileceklerini de anlatan Vural, ''Şuan 36 puanımız var. Sahamızdaki Bursaspor ve ardından ligden düşmesi kesinleşen Kocaelispor ile deplasmanda yapacağımız maçlardan 6 puan çıkartırsak ligi 10. sırada bitirebiliriz. Bunu gerçekleştirme şansımız var'' diye konuştu. 
     Vural, transfer çalışmalarının sürdüğünü ve bazı futbolcularla görüşme halinde olduklarını da sözlerine ekledi. 
     
</TEXT>
</DOC>
