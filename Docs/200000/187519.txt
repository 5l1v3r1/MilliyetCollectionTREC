<DOC>
<DOCNO> 187519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/soneko22.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Eski Dışişleri Bakanı Albright, Türkiye'ye geliyor... 
</HEADLINE>
<TEXT>

     ABD eski Dışişleri Bakanı Madeleine Albright, konferans vermek üzere 31 Ekim'de Türkiye'ye gelecek. 
     Albright, Garanti Bankası'nın sponsorluğunda, Capital dergisi tarafından İstanbul'da organize edilen konferansta, bakanlığı döneminde global ticaretin gelişmesi için yürüttükleri projeleri ve dünya liderleriyle yaşadığı önemli anıları paylaşacak. 
     Bill Clinton döneminde görev yapan Albright, globalleşme ve etkileri üzerine bir sunum yapacak. 
     Garanti Bankası Genel Müdürü Ergun Özen yaptığı açıklamada, global ticaretin ve bölgesel demokrasinin gelişmesinde Albright'ın çok önemli katkıları olduğunu belirterek, şunları kaydetti 
     ''90'ların sonlarına doğru değişmeye başlayan ekonomik düzenin yaratıcıları arasında yer alan Albright'ın, Amerika'da mülteci olarak başladığı hayat hikayesini 'demokrasi zaferi' diye tanımlamak yanlış olmaz sanırım. Albright'ın konferansının yeni ekonomiyi anlamak ve vizyon oluşturmak isteyenler için çok faydalı olacağına inanıyorum. Albright'ın renkli kişiliği ve anektodlarla süslediği konuşmasının da ilgi çekeceğini düşünüyorum.'' Prag'da doğan ve küçük yaşlarda Amerika'ya göç eden Albright, Amerika Birleşik Devletleri'nin en yüksek makamına ulaşan ilk kadın siyasetçi unvanına sahip. Dışişleri Bakanlığı yaptığı 8 yıl boyunca Balkanlarda barışın sağlanması ve Kosovo'daki etnik temizliğin engellenmesinde önemli roller üstlenen Albright, NATO'nun modernizasyonu, Rusya'nın nükleer silahlarının azaltılması, Afrika, Asya ve Latin Amerika gibi bölgelerde demokrasinin yayılması çalışmalarında etkin rol oynamıştı. 
     
</TEXT>
</DOC>
