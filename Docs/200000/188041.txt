<DOC>
<DOCNO> 188041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/dunya/dun02.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Nobel benim hakkımdı .. 
</HEADLINE>
<TEXT>

   Amerikalı doktor Damadian, bu yılki tıp ödülünü alan doktorların çalışmasının kendi çalışmalarına dayandığını öne sürerek, ödüle ortak olmak istiyor 
      DIŞ HABERLER SERVİSİ 

   
   ABDli bir doktor, ülkenin önde gelen gazeteleri The New York Times ve Washington Post'a tam sayfa ilanlar vererek, bu yılki Nobel Tıp Ödülü'nü kendisinin alması gerektiğini iddia etti. 
   Büyük bir haksızlığa uğradığını ileri süren Dr. Raymond Damadian, ilanlarında, MR manyetik resonans teknolojisine yaptıkları katkılar nedeniyle bu yılki Nobel Tıp Ödülü'nü alan profesörler Paul Lauterbur ve Peter Mansfield'in çalışmalarının, kendisinin çalışmalarına dayandığı ve patentine sahip olduğu MR makineleri sayesinde geliştirildiğini iddia ederek, ödüle ortak olması gerektiğini söyledi. 
   67 yaşındaki Damadian, "Ödülü alan açıklandığında benden 33 yılımın çalındığını hissettim" diyerek Nobel Komitesi'ne, "Utanç verici yanlışlık düzeltilmeli" diye seslendi. 
   
   Daha önce olmadı 
   Nobel Tıp Ödülü'nü veren Stockholm'deki Karolinska Enstitüsü'nden Hans Jornvall ise, daha önce böyle bir durumla karşılaşılmadığını söyledi. Jornvall, ödülün doğru insanlara verildiğini ve Nobel ödüllerinde temyize gitme gibi bir durumun olamayacağını belirtti. 
   Dr. Damadian, 1970 yılında, kanserli hücrelerin sağlıklı hücrelerden nükleer manyetik resonans yoluyla ayırt etmeyi başararak MR teknolojisinin gelişmesine önayak olmuştu. Damadian'ın şirketi, ayakta MR çekme imk nı sağlayan makineler tasarlayıp satışa sunuyor. 
   
</TEXT>
</DOC>
