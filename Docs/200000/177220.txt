<DOC>
<DOCNO> 177220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/soneko38.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu Sen Görüşmelerden mutabakat zaptı ile çıkabiliriz 
</HEADLINE>
<TEXT>

     Türkiye Kamu-Sen Genel Başkanı Bircan Akyıldız, hükümet ile sürdürülen toplu görüşme masasından mutabakat zaptı ile çıkabilecekleri kanaatinde olduklarını söyledi. 
     Yaklaşık 3 saat süren görüşmenin ardından Devlet Bakanı ve Başbakan Yardımcısı Mehmet Ali Şahin ile birlikte gazetecilere açıklamalarda bulunan Akyıldız, kamu çalışanlarının 2003 yılına ilişkin mali ve sosyal haklarının bu yılki toplu görüşmelerde ele alınmasını ve sonuçlandırılmasını istediklerini ve bu konuda ısrarcı olduklarını vurguladı. 
     Çalışanların 2003'e ilişkin mali haklarının değerlendirilmesi için bir komisyon kurulmasına karar verdiklerini bildiren Akyıldız, bunun bir anlamda 2003 yılı alacaklarının değerlendirilmesi anlamına geleceğini belirtti. 
     Akyıldız, çalışanların haklarının alınması ve genişletilmesi için çalışmaların devam etmesi gerektiğini dile getirerek, "Bugün toplu görüşme masasından netice almak için uğraşıyoruz. Biz de toplu görüşme masasından mutabakat metni hazırlayarak kalkmak istiyoruz. Çünkü yasa uyarınca mutabakat metni ortaya çıktığında siyasi iradenin bu zaptı hayata geçirme zorunluluğu vardır" diye konuştu. 
     Kamu-Sen Genel Başkanı Akyıldız, 2003'e ilişkin mali ve sosyal hakların toplu görüşme masasında sürdürüleceğini mutabık kalınması halinde 2004'e ilişkin görüşmelerin devam edeceğini vurguladı. 
     Bu arada, memur sendikalarıyla hükümet yetkilileri arasında ikinci kez sürdürülen ve KESK'in görüşmelerden çekildiği bugünkü oturumda, kamu çalışanlarının 2003 yılına ilişkin mali ve sosyal haklarının değerlendirilmesi için komisyon oluşturulması kararlaştırıldı. 
     Yarın çalışmalarına başlayacak komisyon, çalışmalarını bir rapor olarak pazartesi günü sunacak. 
     
</TEXT>
</DOC>
