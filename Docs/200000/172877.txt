<DOC>
<DOCNO> 172877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/ekonomi/eko07.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukurova Grubu, BDDK'ya borcunun ilk taksitini yatırdı 
</HEADLINE>
<TEXT>

   ANKARA Milliyet 
   
   Çukurova Grubu, Pamukbank'a el konulmasının ardından oluşturulan ilk üç yılı anapara ödemesiz olmak üzere 15 yıllık ödeme planı çerçevesinde ilk taksitini yatırdı. BDDK'dan yapılan açıklamada, Çukurova Grubu'nun TMSF bünyesinde bulunan Pamukbank ve diğer fon bankalarına olan borçlarının yeniden yapılandırılması amacıyla 31 Ocak'ta imzalanan sözleşmenin seyri anlatıldı. Çukurova Grubu'nun 13.2 milyon dolarlık anapara içermeyen ilk faiz ödemesini yaptığı belirtildi. Sözleşmenin imzalandığı sırada belirlenen teminatların alınmasının tamamlandığı belirtilen açıklamada, iştirak hisse devirlerinin önemli oranda sonuçlandığı ve mutabakat sağlanamayan grup borçları üzerinde de anlaşıldığı kaydedildi. Sözleşmenin izlenmesi ve yapılan işlemlerin uygunluğunun denetlenmesi için BDDK bünyesinde doğrudan Engin Akçakoca'ya bağlı Sözleşme Takip Koordinatörlüğü kurulduğu bildirildi. 
   
   
</TEXT>
</DOC>
