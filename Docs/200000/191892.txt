<DOC>
<DOCNO> 191892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sontur17.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Biz resmi toplantılarda ne konuşulduğuna bakarız" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin AB sürecinde, resmi toplantılarda yapılan açıklamaları dikkate aldıklarını, dedikodulara bakmadıklarını söyledi. 
     Gül, Reform İzleme Grubu toplantısı sırasında yaptığı açıklamada, Türkiye'deki reformların tüm AB üyeleri tarafından takdirle karşılandığını, AB Komisyonu'nun genişlemeden sorumlu üyesi Günter Verheugen'in de beraber düzenledikleri basın toplantılarında bunları teyit ettiğini vurguladı. 
     Bir gazetecinin, Verheugen'un "2004 İlerleme Raporu'nda Türkiye'ye olumlu mesaj verilmeyebileceğine" ilişkin açıklamalarını hatırlatması üzerine Gül, "Dedikodulara bakmadıklarını, resmi toplantılarda neler konuşulduğuna baktıklarını" belirtti. 
     Resmi toplantılarda gayet samimi ve çok açık bir şekilde Türkiye'nin çok şeyler yaptığının vurgulandığını ve İlerleme Raporu'nun çok iyi şekilde çıkacağının bilindiğini ifade eden Gül, şöyle devam etti 
     "Çünkü yapılan şeyler ortadadır ve bunlar da tüm AB üyeleri tarafından büyük takdirle karşılanmıştır. Verheugen de devamlı yaptığı açıklamalarda, beraber yaptığımız basın toplantılarında bunları hep teyit etmiştir. Dolayısıyla bizlerin bazı şeyleri kurcalayıp olumsuz birşeyler çıkartalım mı diye beklemek gibi bir düşüncemiz olamaz." Gül, reform paketlerinin çıkartılması kadar uygulanmasının da çok önemli olduğunu kaydederek, Reform İzleme Grubu'nun da bu uygulamaları en iyi şekilde takip etmek için, sadece ayda bir düzenlenen bakanlar seviyesinde değil, diğer zamanlarda da düzenli olarak biraraya geldiğini belirtti. 
     Dışişleri Bakanı Abdullah Gül, çıkartılan reform paketlerinin AB siyasi kriterlerine uygun şekilde uygulandığını gördüklerini belirterek, şöyle konuştu 
     "Bazıları için hala süre vardır. TRT'nin yapacağı, RTÜK'ün, Sayıştay'ın, MGK'nın yapacağı bazı görevler vardır. Bunlarla ilgili de kanunların verdiği süreler vardır. Bu süreler dolmadan önce de her konuya ilişkin düşündüklerimiz en iyi şekilde yapılacaktır." Abdullah Gül başkanlığındaki Reform İzleme Grubu, Adalet Bakanı Cemil Çiçek, İçişleri Bakanı Abdülkadir Aksu ile AB Genel Sekreterliği, Başbakanlık İnsan Hakları Başkanlığı ve İnsan Hakları Danışma Kurulu temsilcilerinden oluşuyor. 
     
</TEXT>
</DOC>
