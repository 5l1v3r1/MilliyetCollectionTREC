<DOC>
<DOCNO> 171986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/sontur09.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaralı hasta ambulanstan kaçtı... 
</HEADLINE>
<TEXT>

     Fatih'te yolun karşısına geçmek isterken otomobil çarpması sonucu yaralanan bir kişi, hastaneye götürüldüğü ambulansın içinden kaçtı. 
     Zuhal Bilgin yönetimindeki 34 YM 0192 plakalı otomobil, Atatürk Bulvarı üzerinde, yolun karşısına geçmeye çalışan bir kişiye çarptı. 
     Kazada hafif şekilde yaralanan bu kişinin hastaneye kaldırılması için olay yerine ambulans çağırıldı. Polisler, vücudunda kırık olabileceği için hareket etmesine izin vermedikleri bu kişiyi, bir süre sonra olay yerine gelen ambulansa bindirdi. 
     Haseki Eğitim ve Araştırma Hastanesi'ne getirilen ve alkollü olduğu sanılan bu kişi, acil servise alınmak istenirken ambulansın kapısını açarak kaçtı. 
     Bu arada kaza, benzinleri bittiği için cadde üzerinde bekleyen Eminönü İlçe Emniyet Müdürlüğü'nde görevli 34 A 78162 plakalı ekip otomobilinde görevli polislerin önünde meydana geldi. Kazaya, ilk olarak bu polis memurları müdahale etti. 
     Olay yerinde gazetecilerin sorularını cevaplandıran sürücü Bilgin, ''Başka bir otomobil çarptığı için önüme fırladı. Ben de duramayıp çarptım. Çarpan diğer otomobilin ise plakasını alamadım'' dedi. 
     
</TEXT>
</DOC>
