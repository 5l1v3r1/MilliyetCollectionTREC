<DOC>
<DOCNO> 171163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/soneko23.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek 7. uyum paketi imzalandı, Meclis'e gönderilecek... 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, 7. Uyum Paketi'nin imzalandığını ve TBMM'ye sevk edileceğini bildirdi. 
     Çiçek, Erzurum Kongresi'nin 84. Yıldönümü nedeniyle, Erzurum'da toplanan Bakanlar Kurulu'nun ardından yaptığı açıklamada, kentin devam eden ve etmekte olan yatırımlarına finansman sağlandığını bildirdi. 
     Büyükşehir Belediyesi tarafından sürdürülen 30 milyon dolarlık içime suyu projesinin finansmanıyla ilgili olarak, yabancı krediyle yapılması talebine onay verildiğini ifade eden Bakan Çiçek, Erzurum'a yapılacak yatırımlara ilişkin şu bilgileri verdi 
     ''DSİ tarafından sürdürülen Palandöken Barajı olarak ifade edilen inşaat için 40 milyon dolar harcanmıştır. İlave 17.5 trilyon istenmiştir ve bu sağlanmıştır. 
     Ayrıca, DSİ tarafından yürütülen 6 proje vardır. Bu projeden Erzurum içme suyu için 30 milyon dolara ilaveten, 21 trilyon liralık hem içme suyu, hem de Demirdöğen Birinci Merhale DSİ projesi için 22 trilyon liralık ödenek ayrılmıştır. Yine hükümet olarak önem verdiğimiz konulardan birisi duble yoldur. Bu yıl içinde, Erzurum- Pasinler, bitirilmiş olacaktır. Ödeneklere öncelik sağlanacaktır.'' Çiçek, Erzurum'daki, Ilıca Termal Merkezi'nin, turizm alanı ilan edilmesinin kararlaştırıldığını, merkezin teşviklerinden yararlandırılacağını söyledi. 
     
     HAYVANCILIK CANLANDIRILACAK 

     Erzurum'un, hayvancılık ve tarım potansiyeli açısından önemine işaret eden Çiçek, yörede bu işle uğraşan çiftçilerin, mağdur durumda bulunduğunu ifade ederek, ''Hükümet olarak, bu konuda, bu yıl 50 trilyon lira destek sağlanacaktır'' dedi. 
     Çiçek, bölgede yaşayanların milli gelirden aldıkları payın bin 500 doların altında olması nedeniyle, bölgede yatırım yapacak olanlara, vergi muafiyeti, SSK prim kolaylığı, bedava arsa ve elektrik fiyatlarında yüzde 50 indirim sağlanacağını vurguladı. 
     Bakan Çiçek, eğitim alanında da, Erzurum'a, 18.5 trilyon liralık ödenek tahsis edileceğini, Erzurum Havaalanı Terminal tesislerinin de en kısa sürede tamamlanacağını kaydetti. 
     Bu arada, Başkale-Horasan arasında çalışacak bölgesel Nene Hatun Banliyö Treni seferlerinin de bugünden itibaren başlandığını vurgulayan Çiçek, Erzurum Ekspresi'nin seferlerini de, Kars'a kadar uzatıldığını açıkladı. 
     
     MİLLETİN İRADESİNİN ÜSTÜNDE GÜÇ YOKTUR 

     Adalet Bakanı ve Hükümet Sözcüsü Çiçek, Bakanlar Kurulu toplantısıyla ilgili açıklamaları öncesinde, Erzurum Kongresi'nin önemine de dikkat çekti. 
     Erzurum Kongresi ile vatan toprağında hür ve bağımsız bir millet olarak yaşayacağımıza inanan milli mücadelemizin kahraman öncülerinin büyük bir millete mensup olmanın gururunu taşıyarak, millete inanarak, ona güvenerek, tarihe altın harflerle yazılan bir kararlılık ortaya koyduklarını belirten Çiçek, bu şekilde milletin azim ve kararının şartlar ne olursa olsun her türlü zorluğu ve engeli aşacağının bütün dünyaya ispat edildiğini vurguladı. 
     Erzurum Kongresi'yle milletin iradesi en üstün irade olduğunun da açıkça anlaşıldığını kaydeden Çiçek, şöyle devam etti 
     ''Onun üstünde hiçbir güç, kuvvet yoktur. Onu küçümseyen, onu yok farz eden her çaba, her gayret, her teşebbüs hüsranla sonuçlanmıştır. Cumhuriyete giden yol Erzurum kongresindeki iradeden geçmiştir. En büyük kazanımımız olan Cumhuriyet, bu kongrede verilen kararlardan çıkmıştır. Milli devletin temelleri de bu kongrede atılmıştır. 
     Şimdi bir kere daha inanıyoruz ki, Erzurum kongresinden bize bırakılan mirasa ve üstün değerlere sahip çıkarsak, o heyecanı her an duyup gelecek nesillere aktarabilirsek, hiç kimsenin şüphesi olmasın ki, yarınlarımız bugünden daha aydınlık olacaktır.'' Türkiye'nin birçok zorlukları ve sıkıntıları bulunduğuna da işaret eden Çiçek, ''Ama Erzurum kongresinden çıkarttığımız derslerden, edindiğimiz tecrübelerden biliyoruz ki, şartlar ne kadar zor olursa olsun millete ve onun gücüne inanırsak, aşamayacağımız engel yoktur. Önümüze çıkan zorluklardan dolayı ümitsizliğe kapılmaya da gerek yoktur'' dedi. 
     
     13 KANUNDA DEĞİŞİKLİK... 

     Bakan Cemil Çiçek, 7. Uyum Paketi ile ilgili 13 kanunda değişiklik yaptıklarını belirterek, yapılacak değişiklikler arasında Milli Güvenlik Kurulu MGK Genel Sekreterliği'nin Teşkilat Kanunu'nun da yer aldığını bildirdi. 
     Bir gazetecinin Başbakan Recep Tayyip Erdoğan'ın ABD'nin Türkiye'den asker talep etmesi ile ilgili bir açıklamada bulunup bulunmadığını sorması üzerine Çiçek, ''Hayır'' derken, toplantıda ele alınan konuları açıkladığını, bu konuyla ilgili herhangi bir konuşma ve bir gelişmenin olmadığını bildirdi. 
     7. Uyum Paketi ile ilgili bir soru üzerine de Çiçek, 13 kanunda değişiklik yaptıklarını belirterek, şunları kaydetti 
     ''Bu değişiklikler bir taraftan yine daha evvelki paketlerin hedefi olan temel hak ve özgürlükler ile ilgili alanın genişletilmesi, hak ve özgürlüklerin teminat altına alınması, özellikle de örgütlenme özgürlüğü ile ilgili hususların gözden geçirildiği bir kısım metinleri ifade ediyor. Yasal düzenlemeleri ifade ediyor. 
     Ayrıca da Milli Güvenlik Kurulu ile ilgili, MGK Genel Sekreterliği'nin Teşkilat Kanunu'nda yaptığımız değişiklikleri içeriyor. Yaklaşık 40 maddelik bir kanundur. Şu anda yanımızda yok ama Ankara'ya döndüğümüzde arzu edenleriniz olursa bu metni sizlere de veririz.'' Gazetecilerin MGK ile ilgili tartışmaları hatırlatmaları üzerine de Çiçek, ''Artık tartışma konusu yok. Tasarı Meclise sevk edildiğine göre, bundan sonra her türlü müzakere TBMM platformunda, komisyonlarında ve Genel Kurulu'nda yapılacaktır. Artık tartışma yok o konuda...'' dedi. 
     Orman arazileri ile ilgili düzenlemede hükümetin referandumdan çekinip çekinmediğinin sorulması üzerine de Çiçek, şunları kaydetti 
     ''Hayır. Biz oradaki gerekçeleri önemsediğimiz için. İkincisi CHP'nin de bu teklifle ilgili bazı endişeleri vardı. Meclise katılır-katılmaz bilmiyoruz. Bütün bu itirazları ve değerlendirmeleri dikkate alarak, dün Anayasa Komisyonu yeni bir düzenleme yapmıştır. Bugün buradan döndükten sonra gündemdeki sıraya göre o konu da TBMM'de görüşülmüş olacaktır.'' Dışişleri Bakanı Abdullah Gül'ün ABD'den telefonla Bakanlar Kurulu toplantısına bilgi aktarıp aktarmadığının sorulması üzerine de Çiçek, böyle bir durumun söz konusu olmadığını bildirdi. 
     
</TEXT>
</DOC>
