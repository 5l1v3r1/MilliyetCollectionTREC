<DOC>
<DOCNO> 174372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/guncel/gun04.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Holiganlara stat içinde F tipi hücre 
</HEADLINE>
<TEXT>

   Sahalarda çıkan olayların önüne geçebilmek için 3 büyük takımın maçlarında geçerli olmak üzere yeni bir uygulama başlatılıyor. Buna göre, maçta taşkınlık yapanlar stattaki nezarethanede tutulacak 
      ELVAN EZBER istanbul 

   
   Türkiye Süper Ligi'nde yeni sezon bugün başlıyor. Futbol sahalarında yaşanan çirkin görüntülerin bu yıl tekrarlanmamasını isteyen polis, yeni önlemler aldı. Maç öncesi ya da sırasında olay çıkaran holiganlar, kameralı ve fotoğraf makineli özel bir ekip tarafından tespit edilerek, stadyumlarda oluşturulan nezarethanelere konulacak. 
   
   Şimdilik üç statta 
   Yeni uygulama, ilk aşamada üç büyük takımın maçları için geçerli olacak. Boyutları 35 - 40 metrekare olan nezarethaneler, Galatasaray için Atatürk Olimpiyat Stadı, Beşiktaş İnönü Stadı ve Fenerbahçe Şükrü Saraçoğlu Stadı'nın soyunma odalarının bulunduğu tribün altındaki bölümlerde oluşturuldu. 
   Tribünde taşkınlık yapan, sahaya yanıcı, delici ve kesici madde atan, küfür edip huzuru bozan seyirciler, 90 dakika boyunca bu nezarethanelerde tutulacak. Karşılaşma sonrasında da, ifadelerinin alınması ve gerekli işlemlerin yapılması için emniyete götürülecek. 
   Bu uygulamanın başarılı olacağına inandıklarını belirten yetkililer, "Holigan diye tabir ettiğimiz seyircilerle mücadele etmek çok zor. Olaylar çoğunlukla derbi maçlarda olduğu için şimdilik üç büyük takımda uygulanıyor" dedi. 
   
   Görevleri genişletildi 
   Bu arada geçen yıl holiganlara karşı kurulan özel ekibin görevleri de genişletildi. Emniyet Müdürlüğü'nün çeşitli birimlerinden seçilen beşi kameraman, üçü fotoğrafçı, dördü de istihbarat görevlisi olmak üzere 12 kişilik bir ekip kuruldu. 
   Polisler, sürekli tribünlerde çekim yapıp maç öncesi şüpheli kişileri belirleyecek. Kamera ve fotoğrafla kayıt edilen bu kişiler, Çevik Kuvvet Müdürlüğü'ne bağlı polisler tarafından etkisiz hale getirilecek. 
   Ekip, bu akşam oynanacak Beşiktaş - Samsunspor maçında da görev alacak. Seyircilerle beraber tribünlere çıkacak polisler, maç boyunca tatsızlık çıkaranların tek tek tespit edilerek, nezarethaneye götürülmesini sağlayacak. 
   
   
</TEXT>
</DOC>
