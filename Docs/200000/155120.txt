<DOC>
<DOCNO> 155120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/soneko49.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Bilgi Grubu, Bulgaristan'dan resmi bildirim bekliyor... 
</HEADLINE>
<TEXT>

     Koç Bilgi Grubu-Türk Telekom Konsorsiyumu, Bulgar Telekom Şirketi'nin özelleştirilmesi ihalesinde, Viva Ventures konsorsiyumunun teklifinin yetersiz bulunmasıyla sonuçlanan gelişmenin ardından, Bulgaristan'dan resmi bildirim bekliyor. 
     Soruları yanıtlayan Koç Bilgi Grubu Pazarlama Direktörü Murat Tomruk, Bulgar Özelleştirme Ajansı'ndan henüz resmi görüşme çağrısı almadıklarını belirtti. 
     Tomruk, ''Ancak, bizim Bulgar Telekom ihalesine ilgimiz devam etmektedir. Resmi bildirim geldiği takdirde ortağımız Türk Telekom ile birlikte konuyla ilgili açıklama yapacağız'' dedi. 
     Koç Holding yetkilileri, Bulgar Telekom ihalesine ilişkin yaptıkları açıklamalarda, konuya uzun vadeli ve stratejik yatırımcı perspektifi ile bakıldığını vurgulamışlardı. 
     
     İHALE SÜRECİ 

     Türk Telekom ve Koç Bilgi Grubu, Bulgar Telekomünikasyon Şirketi BTC 'nin yüzde 65'e kadar hissesinin satışa sunulacağı ihale kapsamında ön teklifini geçen yıl verdi. 
     İhale sürecinde, Türk konsorsiyumu ile merkezi ofisi Avusturya'da bulunan Viva Ventures yarıştı. Türk Telekom-Koç Bilgi Grubu Konsorsiyumu şirket için 185 milyon Euro, Viva Ventures ise 200 milyon Euro'luk teklif verdi. İhaleye katılan diğer iki şirket ise ihaleden çekildi. 
     Bu süreçte, Bulgaristan kaynaklı haberlerde, Koç Bilgi Grubu-Türk Telekom konsorsiyumunun daha az fiyat teklifi vermesine rağmen şansının devam ettiği belirtilerek, Türk konsorsiyumunun teklifinde Bulgar Telekom Şirketi'nin 24 bin personelinden sadece 3 bin 500'ünün işten çıkartılacağının yer aldığı, Viva Ventures'in ise 8 bin personelin işine son vereceği dile getirilmişti. 
     Her iki firmanın teklifinde ayrıca ilk 5 yıl içinde şirketin teknik alt yapısının geliştirilmesi için toplam 400 milyon euro yatırım yapılacağı maddesi de yer alıyordu. 
     Gelinen noktada Özelleştirme Ajansı Denetim Kurulu, ihalede birinci sırada yer alan Viva Ventures konsorsiyumunun teklifini yetersiz buldu ve anlaşmayı bozdu. 
     Özelleştirme Ajansı'nın Viva Ventures'ten vazgeçmesi üzerine, ihalede ikinci sırada bulunan ve ihale sonrasında iyileştirilmiş yeni bir teklif sunduğu kaydedilen Koç Bilgi Grubu-Türk Telekom konsorsiyumunu görüşmeye çağırdı. 
     Yaklaşık 3 milyon sabit hat abonesi bulunan Bulgar Telekom'un yüzde 18 olan sayısal hat oranıyla, telefon altyapısı açısından modernizasyon yatırımına ihtiyacı bulunuyor. Bulgar Telekom analog bir mobil şebekesi de işletiyor. 

     
</TEXT>
</DOC>
