<DOC>
<DOCNO> 180391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/guncel/gun00.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet yazarlarının Niğde izlenimleri 
</HEADLINE>
<TEXT>

   SİZE GELİYORUZ 

   
      
      
   
   'Yatırım istiyoruz'    MUSTAFA BAKACAK 

   Milliyet TIR'ı ile Adana'dan gelip Bor üzerinden geçerek 20'inci durağımız Niğde'ye ulaştık. Yazın tozdan, kışın buzdan geçilmeyen şehirde sohbetimize Canfeda Mursalıoğlu, Gamze Akdoğan, Gözde Büyükakkaş, Arzu Bakır ve Deniz Polat ile başladık. Üniversiteye hazırlanan genç kızlarla Niğde'deki yaşam üzerine konuştuk. Üniversiteyle birlikte büyük değişim yaşandığını söyleyen gençler, Niğde'nin üniversite şehri olamamasından, sosyal aktivitelerin azlığından yakındılar. "Tiyatro geldiğinde koşa koşa gidiyoruz, ama çok nadir, daha çok üniversitenin açık olduğu zamanlarda geliyor" dediler. Şehrin diğer özelliklerini huzurlu olması, kıyafet serbestliği, kadınların geç saatlere, hatta sabaha kadar dolaşabilmesi diye sıralayan genç kızlar sohbeti, "Rahatız, ancak etek giyecek kadar değil" diyerek noktaladılar. 
   
   Bürokratik engeller 
   İki üniversite bitiren Burhan İçli, Ankara Sanat Tiyatrosu'nda 1.5 yıl görev yaptığını, Niğde'ye bir oyun getirmek için girişimde bulunduğunu, ancak bürokratik engellerden dolayı bunu gerçekleştiremediğini söyledi. İçli, kültür sarayının bile 10 yıldır bitirilemediğini kaydetti. 
   Tarihi ve kültürel zenginliğinin tanıtılamamasından, zenginlerinin kente sahip çıkmamasından, yatırım yapmamasından, kentin giderek küçülmesinden yakınanlar da oldukça fazlaydı. İlin önde gelenleriyle zenginlerinin öncülük yaparak Niğdelilik bilincinin oluşturulmasını da isteyenler vardı. Taksiciler de dert yanıyordu Niğde'de... Hele içlerinden biri 'İstanbul'daki taksiyle bir tutuluyoruz. Bağ - Kur primini ödeyemiyoruz. Devlet, yakıt konusunda çiftçi gibi bizi de desteklemeli' diye öneri de getiriyordu. 
   
   Melek Girmez Sokağı 
   Anadolu'nun birçok yerinde karşılaştığımız Mecburiyet Caddesi'nden farklı burada 'Melek Girmez Sokağı'nın olmasıydı. Nedenini araştırdığımızda patates ve lahana sezonu geçtiğinde birçok insan işsiz - güçsüz kalıyor. Onlar da kahvelerde ve birahanelerde vakit öldürüyor. İşsizlik nedeniyle çok sayıda kahvehane ve birahane var. Bunların bulunduğu sokakların halk arasında bu şekilde adlandırıldığını öğrendim. Hatta bu sokaklardan birini dolaştığımda adım başı bar, müzikhol ve kahvehane olduğunu gördüm. 
   
   gündeme karşı SERİN DURUŞ 
   Televolesi olsa, turizm patlardı...       Vatandaşın dertlerini dinlemek üzere, Milliyet TIR'ına atladığımız gibi Niğde'deyiz. İstiyoruz ki, hem dertleri dinleyelim, hem de bize soru sorulsun. Acayip de hazırlık yaptık. Gülben'in selülitleri, Süreyya'nın regl'i, Petek Dinçöz'ün evlenmek istediği... Derken vakit geliyor, ders zili çalıyor. İşte ilk konuğumuz, herhalde Gülben'le başlar diyoruz. O da ne 
   Kahraman Erdal, çiftçi... 185 bine mal ettiği patatesini 100 bin liraya zor satmaktan şik yetçi. "Mazot ucuzlamalı, yoksa çiftçiliği bırakalım, devlet başka iş bulsun " diyor. Şimdiii, gel de bu rakamları, 3 - 5 playboyla 20 - 30 manken, popçu, dansöze anlat. 100 bin, 185 bin, dolar değil ama, lira, lira... 
   Hıfzı Koçan Niğde Ünv. Beden Eğitimi'nden 1999'da mezun olmuş. Ama o kadar, olduğuyla kalmış. Tıpkı Süleyman Demirel Ünv. Tek. Eğt. Fak. mezunu arkadaşı Devrim Baykan gibi. Atama bekliyorlar. 
   
   Bodrum bitti, haydi Niğde'ye 
   Nevzat Türkyürek, Niğde'nin tanıtımı olmamasından, turist gelmemesinden şik yetçi. Oysa şehir, başta 1223 yılında Selçuklu Hükümdarı Alaaddin Keykubat adına yapılan Alaaddin Cami, Romalılar devrinde yapılan su kemerleri gibi sayısız tarihi esere sahip. Ama neyi yok Niğde'nin Televolesi... Olsaydı, "Bodrum bitti, Çeşme de bitti, haydi Niğde'ye" diye diye, ciddi bir patlama yaşanırdı. 
   Yaşar Kitapçı, Niğde'nin kalkınmada öncelikli iller kapsamına alınmasını istiyor. Haklı, Birko halı ve iplik fabrikası, Ditaş Rot biraz da Niğde çimento. Hooop bitti sanayi... Erol Yıldız'sa, Niğdeli Ferit Şahenk'ten Doğuş Grubu , İzzet Baysal'ın Bolu'ya yaptığını istiyor. Daha fazla yatırım yani... 
   Kimse, "Ya şunu bir yazsanız, Gülben'in selülitleriyle uğraşmasınlar, çok üzülüyorum " demiyor. O kadar da çalışmıştık oysa. Neyse, daha yolun başındayız. Bizim de çalıştığımız yerlerden gelecek elbet. 
   
   BUGÜN Karaman - Eski Garaj Meydanı - Saat 13.00 
   YARIN Aksaray - Valilik önü - Kültürpark - Saat 13.00 
   
   Karaman, Aksaray, Kırşehir, Kırıkkale etabında yazarlarımız Güngör Uras, Ece Temelkuran ve Serin Duruş'tan Hüseyin Özcan ile fotomuhabirimiz Yurttaş Tümer Milliyet okurlarıyla buluşacaklar. Yazarımız Fikret Bila, zorunlu bir gerekçeyle daha önce ilan edilen bu etabın kalan bölümüne katılamayacak. 
   
   
</TEXT>
</DOC>
