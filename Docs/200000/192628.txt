<DOC>
<DOCNO> 192628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/yasam/yas02.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
1 Mart'tan itibaren her aileye bir hekim 
</HEADLINE>
<TEXT>

   Ailenizin doktoru kavramı gerçek oluyor. 6 ilde başlayacak uygulamayla sosyal güvencesi olmayanlar da istediği aile doktoruna kaydolabilecek 
      
   SAĞLIK Bakanlığı 'Aile Doktorluğu Sistemi'ni 1 Mart 2004'te 6 ilde uygulamaya başlayacak. Bakanlık, aile hekimliği sistemini 'Genel Sağlık Sigortası'ndan önce uygulamaya koyacak. Hekimlerin eğitim programı 1 Aralık'ta başlatılacak. Türkiye'deki 500'e yakın aile hekimi, 90'lı gruplar halinde 10 günlük eğitim alacak. 15 bin pratisyen hekimden 'aile doktoru' olmak isteyenler de 15 Aralık'ta 10 günlük eğitime alınacak. 
   
   Şimdilik 6 ilde 
   UYGULAMA Bursa, Edirne, Bilecik, Manisa, Balıkesir ve Eskişehir kent merkezlerindeki sağlık ocaklarında başlayacak. Sağlık ocaklarına ve il sağlık müdürlüklerine, aile doktorlarının listesi asılacak. Sosyal güvencesi olmayanlar da sağlık ocaklarında istediği aile doktoruna kaydolacak. Doktorlar, sosyal güvencesi olmayanlara da bakacak. SSK'lılar da bu hizmetten yararlanabilecek. 
   
   Aile hekimi ne yapabilir 
   AİLE hekimi, pratisyen hekimler gibi tüm tıbbi müdahaleleri yapabilecek. Uzmanlık şartı bulunan ilaçlar dışındaki ilaçları reçete edebilecek. Uzmanlığını aşan her türlü rahatsızlıkta hastayı ilgili uzmanlık dalına sevk edecek. Sistemde ilk basamağı oluşturacak aile hekimi, gerekli gördüğü hastaları ikinci veya üçüncü basamak sağlık kuruluşlarına yönlendirecek. 
   
   
</TEXT>
</DOC>
