<DOC>
<DOCNO> 155987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/soneko10.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu'da temizlik işinde çalışanların sayısı artırılmayacak... 
</HEADLINE>
<TEXT>

     Kamu kurum ve kuruluşlarında devam eden temizlik işleri kapsamında, bir önceki yılda çalıştırılan işçi sayısı 2003 yılında artırılmayacak. Ancak bütçelerinde, bu amaçla tertiplenen kesintili başlangıç ödenekleri dahilinde kalınması ve ilave ödenek talep edilmesi kaydıyla işçi alınabilecek. 
     Maliye Bakanlığı'nın, ''2003 Mali Yılı Bütçe Uygulama Talimatı''nın, ''Ayrıntılı Harcama Programı ile Taşıt Alım ve Kullanımına İlişkin Tebliğleri'', Resmi Gazete'nin, bugünkü sayısında yayımlandı. 
     Kamu kurum ve kuruluşları, Bütçe Uygulama Talimatı gereğince, hazırladıkları ve Maliye Bakanlığı'nca vize edilen, ayrıntılı harcama programlarının uygulanması ve ödeneklerin kullanımında, uygulanmakta olan ekonomik programın ilke ve hedeflerine uygun hareket edecekler. 
     Ayrıntılı Harcama Programı'na göre, kuruluşlar, uygulanmakta olan ekonomik programın aksamaması ve ilave nakit ihtiyacına yol açılmaması için harcamalarını vize edilen programı dikkate alarak yapacaklar. 
     Vize edilen ayrıntılı harcama programlarında yer alan ödenekler, genel ve katma bütçeli kuruluşların 3'er aylık dönemler itibariyle kullanacakları tutarlar olacak. Dolayısıyla, harcamalar, 3'er aylık dönem itibariyle programlanmış ödenekler halinde yapılacak. Bu süre zarfında kullanılmayan tutarlar ise takip eden 3'er aylık dönemlerde kullanılacak. Ancak, müteakip 3 aylık dönemlere ilişkin ödenekler süresinden önce kesinlikle kullanılmayacak. 
     Bu arada, genel bütçeli daireler ve katma bütçeli idareler, ayrıntılı harcama programında tertipler bazında 3'er aylık olmak üzere, vize edilmiş ödeneklerini aşmamak üzere, her 3 aylık dönemde herhangi bir talimat beklemeksizin, bu ödenekler için ödeme emri düzenleyebilecekler. 
     Geçici bütçe döneminde yapılan 2003 Mali yılı Bütçesine mal edilen harcamalar, vize edilen ayrıntılı harcama programının ilk 6 döneminde mahsup edilecek. 
     2003 mali yıl bütçesinde, daha önceki yıllardan farklı olarak yedek ödenek tertibinden ve kurum bütçelerinden yapılacak ödenek aktarmalarına da sınırlama getirildi. Bu nedenle, çok zorunlu haller dışında yedek ödenek tertibinden ve kurum bütçeleri içindeki aktarma yapılamayacak ve ayrıntılı harcama programındaki ödenekler dikkate alınacak. 
     
     ÖZEL KURUMLARA AYLIK HARCAMA İMKANI 
     Bütçelerin yatırım ve transfer tertiplerinden yardım alan kuruluşlar, sosyal güvenlik kuruluşları ve Yüksek Öğretim Kurumuna ait harcama programlarında yer alan ödenekler, bu kuruluşların finansman durumlarına bakılmak suretiyle aylık olarak kullandırılacak. Kuruluşlar, finansman durumunun tespiti için, gelir, giderlerine ilişkin aylık uygulama sonuçlarını, en geç takip eden ayın 5'ine kadar Maliye Bakanlığı'na gönderecekler. 
     Bayındırlık ve İskan Bakanlığı bütçesine aktarılmak suretiyle gerçekleştirilecek projelere ilişkin ödenek aktarma talepleri, en geç Mayıs ayı sonuna kadar Maliye Bakanlığı Bütçe ve Mali Kontrol Genel Müdürlüğü'ne gönderilecek. 
     Dış proje kredileri kullanımlarının gerektirdiği Katma Değer Vergisi ödemeleri için, öngörülen ödenekler amacı dışında kullanılamayacak. 
     Kurum ve kuruluşlar zorunlu ve acil durumlarda münhasıran olmak kaydıyla revize talebinde bulunulabilecekler. 
     
     ŞARTLARA GÖRE SINIRLI İŞÇİ ALIMI 
     Yurtiçi ve yurtdışı görevlendirmelerde, görevlendirilen kişi sayısının ve görevlendirme süresinin asgari düzeyde tutulmasına özen gösterilecek. Bu amaçla, bütçelerde tertiplenen kesintili başlangıç ödenekleri, hiçbir suretle aşılmayacak ve ödenek yetersizliği nedeniyle ilave ödenek talebinde bulunulmayacak. 
     Devam eden temizlik işleri kapsamında, bir önceki yılda çalıştırılan işçi sayısı 2003 yılında artırılmayacak. Ancak bütçelerindeki, bu amaçla tertiplenen kesintili başlangıç ödenekleri dahilinde kalınması ve ilave ödenek talep edilmesi kaydıyla, yeni birimlerin faaliyet geçmesi veya temizlenecek hizmet alanlarının, bir önceki yıla göre artış göstermesi durumunda, sınırlı olmak üzere mevcut temizlik işleri kapsamında çalıştırılan işçi sayısında artışa gidilebilecek. 
     
     TAŞIT TEBLİĞİ 
     Öte yandan, kamu kurum ve kuruluşları 2003 Mali Yıl Bütçesi'nde belirtilen T cetvelindeki taşıtların dışına çıkamayacaklar. Sadece acil ve zorunlu hallere münhasıran olmak kaydıyla, ilgili kurumun talebi ve Maliye Bakanlığı'nın teklifi üzerine, Bakanlar Kurulu Kararı alınmadıkça, ilgili cetvelde yer alan taşıtlar hiçbir şekilde edinilemeyecek. 
     Dışişleri Bakanlığı Müsteşarı hariç, emir ve zatlarına, güvenlik amaçlı verilen araçlar dışında, hibe dahil, her ne suretle olursa olsun yabancı menşeli binek ve station-wagon cinsi taşıt edinilemeyecek. 
     Yerli muhteva oranı yüzde 50'nin altında olan taşıtlar yabancı menşeli sayılacak. 
     Genel bütçeye dahil daireler, katma bütçeli idareler ile Döner sermaye kuruluşların edinecekleri taşıtlar, kesinlikle T cetvelinde yer alacak. Söz konusu cetvelde yer alan taşıtların acil ve zorunlu olarak alınması durumunda, Maliye Bakanlığı'na bildirilecek. Ayrıca satın alınacak araçlar için bütçede yeterli ödeneğin bulunması gerekecek. 
     Diğer yandan, 2003 yılında kaynağı ne olursa olsun, ambulans, itfaiye aracı, sağlık, savunma gibi özel nitelikli araçlar dışında taşıt alımı yapılmayacak. 
     Bu tür özel nitelikli taşıtlar haricindeki araç alımları ise 2 yıl süreyle durduruldu. 
     
</TEXT>
</DOC>
