<DOC>
<DOCNO> 183483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/dunya/dun04.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac yüzünü mü gerdirdi 
</HEADLINE>
<TEXT>

   Kanada'da tatildeyken 4 gün ortadan kaybolan Fransa Cumhurbaşkanı'nın yüzünü gerdirdiği öne sürülüyor 
      PARİS Milliyet 

   
   Fransa, ağustosta tatil için Kanada'ya giden Cumhurbaşkanı Jacques Chirac'ın ortadan kaybolduğu dört gün içinde ne yaptığını tartışıyor. Zaman zaman, hiç kimseye haber vermeden ortalıktan yok olma alışkanlığı olan Chirac'ın nerede olduğu ve ne yaptığı ile ilgili spekülasyonlar, Le Monde gibi ciddi gazetelerin sayfalarına, "Les Guignols de l'lnfo" haber kuklaları gibi TV programlarına, hatta aşırı sağcı lider Le Pen gibi siyasetçilerin gündemine dahi yansıdı. 
   "The Independent" gazetesi, Elysee Sarayı'nın açıklamasına göre tatilini eşi Bernadette ile birlikte, 2 - 19 Ağustos arasında Montreal yakınlarındaki 773 nüfuslu North Hatley köyünde geçiren Chirac'ın, 15 Ağustos'ta ortadan yok olduğunu bildirdi. Habere göre, köyün yetkilisi Stephen Dore, Chirac çiftinin 15 Ağustos'ta köyden ayrıldığını ve çiftin köyde bir daha görülmediğini açıkladı. 
   Spekülasyonlar işte bu kayıp dört günle ilgili. Fransa'da yaygın söylentilere göre Chirac, gizlice bir estetik cerrahı ile buluştu ve yüzünü gerdirdi. 
   Irkçı Ulusal Cephe lideri Le Pen ise Chirac'ın probleminin daha vahim olduğunu söyledi. Le Pen, Chirac'ın ciddi bir sağlık sorunuyla boğuştuğunu ve bir ameliyat geçirdiğini öne sürdü. 
   
</TEXT>
</DOC>
