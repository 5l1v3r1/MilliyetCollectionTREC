<DOC>
<DOCNO> 155938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/yazar/sazak.html </URL>
<DATE> 2003/05/11/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Tak koluna sepeti 
</HEADLINE>
<TEXT>

     'Tak Koluna Sepeti.' 
     Bodrum pazarından tatlar, renkler, portreler. 
     Tijen İnaltong, Boston ve Ankara'da yaşadıktan sonra Bodrum'u keşfetmiş bir kent yorgunu, arkadaşlarının köpek ve kedilerine bakmak üzere bir mevsimliğine uzandığı Akdeniz'de pazar yerlerini dolaşıp 'ota çıkınca' ortaya 'Picasso'nun Mutfağı'nı aratmayacak bir kitap çıkıyor. 
     Sabah sekizde uyanınca 'geç kalıyorum' diye yataktan fırlayan bir insanın işi değil de, pazarda karşılaşacağı renk cümbüşünü düşünmesi tarifsiz bir mutluluk olmalı. 
     Tijen Hanım, Bodrum güncesinde salt pazaryeri turlarına yer vermiyor, zeytinlikler altında salep orkideleri, dağ laleleri, gelincikler arasında yaptığı gezintileri anlatıyor. Onun yoldaşları Naime teyzeler, Elif analar, Maynur'lar. 
     Kitap kapağını da Bodrumlu Hürü süslüyor. 
     Keçikörmeni, kazayağı, kuzukulağı, tilkişenler, acıotlar. 
     Ve otlu yemekler... 
     Patatesli tilkişen, terbiyeli kenker, yumurtalı tilkişen kavurması, papatya tentürü, sebzeli zerdeçallı soya yemeği, kabakçiçeği dolması, nohutlu hindiba kavurma, pirinçli börülce filizi. 
     Ot seansları ve yemek tarifi aralarına serpiştirilmiş gezinti notları soğuk bir kışın ardından Datça düşleri görüp, Gökova'da Azmakbaşı'nın serin sularını düşleyenler için tam bir bahar terapisi 
     'Hafiften bir öğle yemeği hali. Kuşlardan önce minik su kaplumbağalarını görüyoruz. Sanki aile. Sonra flamingolar. Kafaları suda, yiyecek ararken bir yandan da boyunlarını dansöz kıvraklığıyla bir ileri bir geri hareket ettiriyorlar.' 
     
Çiya Sofrası      Datça'yı, Bodrum'u, Finike'yi düşleyip de gidemeyen dostlarımıza Tijen İnaltong'un 'Tak Koluna Kitabı'nı öneriyoruz. 
     İstanbul'da kalanlar depresyona girmesin 
     Çiya Sofrası, unutulmuş yemeklerin, kaybolmuş tatların, eski kültürlerin günümüze taşınmış örneklerini sunuyor, Kadıköy Balıkçılar Çarşısı'nda. Musa ve Zeynep Dağdeviren'in işlettiği 'Çiya Sofrası'nda, 'otlu yemekler resitali' var. Mutfak, Gaziantep ve Doğu Akdeniz, Hatay ağırlıklı. Musa Bey de Tijen Hanım gibi 'pazar gezgini', İstanbul'da yeşilin ölmediğini kanıtlarcasına ot topluyor. 
     Taze sarmısaktan yapılan şiveydiz, mumbar dolması, frik pilavı, teşbura, Arap mutfağından fellafel ve muhammara, mualle, keşkek, zahter salatası, jağ kavurma. Antakya usulü kabak, ham ceviz de domates tatlısı. Şıralar. 
     Kadıköy Çarşısı'nda mütevazı bir ortamda farklı tatlar için Çiya Sofrası şaşırtıcı bir keşif. 
     Organik tarıma, etten çok balığa ve zeytinyağlı besinlere dönüş konusunda Akdeniz kuşağı ülkesi olarak Türkiye çok şanslı. 
     Tijen İnaltong, Küba'da 20 bin kişinin Havana ve çevresinde organik kentsel tarımla uğraşarak kendi sebze ve meyve ihtiyacını karşıladığını yazıyor. 
     İstanbul'da pazar yerlerinin zenginliğini Çiya'da görüyorsunuz. 
     Bugün Anneler Günü, 'takın kolunuza sepeti', baharı yaşayın. 
     
     

</TEXT>
</DOC>
