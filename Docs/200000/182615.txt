<DOC>
<DOCNO> 182615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/yazar/okur.html </URL>
<DATE> 2003/09/16/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
Off-shore balıkçılık 
</HEADLINE>
<TEXT>

   
   Off - shore bankacılığı pek sevip sevmediklerini bilmiyoruz ama off - shore balıkçılığı da sevmiyorlar. Bodrum'a demir atmışlar, gitmiyorlar. Yarattıkları katma değer ne İnanın ki bilmiyorlar. Canlı koyları, güzelim denizi yok etmeye devam ediyorlar. Bodrum turizm ve balık sektörüyle gündemimizde. İstanbul'dan, Ankara'dan gelip Bodrum'a tutkuyla bağlananlar çaresiz. Binlerce balık çiftliği beş, on beş, yirmi yıllığına SİT alanı diye bilinen koylara çöreklenmişler. Mafyavari çalışma yöntemleriyle herkesi korkutmuşlar. Bir saatte kuruluyorlar, 10 dakikada sökülüyolar, 5 kişiye istihdam sağlıyorlar ama çevreyi, denizi kirletiyorlar, yok ediyorlar. 
   Muğla Valiliği bakmış sorun büyük, yeni balık çiftlik alanları belirlemiş. Açık deniz diyor. "Off - shore balıkçılık" ismini de buradan alıyor. Ama off - shore balıkçılık balık çiftliği sahipleri için cazip görünmüyor. O yüzden Muğla Valiliği'nin belirlediği yeni alanlar benimsenmiyor. İzin süresi biten çiftlik sahipleri kendilerine tahsis edilen alanlara gitmemekte direniyor. Bilkom oteller zincirinde yıllarca üst düzey yöneticilik yapmış Demir Güver bakın konuyu nasıl özetliyor 
   "Kendi güzelliklerimizi kendimiz yok ediyoruz, kendi kendimize büyük zarar veriyoruz. Böyle giderse yakında bir şey kalmayacak." 
   O yüzden 2004 yılında büyük bir eylem yapmaya hazırlanıyorlar. Bodrum tutkunları çizgi roman kahramanı Hopdediks gibi olacağız diyorlar. 
   Bodrum denilince balık çiftlikleri dedik, ya turizm Turizmde sezon üç ay. Milyonlarca dolarlık yatırım üç ayda derleniyor. Televole kültürü Bodrumlu turizmciyi rahatsız ediyor. Televoleciler çekilmiş, Bodrum boşalmış. Ama Bodrum'a inananlar, Bodrum için çalışanlar sürekli düşünüyor, farklılıklarını, Bodrum markasını nasıl pazarlayacaklarını kendi aralarında tartışıyorlar. Tıpkı ANAP'tan Bodrum Belediye Meclisi'ne giren Hülya Aşkın gibi. 
   Aşkın, CHP'li Bodrum Belediye Başkanı Mazlum Ağar'ın karşısında muhalif ama Bodrum'u çok derin derin irdeliyor. Bodrum il değil özerk bir statüye sahip olmalı diyor. Bir de yeni turizm yasasını gündeme getiriyor. Bodrum bitmedi, bitemeyecek ama bu yeni yasayla bitebilir diyor. Yeni turizm yasası turizmde arazi tahsis sistemini getiriyor. Yani, yeni bir turizm bölgesi açılacak ve turizme açılan bölge tek bir kişiye verilecek. O bölgede işletmeciliği bölgeyi alan kişi ya da kurul yapacak. İşletmecilik de yine bölgeyi alan kişinin olacak. Altyapı ise devletten beklenecek. İşte Hülya Aşkın yerel yönetimler yasasını savunurken çıkan yeni turizm yasasıyla bizim bölgemizde yerel yönetime ihtiyaç kalmıyor diyor ve kaygılanıyor. 
   
      
   
</TEXT>
</DOC>
