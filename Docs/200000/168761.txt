<DOC>
<DOCNO> 168761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/soneko36.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
"İflas devi" Enron, yeniden yapılanma planını sundu... 
</HEADLINE>
<TEXT>

     Yöneticilerinin bir dizi yolsuzluğu sonucunda batışı ''dünyanın en büyük şirket iflası'' olarak tarihe geçen ABD'nin eski enerji devi Enron, yeniden yapılanla planını sundu. 
     İflas Masasına sunulan ve yetkili hakim tarafından onaylandığı takdirde batık şirketin mal varlıklarının yeniden faaliyete geçirilmesini sağlayacak olan plan, Enron'ın iki ayrı şirkete bölünmesini ve kreditörlerine alacaklarının ancak küçük bir kısmının ödenmesini öngörüyor. 
     Belli başlı kreditörlerce onaylanan yeniden yapılanma planına göre, Enron'ın ABD dışındaki varlıkları bir şirket, ABD içindeki varlıkları bir başka şirket tarafından üstlenilecek. 
     ABD içi faaliyetleri üstlenecek şirketin CrossCountry Energy Corp. adıyla Enron'ın ABD'de sahip olduğu 3 doğalgaz boru hattındaki bütün haklarına sahip olacağı bildiriliyor. 
     Geçici olarak ''Uluslararası şirket'' adıyla anılan ikinci şirket ise Enron'ın 19 ülkedeki enerji yatırımlarını devralacak. 
     Kreditörler Enron'daki alacakları için,''her 1 dolarlık alacaklarına karşılık 14.4 ile 18 sentlik bir ödemeye razı olacak ve kalan alacakları için de yeni oluşturacak şirketlerinin hisselerinden alacak. 
     Enron'a kredi veren 20 bin kadar kreditörün toplam alacaklarının 67 milyar doları bulduğu tahmin ediliyor. 
     
</TEXT>
</DOC>
