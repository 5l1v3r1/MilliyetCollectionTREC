<DOC>
<DOCNO> 191763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/yazar/akyol.html </URL>
<DATE> 2003/10/28/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Milli Mücadele'de asker ve sivil 
</HEADLINE>
<TEXT>

   
   BİRİNCİ Cihan Harbi'nin dışında kalmamız mümkün müydü Mustafa Kemal dahil birçok tanığa göre, mümkün değildi. 
   Öyle de olsa, Enver Paşa'nın "stratejik yönetim"deki büyük hataları vahim sonuçlar doğuracaktı. 
   Enver, 1918 ortalarında Alman yenilgilerinden görür ki, harbi kaybediyoruz. Bunun üzerine, Anadolu'nun işgali ihtimaline karşı bir "milli mukavemet" merkezi oluşturmak için Erzurum'da iyi teçhiz edilmiş bir ordu kurdu. 
   "Anadolu'da Milli Mücadele" fikrini ilk düşünen kumandanlardan Kazım Karabekir kendisini Erzurum'daki 15. Kolordu Komutanlığı'na tayin ettirdi, 12 Nisan 1918'de İstanbul'dan ayrıldı. 
   Milli Mücadele'nin ilk askeri dayanağı bu kolordudur. 
   Bu amaçla Anadolu'ya giden ikinci komutan, Ali Fuat Paşa'dır. 
   İkisi de Mustafa Kemal'le görüşerek yola çıkmıştır. 
   
   
   MUSTAFA Kemal Paşa, İstanbul'da Harbiye Nazırı olarak, hatta darbe ile milliyetçi bir hükümet kurdurarak çıkış yolu aramaktadır. 
   Bu mümkün olmaz. O da hemen Padişah'ın "müfettişlik" önerisini değerlendirip Samsun'dan Anadolu'ya çıkar. Yanında General Refet Bele vardır. "Hamidiye kahramanı" Rauf Orbay 8 Mayıs'ta Anadolu'ya geçmiştir. 
   "Milli Mücadele'nin ilk beşleri" bunlardır. 
   Lider Mustafa Kemal'dir. Çanakkale'de görülmüştür ki, en yetenekli komutan odur liderlik karizması da tamdır. 
   Karabekir gibi elinde en güçlü askeri birlikler bulunan bir komutan bile, üniforması çıkarılmış, sivil Mustafa Kemal'e "emret paşam" diyor. 
   Doğu'yu Karabekir kurtarır. Ama "Batı Cephesi" yoktur. Mustafa Kemal, Batı Cephesi'ni, 9 Nisan 1920'de Anadolu'ya geçen Albay İsmet'e verecektir. 
   Fevzi Paşa'nın da katılmasıyla askeri cenah artık tamamdır. 
   Komutanların hepsi Cihan Savaşı tecrübesine sahiptir İttihatçıların hatalarından dersler almışlardır. 
   
   
   SİVİL topluma gelince... Yüzyıldır olaylarla ve kültür hareketleriyle yoğrulan "millet" olma bilincimizin ulaştığı aşamayı, Milli Mücadele'nin toplumsal tabanında görmek mümkündür. 
   Anadolu'da mantar gibi "Müdafaayi Hukuk" ve benzer adlarla sivil milli mukavemet dernekleri kurulmaktadır. 
   Milli Mücadele'nin meşruiyet temellerine bakınız yüzyıllık birikimin yarattığı kurumlar 
   "Kongreler... Heyeti Temsiliye... Türkiye Büyük Millet Meclisi..." 
   Üçüncü Dünya ülkelerinin bağımsızlık savaşlarında örnekleri çok görülen "Devrim Komuta Konseyi... Ulusal Kurtuluş Cephesi Merkez Komitesi" falan gibi oligarşik örgütlenmeler hiç benzemez. 
   Bizde Kongreler ve Heyeti Temsiliye adları etiket değil, gerçeğin ifadesidir. 
   Meclis, 'atanmışlar'dan değil, 'seçilmişler'den oluşur. Osmanlı Mebusan Meclisi'nin milliyetçi devamıdır. Misak-ı Milli'yi kabul ve ilan eden Mebusan Meclisi'dir, uygulayan Türkiye Büyük Millet Meclisi... 
   Mustafa Kemal, sadece "başkomutan" değil, bu toplumsal temsil hareketinin de lideridir "milli lider"dir. 
   Böyle bir milli hareketten tabii ki Cumhuriyet çıkacaktı ve Mustafa Kemal tabii ki "sadrazam" değil, "cumhurbaşkanı" olacaktı. 
   - 
   Yarın Cumhuriyet ve rejim sorunları 
   
      
   
   
   
</TEXT>
</DOC>
