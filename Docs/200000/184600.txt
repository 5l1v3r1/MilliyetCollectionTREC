<DOC>
<DOCNO> 184600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sonspo14.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor, Galatasaray'dan çekinmiyor... 
</HEADLINE>
<TEXT>

     Birinci Süper Lig'de yarın Galatasaray'ı konuk edecek olan Adanaspor'da, kulüp başkanı Çağdaş Ergin, güçlü rakiplerinden çekinmediklerini söyledi. 
     Çağdaş Ergin, ekonomik yönden sıkıntılı günler geçiren takımlarında tüm sporcularıyla birlikte saha içi ve dışında onurlu bir yaşam mücadelesi verdiklerini kaydetti. 
     Adanaspor'un, her sezon 3 büyüklere karşı iyi oynayarak puanlar aldığını hatırlatan Ergin, ''Futbolcularımıza güveniyor, güçlü rakibimizden çekinmiyoruz. En büyük dileğimiz, maça Galatasaray'dan çekinmeyecek cesur bir hakemin atanmasıdır'' dedi. 
     Son haftalarda taraftarların görevlerini yapmadıklarından yakınan Ergin, bunun sıkıntısının gözlendiğini belirterek, ''Eğer bu önemli maçta da taraftarlar takımlarını yalnız bırakırsa, futbolcularımız kendilerini terkedilmiş hisseder'' diye konuştu. 
     Trabzonspor karşılaşmasında tribünlerde biletli seyirci sayısının 1700 olduğunu ve bunun ezikliğini yaşadıklarını vurgulayan Ergin, şunları söyledi 
     ''3 büyük kulüplerin her ilde taraftarı vardır. Ancak gerçek Adanalılar'ın bu gibi maçlarda bizleri desteklemeleri gerekir. Kazanmamız için taraftar faktörü çok önemli. Vefalı taraftarların, karşılaşma boyunca durmaksızın olumlu destekleri ve Galatasaraylı taraftarları bastırmalarını bekliyoruz.'' Bu arada 5 Ocak Stadı'nda akşam ter antrenmanı yapacak olan Adanaspor'un, Hekimevi'nde kampa gireceği belirtildi. 
     Sakatlıkları süren Serkan, Gökmen ve Ali Asım'ın Galatasaray karşısında forma giyemeyecekleri de bildirildi. 
     
</TEXT>
</DOC>
