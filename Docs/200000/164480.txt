<DOC>
<DOCNO> 164480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sontur31.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dilenciye para verirken, çocuğu gözünün önünde ezilip öldü.. 
</HEADLINE>
<TEXT>

     Bursa'da, annesi dilenciye para verirken, elinden kurtularak yola fırlayan 2.5 yaşındaki kız çocuğu, otobüsün altında kalarak can verdi. 
     Alınan bilgiye göre, Alemdar Mahallesi'nde oturan Hayriye Altın, 2.5 yaşındaki kızı Safiye Altın ile birlikte alışveriş yapmak üzere Ormanlar Yolu'ndaki markete gitti. 
     Alışveriş yaptıktan sonra kızının elinden tutarak eve dönmekte olan Hayriye Altın, yol kenarındaki tekerlekli sandalyede bulunan dilenciye para vermek istedi. 
     Anne Altın'ın çantasından para çıkarmak istediği sırada, minik kızı, bir anda elinden kurtularak yola fırladı. Küçük Safiye, otobüs durağında yolcu indirdikten sonra hareket eden Mustafa Marap'ın kullandığı 16 RB 120 plakalı özel halk otobüsünün altında kalarak can verdi. 
     Gözleri önünde kızı ölen anne Hayriye Altın, olay yerinde sinir krizleri geçirirken, otobüs sürücüsü Mustafa Marap gözaltına alındı. 
     Kazayla ilgili soruşturma sürerken, küçük kızın cesedi otopsi yapılmak üzere Bursa Adli Tıp Kurumu morguna kaldırıldı. 
     
</TEXT>
</DOC>
