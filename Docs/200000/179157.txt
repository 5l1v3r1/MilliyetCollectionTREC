<DOC>
<DOCNO> 179157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/sondun10.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Necef'teki saldırıdan önce korumalarına ihbar gelmiş... 
</HEADLINE>
<TEXT>

     Irak'ın Necef kentindeki saldırıda ölen Irak İslam Devrimi Yüksek Konseyi IİDYK lideri Muhammed Bagır El Hekim'in korumalarına, saldırıya ilişkin önceden ihbar geldiği ileri sürüldü. 
     Necef'teki din adamlarının verdiği bilgiye göre, cuma namazından önce korumalara gelen ihbar El Hekim tarafından önemsenmedi. 
     İhbarın ardından, korumaların El Hekim'in aracının yanında park etmiş bir aracı aramak istediği, ancak güvenlik güçlerinin buna izin vermediği belirtildi. 
     Kaynaklar, olayın, namaz sonrası El Hekim'in aracının hareket etmesinin ardından, içinde patlayıcı madde bulunan diğer aracın patlamasıyla meydana geldiğini kaydettiler. Patlama, kent genelinde hissedilirken, El Hekim'in cesedi parçalara ayrıldı. 
     Bu arada El Hekim'in, patlama öncesinde verdiği son hutbede, Müslümanların mezhep ayrımı yapmadan, beraberlik içinde yaşaması gerektiğini vurguladı. 
     Öte yandan patlamada hayatını kaybedenlerden beş kişinin kimlikleri tespit edilirken, Necefliler ölü sayısını 125 olarak telaffuz ediyor. Necef'teki hastanelerde yer kalmadığından, yaralılar diğer kentlere naklediliyor. 
     Bu arada Hz. Ali türbesi yakınlarında, ikinci bir aracın içinde patlayıcı madde bulunduğu bildirildi. 
     El Cezire televizyonu, güvenlik güçlerinin patlayıcı maddeyi etkisiz hale getirdiğini duyurdu. 
     Öte yandan Mücahitler Cephesi adlı Şii örgütün lideri Muhammed Nasıri, saldırının ABD tarafından düzenlendiğini ileri sürdü. 
     
</TEXT>
</DOC>
