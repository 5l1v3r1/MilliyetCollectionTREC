<DOC>
<DOCNO> 157368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur47.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye de kapılarını Rumlara açtı... 
</HEADLINE>
<TEXT>

     Başbakan Recep Tayyip Erdoğan, Güney Kıbrıs vatandaşlarının, 22 Mayıs'tan itibaren Türkiye'ye vizesiz giriş yapabileceklerini söyledi. Kapıların tüm Güney Kıbrıslılar'a 40 yıl aradan sonra ilk kez açılacağını belirten Erdoğan, Rumların 1 ay Türkiye'de kalabileceğini belirtti. Erdoğan, Yunanistan'dan da aynı adımı atmasını beklediklerini kaydetti. 
     Erdoğan, AK Parti Antalya İl Binası'nın açılışında, parti otobüsünden vatandaşlara seslendi. 
     Antalya'dan sadece Türkiye'ye değil, Avrupa'ya ve dünyaya da seslenmek istediğini ifade eden Başbakan Erdoğan, Türkiye'nin bakışınıve dünya barışını nasıl değerlendirdiğini herkesin görmesi gerektiğini söyledi. 
     Bir süre önce KKTC'ye yaptığı ziyarette, adada yaşayan her iki tarafla da görüşmelerde bulunduğunu dile getiren Erdoğan, Güney Kıbrıs vatandaşlarının, 22 Mayıs 2003 tarihinden itibaren Türkiye sınırlarından vizesiz girebileceklerini açıkladı. 
     Türkiye Cumhuriyeti Devleti'nin, kapılarını tüm Güney Kıbrıslılar'a 40 yıl aradan sonra ilk kez açacağını belirten Başbakan Erdoğan, bu izinle giriş yapacakların 1 ay Türkiye'de kalabileceğini, istemeleri halinde bu süreyi uzatabileceklerini söyledi. Erdoğan, ''Türkiye bu adımı nasıl atıyorsa, Yunanistan'dan da aynı adımı atmasını bekliyoruz'' dedi. 
     Dünyanın da buna ihtiyacı olduğunu kaydeden Başbakan Erdoğan, ''kavganın'' kimseye bir şey kazandırmayacağını ifade etti. 
     Başbakan Recep Tayyip Erdoğan, konuyla ilgili detayların DışişleriBakanlığı tarafından açıklanacağını ifade ederek, Güney Kıbrıslılar'ın KKTC hattını kullanmak kaydıyla Türkiye'ye gireceklerini kaydetti. 
     KKTC de, Güney Kıbrıs vatandaşlarına, 23 Nisan 2003'ten itibaren ülkeye vizesiz girme olanağı tanımıştı. 
     
</TEXT>
</DOC>
