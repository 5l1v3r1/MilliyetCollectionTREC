<DOC>
<DOCNO> 192821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/soneko07.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırımların dörtte üçü özel sektörden... 
</HEADLINE>
<TEXT>

     Özel sektörün, gelecek yıl yapılması hedeflenen 78.8 katrilyon liralık toplam yatırımın 58.8 katrilyon liralık bölümünü gerçekleştireceği öngörülüyor. 
     2004 yılında 19 katrilyon 973 trilyon liralık kamu, 58 katrilyon 822 trilyon liralık da özel sektör yatırımı hedefleniyor. 
     Toplamda 78 katrilyon 796 trilyon liralık yatırımların yüzde 74.7'sinin, bir başka deyişle dörtte üçünün özel kesim eliyle yapılması bekleniyor. 
     
     YATIRIMLAR HANGİ SEKTÖRE KAYACAK 
     2004 yılında bundan önceki yıllarda da olduğu gibi en şanslı sektör konumunda ulaştırma olacak. Bu sektöre 2004 yılında 23.3 katrilyon liralık yatırım planlanırken, imalat için de 18 katrilyon 749 trilyon liralık yatırım öngörülüyor. 
     Toplam yatırımların, tarımda 3.2 katrilyon, madencilikte 1.6 katrilyon, enerji sektöründe ise 2.8 katrilyon lira olacağı hesaplanıyor. 
     Sağlık için 4.2, eğitim için 4, konut için 7.1, turizm için ise 5.3 katrilyon liralık yatırım hedefleniyor. 
     
     ÖZEL SEKTÖR YATIRIMLARI İMALAT AĞIRLIKLI 
     Öte yandan, 2004 yılında özel sektör yatırımlarının en ağırlıklı olduğu alan imalat olacak. İmalat için 18 katrilyon liralık yatırım yapacak özel kesim ulaştırmaya da 17.5 katrilyon lira ayıracak. 
     Özel kesim, konuta 6.9 katrilyon, turizme 5.2 katrilyon, sağlığa 2.9 katrilyon, eğitime de 1.1 katrilyon liralık yatırım yapacak. 
     Tarımda 1.6 katrilyon, madencilikte 1.2 katrilyon özel sektör yatırımının beklendiği 2004 yılında, bu kesimin enerji yatırımları ise sadece 369 trilyon lira olacak. 
     
</TEXT>
</DOC>
