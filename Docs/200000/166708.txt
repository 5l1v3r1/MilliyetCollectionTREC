<DOC>
<DOCNO> 166708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/dunya/dun01.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Roma'dan ilk sıcak mesaj 
</HEADLINE>
<TEXT>

Kopenhag Zirvesi'nde Türkiye'nin avukatlığına soyunan Berlusconi, sözünü tutuyor. AB Dönem Başkanı İtalya, Türkiye'yle üyelik müzakerelerinin başlaması için çalışma sözü verdi 
     GÜVEN ÖZALP Brüksel 

     Türkiye'nin Avrupa Birliği AB üyeliğine sıcak bakan İtalya Başbakanı Silvio Berlusconi, ilk jesti Dönem Başkanlığı programında yaptı. Şu ana kadarki dönem başkanlıklarında Türkiye, tek paragraf ve umut vermekten kaçınan ifadelerle geçiştirilirken, İtalya'nın programında kullandığı ılımlı ve olumlu dil gözlerden kaçmadı. Programda, "Gelecek yıl yapılacak değerlendirmenin müzakerelerin başlamasını sağlayacağını umuyoruz" mesajı verildi. 
     Türkiye programda dört farklı başlık altında yer aldı. En sıcak mesaj ise, "Müzakerelerin başlatılmasını sağlayacağını umduğumuz ve gelecek yıl yapılacak olan gözden geçirme ışığında Türkiye'nin Avrupa'ya nihai yakınlaşmasının temel şartı olan reformları sürdürmesi için Türk hükümetini cesaretlendireceğiz" ifadeleriyle dile getirildi. Programın bir başka bölümünde ise, İtalya'nın, Türkiye için belirlenen ön katılım stratejisini tam olarak uygulama eğiliminde olduğu belirtilerek, böylelikle "Aralık 2004 tarihinde olumlu bir karar alınması için gerekli şartların bulunmasını sağlamaya" yardımcı olunacağı kaydedildi. İtalya, bunun yanı sıra Türkiye'yle yürüteceği ortaklığın ilk olumlu sonuçlarının Aralık 2003'ten itibaren görülmeye başlamasını sağlamaya çalışacağını da net bir şekilde ortaya koydu. Dönem Başkanlığı programında Ankara'ya yönelik olarak "cesaret verici" bir yaklaşım benimseyen İtalyan hükümetinin, Türkiye konusunda kendi içinde mevcut olan bazı görüş ayrılıklarına karşın, Berlusconi'nin etkisiyle bu yaklaşımını sonuna kadar koruması bekleniyor. 
     

</TEXT>
</DOC>
