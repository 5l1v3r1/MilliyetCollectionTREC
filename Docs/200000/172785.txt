<DOC>
<DOCNO> 172785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/soneko19.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
BP, Ocakgaz ve Tekgaz birleşti 
</HEADLINE>
<TEXT>

     BP Gaz, Ocakgaz A.Ş. ve yan kuruluşu Öztek Metalurji ve Kimya Sanayi A.Ş. Tekgaz ile 1 Ağustos 2003 tarihi itibarıyla birleşti. 
     BP Gaz Genel Müdürü Dr. Ludger Dohm, birleşmenin duyurulması amacıyla düzenlenen basın toplantısında, anlaşmanın LPG sektöründe BP Gaz'ın faaliyette bulunduğu tüm alanlarda sağlık, emniyet ve çevre standartlarını yükselteceğini söyledi. 
     BP Gaz'ın son 6 yılda sektörde en hızlı büyüyen firma olduğunu dile getiren Dohm, anlaşmanın stratejik açıdan geleceğe yönelik büyük bir büyüme potansiyeli sunduğunu vurguladı. 
     Türkiye'deki LPG sektörünün, BP'nin faaliyet gösterdiği Avrupa'daki en büyük pazarlardan biri olduğunu ifade eden Dohm, bununla birlikte emniyetle ilgili düzenlemelerin artırılmasına yönelik ihtiyacın devam ettiğini aktardı. 
     BP Gaz'ın, birleşmenin ardından 1 yıl içinde özellikle güvenlik konusunda 5 milyon dolarlık yatırım planladığını bildiren Dr. Ludger Dohm, güvenlik konusunda gösterdikleri hassasiyeti vurgulayarak son 5 yılda hiçbir iş kazası yaşamadıklarını kaydetti. 
     
     İLK 4 FİRMA ARASINA GİRDİ 
     Ocakgaz ile birleşen BP Gaz'ın bu yeni yatırımla Türk LPG sektörünün en büyük ilk dört firması arasına girdiğini anlatan Dohm, Aygaz, İpragaz ve Demirören'in ardından dördüncü sırada BP Gaz'ın geldiğini bildirdi. 
     BP Gaz'ın yüzde 5'lik pazar payının, yüzde 2'lik pazar payı olan Ocakgaz ile birleşmeden sonra yüzde 7'ye yükseldiğini belirten BP Gaz Genel Müdürü Dohm, pazar paylarını yükseltmeye devam edeceklerini kaydetti. 
     Ludger Dohm, satın almanın tutarı konusundaki soruları ise yanıtlamadı. 
     BP Gaz Satış ve Pazarlama Müdürü Atıl Paydaş ise LPG Piyasası Yasası'nın çıkmasıyla sektörün sorunlarının aşılacağını kaydetti. 
     Yasanın sektördeki haksız rekabeti engelleyeceğini ve boşlukları gidereceğini belirten Paydaş, taslak üzerinde biraz daha çalışılması gerektiğini dile getirdi. 
     
</TEXT>
</DOC>
