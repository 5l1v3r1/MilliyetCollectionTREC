<DOC>
<DOCNO> 161686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/soneko10.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırımcı rehberi Borsa ve euro düştü, dolar ve altın yükseldi... 
</HEADLINE>
<TEXT>

     Borsa geçen hafta genelde durgun ve satış ağırlıklı bir seyir izleyerek yüzde 3.59'luk düşüşle haftayı tamamladı. 
     Uzmanlar, teknik olarak bakıldığında ilk önemli destek noktasının 10,800 puan seviyelerinde bulunduğunu vurgulayarak, 11,700 ana direnç noktasına yakın başlayan satışların kısa vadede 10,800 seviyesinde dengeleneceğini savunuyorlar. 
     Hafta başında endeksin bu destek bölgesine gerilese bile tepki alımlarının geleceğini kaydeden uzmanlar, ilk önemli direnç noktasının 11,300 seviyelerinde bulunduğunu, 10,800 seviyesinin üzerinde başlayacak bir güçlenmenin bu direnç noktasının test edilmesini sağlayabileceğini belirtiyorlar. 
     Borsadaki düşüşün yanında İMKB Tahvil ve Bono Piyasası'nda da vadelerine göre ortalamalarda 1 puanı dolayında düşüşler gerçekleşti. Altın ve dövizde küçük çapta iniş-çıkışlar dikkat çekti. Mevduat faizlerinde ise vadelerine göre ortalamalarda 1.2-1.4 puan arasında değişen düşüşler yaşandı. 
     Hisse senetleri haftalık bazda ortalama yüzde 3.59 oranında değer yitirdi. 24 ayar külçe altının gram satış fiyatı yüzde 0.30 oranında, Cumhuriyet altınının satış fiyatı da yüzde 0.88 oranında arttı. Türk Lirası karşısında Dolar yüzde 0.35 oranında değer kazanırken, Euro yüzde 0.30 oranında değer yitirdi. 
     Yatırım fonlarının seyrini izleyen A.A Fon Endeksi ortalama yüzde 0.24 oranında artış kaydetti. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.64 ve haftalık reponun net getirisi de yüzde 0.63 olarak gerçekleşti. 
     
     İMKB'DE GEÇEN HAFTA 
     İstanbul Menkul Kıymetler Borsası'nda İMKB işlem gören hisse senetleri haftaya yüzde 1.74'lük artışla başladı. 
     İstanbul Menkul Kıymetler Borsası İMKB Ulusal 100 nin yakından izlendiği piyasalarda, Borsa günü yüzde 2.01 kayıpla kapattı. 
     İstanbul Menkul Kıymetler Borsası İMKB Ulusal 100 Endeksi, 1. seansta 127.83 puan ve yüzde 1.10 oranında geriledi. Endeks, 2. seansta da süren kar satışlarıyla, 104.93 puan kayıpla 11,346.50 puandan kapandı. Endeksteki günlük düşüş ise 232.76 puan oldu. 
     Salı günü Hazine ihaleleri ve enflasyon verileri piyasa tarafından yakından izlendi. Ulusal 100 Endeksi, 1. seansta 127.83 puan ve yüzde 1.10 oranında geriledi. Endeks, 2. seansta da süren kar satışlarıyla, 104.93 puan kayıpla 11,346.50 puandan kapandı. Endeksteki günlük gerileme ise 232.76 puan ve yüzde 2.01 olarak belirlendi. 
     Çarşamba günü, Merkez Bankası piyasaların beklediği faiz indirimini yaparken, Borsa günü yüzde 2.31 kayıpla kapattı. 
     Ulusal 100 Endeksi, 1. seansta 86.28 puan ve yüzde 0.76 oranında geriledi. 
     Endeks, 2. seansta da 175.55 puan kayıpla 11,084.67 puandan kapandı. Endeksteki günlük kayıp 261.83 puana ulaştı. 
     Perşembe günü sakin bir seyir sonunda borsa ortalama yüzde 0.41 oranında yükseldi. 
     Endeks, 1. seansta 10.09 puan ve yüzde 0.09, 2. seansta da 34.98 puan ve yüzde 0.32 oranında artış kaydetti. 11,129.74 puandan kapanan endeksteki günlük artış 45.07 puanda kaldı. 
     Haftanın son işlem gününde yine satışlar hakim oldu ve endeks ortalama yüzde 1.40 oranında geriledi. 
     Petkim ihalesine odaklı hareketlerin izlendiği borsada endeks, 1. seansta 48.12 puan ve yüzde 0.43 kayıp yaşadı. Endeks, 2. seansta da 108.24 puan gerileyerek 10,973.38 puandan haftayı tamamladı. Endeksteki günlük kayıp 156.36 puana ulaştı. 
     
     BORSA ENDEKSLERİ 
     İMKB Bileşik Endeksi, önceki hafta sonu kapanışa göre 408.04 puanlık düşüşle 11,381.42 puandan, 10,973.38 puana indi. Hisse senetlerinin haftalık ortalama değer kaybı yüzde 3.59 oldu. 
     İMKB Ulusal-Mali Endeksi 500.85 puan düşerek 13,381.66 puandan 12,880.81 puana, İMKB Ulusal-Sanayi Endeksi 419.85 puan düşerek 11,850.38 puandan 11,430. puana ve İMKB Ulusal-Hizmetler Endeksi 212.66 puan düşerek 7,258.60 puandan 7,045.94 puana geriledi Böylece, mali grup hisseleri ortalama yüzde 3.74 oranında, sanayi grubu hisseleri ortalama yüzde 3.54 oranında ve hizmetler grubu hisseleri ortalama yüzde 2.93 oranında değer kazandı. 
     
     KAZANANLAR VE KAYBEDENLER 
     Borsada geçen hafta işlem gören 293 hisse senedinden 57'si değer kazanırken, 222 hisse senedi değer yitirdi. 14 hisse senedinin değeri değişmedi. 
     Geçen hafta en yüksek oranlı artış yüzde 71.05 ile Garanti Yatırım Ortaklığı hisselerinde oldu. Yüzde 48.46'lık artışla TSKB Yatırım Ortaklığı hisseleri ikinci, yüzde 36.84'lük artışla Taç Yatırım Ortaklığı hisseleri de üçüncü olarak sıralandı. 
     En yüksek oranlı düşüş ise yüzde 30.00 ile Esem Spor hisselerinde oldu. Yüzde 18.08'lik düşüşle Borova Yapı hisseleri ikinci ve yüzde 17.67'lik düşüşle de Petrokent Turizm hisseleri üçüncü sırada yer aldı. 
     İMKB Ulusal Pazar'da geçen hafta toplam 958 milyar 591.7 milyon adet hisse senedi işlem gördü ve karşılığında 2 katrilyon 467 trilyon 726.6 milyar liralık işlem hacmi gerçekleşti. 
     
     DÖVİZ 
     Geçen hafta, dövizde iniş-çıkışlı bir seyir izlendi. İstanbul serbest döviz yasasında alınıp satılan ABD Doları yüzde 0.35 oranında değer kazanırken, Euro da yüzde 0.30 oranında değer yitirdi. 
     Önceki hafta sonuna göre ABD Doları'nın Türk Lirası satış fiyatı 5 bin lira artarak, 1 milyon 425 bin liraya çıkarken, Euro'nun satış fiyatı 5 bin lira düşerek 1 milyon 675 bin liraya indi. 
     Cuma günkü kapanış itibariyle, öteki döviz türlerinden İngiliz Sterlini'nin Türk Lirası satış fiyatı yüzde 0.30 oranında artarak 2 milyon 367 bin liraya çıkarken, İsviçre Frangı'nın satış fiyatı yüzde 2.96 oranında düşerek 1 milyon 82 bin liraya geriledi. 
     Bugün öğle saatlerinde ise İstanbul serbest piyasada ABD Doları 1 milyon 425 bin liradan, Euro 1 milyon 670 bin liradan, İngiliz Sterlini 2 milyon 370 bin liradan ve İsviçre Frangı da 1 milyon 81 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı önceki hafta sonuna göre yüzde 0.30 oranında, Cumhuriyet altınının satış fiyatı da yüzde 0.88 oranında arttı. 
     Külçe altının gram satış fiyatı 50 bin lira artarak 16 milyon 750 bin liraya, Cumhuriyet altınının satış fiyatı da 1 milyon lira artarak 114 milyon liraya yükseldi. 
     İstanbul Altın Borsası'nda İAB işlem gören 24 ayar altının gram fiyatı ise yüzde 0.76 oranında düşerek 16 milyon 900 bin lira oldu. 
     
     YATIRIM FONLARI 
     Yatırım fonlarına katılma belgeleri önceki hafta sonuna göre ortalama yüzde 0.24 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 909 puan artarak 381,313 puandan 382,222 puana çıktı. 
     Geçen haftanın en çok değer kazanan katılma belgeleri, yüzde 1.84'lük artışla Garanti A Tipi Yabancı Fon, yüzde 1.05'lik artışlarla Ata B Tipi Tahvil ve Bono Fon ile Ziraat Tipi Değişken Fon oldular. 
     Geçen haftanın en çok değer yitiren katılma belgeleri ise yüzde 4.14 oranındaki düşüşle Ak Yatırım A Tipi Hisse Senedi Fon, yüzde 3.89 oranındaki düşüşle Kent Yatırım A Tipi Değişken Fon ve yüzde 3. oranındaki düşüşle Meksa A Tipi Değişken Fon olarak sıralandılar. 
     
     İHALELER 
     Hazine geçen hafta Salı günü 2 yıl vadeli 6 ayda bir yüzde 3 kupon ödemeli dolar cinsinden tahvil ihalesi ile 154 gün vadeli bono ihalesi düzenledi. 
     2 yıl vadeli 6 ayda bir yüzde 3 kupon ödemeli dolar cinsinden tahvil ihalesinde, nominal 987.3 milyon dolarlık satış gerçekleştirildi. 
     İhaleye 1 milyar 117.1 milyon dolar teklif gelirken, ihaledeki net satış miktarı 971.3 milyon dolar oldu. İhaledeki basit faiz yüzde 6.88, bileşik faiz de yüzde 7 olarak belirlendi. Kupon ödemeleri 3 Aralık 2003, 2 Haziran 2004, 1 Aralık 2004, 1 Haziran 2005 tarihlerinde yapılacak kağıtların geri ödemesi, 1 Haziran 2005'de gerçekleştirilecek. 
     Hazine'nin ikinci ihalesi olan 154 gün vadeli bono ihalesine toplam 465.9 trilyon liralık teklif gelirken, ihalede nominal 393.7 trilyon liralık satış gerçekleşti. İhaledeki net satış tutarı da 335.5 trilyon lira olarak belirlendi. Bono ihalesinde bileşik faiz yüzde 45.95, basit faiz ise yüzde 41 oldu. İhalede kamuya net 48 trilyon liralık satış gerçekleştirildi. Bonoların geri ödemesi, 5 Kasım 2003'de yapılacak. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bonoların haftalık net getirileri yüzde 0.63 ile yüzde 0.96 arasında gerçekleşti. 
     Mevduat faizlerinde geçen hafta ortalamalarda 1.2 ile 1.4 puan arasında değişen düşüşler oldu. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.64 oldu. 
     Önceki hafta sonunda İMKB Repo Ters Repo Pazarı'nda ortalama faizi yüzde 41'in üzerinde olan haftalık reponun net getirisi de yüzde 0.63 olarak gerçekleşti. 
     
</TEXT>
</DOC>
