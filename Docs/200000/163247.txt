<DOC>
<DOCNO> 163247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/magazin/amag.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuğçe, Tanju'dan sıkı bir çalım yedi 
</HEADLINE>
<TEXT>

Tanju Çolak'ın tanıtımında görev alan Tuğçe Kazaz, 'tişörtle havuza atlamadığı' için para yerine nasihat aldığını iddia etti 
     BAYRAM KAYGUSUZ 

     Tanju Çolak'ın sahibi olduğu Ankara'daki Aqua Park'ın açılışında Tuğba Özay'la görev yapan Tuğçe Kazaz, parasını alamadığını ileri sürdü. 
     Kazaz, parasını istediği Çolak'ın kendisine "En azından tişörtle havuza atlayabilirdiniz. Ben bile bu yaşımda havuza girdim. Sizi oraya kazık gibi durasınız diye çağırmadım" dediğini söyledi. Prensip gereği tanıtım ve defilelere bikiniyle çıkmadığını, o işte de verilen tişörtü giydiğini söyleyen Kazaz, "Şaklabanlık yapmadım diye Tanju Çolak paramı vermedi" dedi. 
     
     'Şort büyük geldi' 
     Tanıtımın ardından Çolak'tan "Üzerimde para yok, sonra verelim' yanıtı aldığını söyleyen Kazaz, İstanbul'da hesap numarasını vermek için aradığında yine para yerine nasihat aldığını iddia etti. Çolak'a açılışın medyada çıktığını hatırlattığını söyleyen Kazaz, "Bana 'Sizin reklamınız oldu' dedi. Tuğba parasını almış. Tek farkımız onun şort, benim kot giymem. Şortu Tuğba verdi, büyük geldi" diye dert yandı. 
     
     'Kenan uyarmıştı' 
     Kazaz, Tuğba Özay'ın parasını aldığı halde bunu kendisine söylemeyerek kalitesini ortaya koyduğunu da iddia etti ve Çolak konusunda kendisini uyaran sevgilisi Kenan Doğulu'yu dinlemeyerek hata yaptığını da sözlerine ekledi. 
     

</TEXT>
</DOC>
