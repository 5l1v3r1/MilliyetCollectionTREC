<DOC>
<DOCNO> 182109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sondun15.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'deki cami inşaatı, "minaresi yüksek" diye durduruldu... 
</HEADLINE>
<TEXT>

     Almanya'nın başkenti Berlin'deki Şehitlik Camii'nin inşaatı, minaresinin yüksek ve kubbesinin büyük olduğu gerekçesiyle durduruldu. 
     Berlin İmar ve İskan Dairesi Başkanı Stefanie Vogelsang, Die Welt gazetesine yaptığı açıklamada, ''Caminin minaresi ve kubbesi, izin verdiğimizden daha büyük yapıldı. Bu durumda binanın ne kadar sağlam olduğunu bilmiyoruz'' dedi. 
     Vogelsang, bu konuda gelecek hafta içinde tutumlarını belirleyeceklerini ve Türkiye'nin Berlin Büyükelçisi ile de görüşeceklerini söyledi. 
     Gazetenin haberinde, caminin bulunduğu arazinin 1866 yılında Prusya hükümeti tarafından Osmanlı elçilerine mezarlık olarak verildiği ve Türk devletine ait olduğu hatırlatılarak, bu nedenle Berlin Eyaleti Başbakanı Klaus Wowereit'ın da konuyla ilgilendiği ifade edildi. 
     Haberde ayrıca, binanın sağlamlığının yetkili makamlar tarafından onaylanması durumunda caminin sahibi olan Diyanet İşleri Türk İslam Birliği DİTİB ile cami inşaatının devam etmesi konusunda uzlaşmaya varılabileceği kaydedildi. 
     Caminin 2 minaresinin her birinin yüksekliğinin 28,60 metre olması gerekirken 37,10 metre, kubbesinin çapının da 17,20 metre olması gerekirken 21,30 metre olduğu bildirildi. 
     Bild gazetesi de, caminin Ramazan ayına açılmasının planlandığını ve Türkiye'den inşaatta çalışmak için gelmek isteyen 30 işçiye izin verilmediğini belirterek, caminin yapımında kullanılan bazı malzemelerin yasak olduğunu savundu. 
     Haberde, minarelerin yüksekliğinin ve kubbenin büyüklüğünün yanı sıra cami kapısının yapımında kullanılan fildişi ve kaplumbağa kabuğu için ithalat izni bulunmadığı ifade edildi. 
     Cami içindeki işlemelerde de, nesli tükenmekte olduğu için koruma altına alınan kaplumbağaların kabuğundan yapıldığı kaydedildi. 
     Başbakan Recep Tayyip Erdoğan, 1-3 Eylül tarihleri arasında Berlin'e yaptığı ziyaretin son gününde Şehitlik Camii inşaatını gezmişti. 
     
</TEXT>
</DOC>
