<DOC>
<DOCNO> 161263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sonspo14.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Şaş yüzde yüz Inter'de... 
</HEADLINE>
<TEXT>

     İtalyan spor gazetelerinde yer alan transfer haberlerinde, FC Inter'in Galatasaray'dan Hasan Şaş'ı almış olabileceği iddia edilirken, FC Inter Kulübü Başkanı Massimo Moratti'nin, bu transferi bitirmek için Beşiktaş Teknik Direktörü Mircea Lucescu'nun görüşünü aldığı belirtildi. 
     İtalya'nın yüksek tirajlı spor gazetesi La Gazzetta dello Sport'ta bugün yer alan haberde, Mircea Lucescu'nun, eşi Nelly ile birlikte dün Milano'ya geldiği ve FC Inter Kulübü Başkanı Massimo Moratti ile beraber akşam yemeği yedikleri yazıldı. 
     1998-99 sezonunda bir ara FC Inter'i çalıştıran ve başkan Moratti ile arasının iyi olduğu bilinen Lucescu'nun, Hasan Şaş'ı bir kez daha Moratti'ye övdüğünü yazan gazete, Şaş'ın büyük olasılıkla sezon başına 1.7 milyon Euro ücretle FC Inter ile 3 yıllık sözleşme imzalamış olabileceğini ileri sürdü. 
     Ancak gazetedeki haberin alt paragraflarında ise, ''Inter, aylardır düşündüğü Hasan Şaş operasyonuna henüz ikna olmadı'' ifadesi kullanıldı. Hasan Şaş ile ilgili Corriere dello Sport Gazetesi'nin transfer haberleri köşesinde verilen çizelgede de ''Şaş, yüzde yüz olasılıkla Inter'de'' ifadesi kullanıldı. 
     Bu arada FC Inter'in gözlemcisi Marco Branca'nın tüm sezon boyunca Fenerbahçe ve Ümit Milli Takım oyuncusu Tuncay Şanlı'yı izlediği kaydedilirken, Moratti'nin, bu genç Türk futbolcu hakkında Lucescu'nun görüşlerini istediği öne sürüldü. Haberde, Inter'e geçmişte Mutu'yu öneren ve daha sonra bu oyuncunun performansıyla ne kadar haklı olduğunu kanıtlayan Lucescu'nun görüşlerine, Moratti'nin büyük saygı duyduğu kaydedildi. 
     20 yaşındaki Tuncay için ''Boğaz'ın Shevchenko'su'' yakıştırmasını yapan La Gazzetta dello Sport, FC Inter'in hücumda çok güçlü futbolcularının olmasına karşın genç yeteneklere her zaman ihtiyacı olduğunu savundu. Moratti'nin değer verdiği gözlemci Gianfranco Bedin'in, Tuncay hakkında çok olumlu bir rapor yazdığını ifade eden La Gazzetta dello Sport, Emre ve Okan'ın 2 sezondur FC Inter'de sorunsuz bir biçimde bulunmalarından dolayı Milano kulübünün genç Türk futbolcuları dikkatli izlediğini kaydetti. 
     Öte yandan Lucescu-Moratti görüşmesinin ''Acaba Lucescu Inter'e mi geliyor '' biçiminde bir soru işareti bıraktığını yazan gazetede, ''Eğer gelecekte Rumen teknik adam Inter'in başına yeniden geçerse buna hiç kimsenin şaşırmayacağı kesin'' denildi. 

     
</TEXT>
</DOC>
