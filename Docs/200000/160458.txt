<DOC>
<DOCNO> 160458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/spor/spo03.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
HASAN ŞAŞ BİLMECESİ 
</HEADLINE>
<TEXT>

Galatasaray ile yollarını ayıran Hasan, Monaco'ya gitti. Yıldız futbolcunun, taahhütlerini ödememesi durumunda küme düşecek olan ve transfer yasağı bulunan Fransız kulübüyle masaya oturması akıllarda soru işareti bıraktı 
     ERHAN TELLİ 

     Canaydın yol verdi 
     31 Mayıs'ta sona eren sözleşmesinin ardından Galatasaray ile yollarını ayıran Hasan Şaş, dün Monaco'ya gitti. Gaziantepspor maçı öncesinde Başkan Özhan Canaydın ile bir araya gelen Hasan'ın, "Beni isteyen kulüpler var. Ancak size verdiğim söz gereği sizin son önerinizi bekliyorum" dediği, Canaydın'ın ise sezon başında teklif edilen 2 milyon doları da ödeyemeyeceklerini belirtmesi üzerine aradaki bağların koptuğu öğrenildi. 
     
     Yıllık 2.5 milyon Euro 
     MONACO Kulübü'nün yöneticilerinin, geçen hafta İstanbul'a gelerek Hasan Şaş ile gizlice görüşüp, her konuda anlaştıkları belirtildi. Milli oyuncunun, bugün yapılacak son görüşmenin ardından, yarın Fransız kulübü ile üç yıllığına sözleşme imzalayacağı ve yıllık 2.5 milyon Euro 4 trilyon 250 milyar lira ücret alacağı iddia edildi. Hasan'ın imza atmasının ardından da Monaco'nun sorunları aşmasını bekleyeceği ifade edildi. 
     
     Yöneticiler yalanladı 
     TAAHHÜTLERİNİ yerine getirmemesi durumunda küme düşürülecek olan ve transfer yasağı bulunduğu belirtilen Monaco'nun yöneticileri ise bu iddiaları yalanladı. Kulübün el değiştirmesi nedeniyle, Fransa Futbol Federasyonu ve yeni yönetimin çalıştığı bankalar arasında yaşanan gecikme nedeniyle olayın basına yanlış yansıdığı belirtildi. Bu arada Hasan'ın Olympic Lyon ile de görüşebileceği iddia edildi. 
     
Canaydın el üstündeGeleneksel Pilav Günü'nde İnan Kıraç'ın, Galatasaray Başkanı hakkındaki sözleri büyük alkış topladı 
     'Ateşten gömlek giydi' 
     GALATASARAY'IN Geleneksel Pilav Günü dün Galatasaray Lisesi'nde yapıldı. Çok sayıda üyenin bulunduğu organizasyonda konuşan Galatasaray Eğitim Vakfı Başkanı İnan Kıraç, Kulüp Başkanı Özhan Canaydın'a büyük destek verdi. Canaydın'ın görevi alarak ateşten bir gömlek giydiğini kaydeden Kıraç, "Eğer onun gibi biri bayrağı devralmasaydı, bugün Galatasaray'ın taşınmazları dahi kaybedilebilirdi" ifadesini kullandı. 
     
     'El sıkmasını biliriz' 
     ÖZHAN Canaydın'ın borçları ödenebilir hale getirdiğini vurgulayan Kıraç, "Galatasaray, bugün yoluna devam edebilmişse, bu Özhan Canaydın'ın başarısıdır. Galatasaray, iflasını vermiş olsaydı, takımı herhalde Üçüncü Lig'de yeniden başlatabilirdik" yorumunu yaptı. İnan Kıraç, "Biz, her türlü mücadeleyi sahada veren ve yenildiği zaman da el sıkmasını bilen bir jenerasyonuz, başkanımız da öyle" diye konuştu. 
     
     Biber gazı etkiledi 
     CANAYDIN, İnan Kıraç'ın bu sözlerinin kendisine değil, Galatasaray'a yapılmış bir iltifat olduğunu vurguladı. Canaydın, "Galatasaray, her türlü sıkıntıdan sıyrılmasını ve ayakta kalmasını bilir. Bizi Galatasaraylı yapan şey zaten budur. Sadece benim şahsımda Galatasaray yıpratılmak isteniyor" dedi. Öte yandan İstiklal Caddesi üzerinde yasadışı bir gösteriye engel olmak isteyen güvenlik güçlerinin kullandığı biber gazı, lisedeki davetlileri de etkiledi. 
     
Jankauskas'ın yedeği SilvaTerim, Litvanyalı golcünün stepnesini hazırladı. Bu futbolcunun pahalı gelmesi durumunda Galatasaray, Boavistalı forvete yönelecek 
     MURAT AĞCA 

     Görüşme trafiği 
     PORTEKİZ pazarında kendisine tavsiye edilen isimleri izleyen Galatasaray Teknik Direktörü Fatih Terim, Jankauskas, Clayton ve Alenitchev'in dışındaki isimleri de takip ediyor. Sarı - Kırmızılılar'ın hücum gücünü artırmak için çaba gösteren Fatih hoca, özellikle Jankauskas'ı Porto'dan koparabilmek için yoğun bir diplomasi trafiği sürdürdü. 
     
     Boavista'nın en golcüsü 
     JANKAUSKAS'IN pahalı gelmesi durumunda Aslan, Boavista'nın forveti Silva'ya yönelecek. Brezilyalı futbolcunun bonservis bedelinin 1.5 milyon Euro olduğu belirtilirken, Portekiz kulübünde üç yıldır görev aldığı ifade edildi. Avrupa Kupaları'nda takımına 4 gol kazandıran sambacının, ligde de 10 golü bulunuyor. 28 yaşındaki futbolcu, Boavista'nın bu sezon en skorer ismi. 
     
     Porto'yu izledi 
     PORTEKİZ çıkarmasının son gününde Porto'nun Sporting Lizbon'u 2 - 0 yendiği maçı izleyen Terim listesindeki futbolcuları çıplak gözle izleme fırsatı buldu. Tecrübeli hoca maçtan sonra şu açıklamayı yaptı," Porto'dan ve başka Portekiz kulüplerinden oyucu bakıyoruz. Her mevkiiden beğendiğimiz oyuncular var. Mourinho'nun da görüşlerini aldım. Dönüşte teknik ekiple bir toplantı yapıp isimleri belirleyeceğiz. Şu anda kesin birşey yok." 
     

</TEXT>
</DOC>
