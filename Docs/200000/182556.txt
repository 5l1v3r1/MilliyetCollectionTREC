<DOC>
<DOCNO> 182556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/guncel/gun05.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kararg ha önce Çelik gitmiş 
</HEADLINE>
<TEXT>

   Milli Eğitim Bakanı Hüseyin Çelik, YÖK Başkanı ve rektörlerin Orgeneral Yalman'la görüşmesine tepki gösterirken, kendisinin de Orgeneral Özkök'le görüştüğüne hiç değinmedi 
   ANKARA Milliyet 

   
   YÖK Başkanı Kemal Gürüz ve sekiz üniversite rektörünün Kara Kuvvetleri Komutanı Orgeneral Aytaç Yalman'la dört saat süren bir yemekte buluşmasına Milli Eğitim Bakanı Hüseyin Çelik tepki gösterirken, kulislerde "Genelkurmay Başkanı'yla taslak hakkında iki kez görüştüğünü unuttu mu " sorusu dolaşmaya başladı. 
   Gürüz ve rektörlerin "kararg ha" gitmesine yönelik gelişmeleri önceki gün Kanal 7 televizyonuna değerlendiren Çelik, "Görüşme basına yansıdığı şekildeyse, birçok Türk aydını gibi ben de yadırgadım" dedi. Ancak Çelik'in, taslakla ilgili olarak Genelkurmay Başkanı Orgeneral Hilmi Özkök'le, biri nisanda olmak üzere iki kez görüşmesine hiç değinmemesi dikkati çekti. 
   Milli Eğitim Bakanlığı'nı Erkan Mumcu'dan devraldıktan sonra Başbakanlık danışmanları ve bir grup bürokratla yeni bir YÖK taslağı hazırlayan Çelik, rektörlerle hükümeti karşı karşıya getirdi. Başbakan Recep Tayyip Erdoğan'ın yakından izlediği ve Gürüz'ün sert açıklamalar yaptığı taslak hakkında siyasi partilerden ve üniversitelerden görüş istendi. 
   Çelik, öncelikle Meclis'te temsil edilen siyasi partilerin temsilcileriyle görüştü. Taslağı özel ulakla Özkök'e ulaştıran Çelik daha sonra Özkök'le iki görüşme yaptı. Genelkurmay da Çelik'e 11 Temmuz'da verdiği yanıtta çekincelerini sıraladı. 
   Çelik, o dönem Özkök'ü "demokratik ve vakarlı" bulduğunu söylemişti. Taslağa Üniversitelerarası Kurul ve Rektörler Komitesi'nin sert tepki göstermesi üzerine rektörlerle masaya oturan hükümet uzlaşma arayışına girdi. Başbakan Recep Tayyip Erdoğan'ın "son sözü söylemek istemesi" ve "uzlaşmaya varılamayan maddeler Bakanlar Kurulu'nda benim hakemliğimde çözülsün" demesi, uzlaşma arayışını boşa çıkardı. Son olarak Yalman'ın Gürüz ve sekiz üniversite rektörünü yemekli toplantıya çağırması da, taslakla ilgili tartışmaları "laik rejime yönelik bir zemin"e taşıdı. Çelik, Kanal 7'ye yaptığı açıklamada, rektörlerle Yalman arasındaki görüşmede "nelerin konuşulduğu ve nelerin istendiğini" bilmediğini, konuyu basından izlediğini belirtti. 
   
</TEXT>
</DOC>
