<DOC>
<DOCNO> 198422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/soneko31.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yukos Sibneft ile birleşme askıya alınmadı 
</HEADLINE>
<TEXT>

     Yukos Başkanı Simon Kukes, Sibneft ile birleşme planının askıya alınmadığını açıkladı. 
     Sibneft tarafından yapılan yazılı açıklamada, Yukos ile birleşmenin geçici olarak askıya alındığının duyurulmasından birkaç saat sonra İtar-Tass'ın Kukes'e dayanarak yayınladığı haberde, birleşme sürecinin devam ettiğini açıklaması Rusya'da kafaları iyice karıştırdı. 
     Kukes, açıklamasında, birleşmenin kesintiye uğramadığını belirterek, ''Şirketlerin birleşme süreci devam ediyor ve iptal edilmeyecek'' dedi. 
     Haberde, Yukos'un günün ilerleyen saatlerinde Sibneft'in bugün yaptığı açıklamaya karşı resmi bir açıklama yapacağı kaydedildi. 
     Ekonomik gözlemciler, Sibneft'in bugün yaptığı açıklamayı, şirketin fiyatını artırma veya anlaşma koşullarını değiştirme yönünde bir manevra olarak değerlendirirken, bazı gözlemciler de, Sibneft'e Rus pazarına girmek isteyen başka yabancı petrol şirketlerinin talip olmasından dolayı böyle bir adımın atılmış olabileceğine dikkati çektiler. 
     Sibneft'in açıklamasının ardından şirketin borsadaki hisseleri yüzde 5.6, Yukos'un hisseleri de yüzde 8 oranında değer kaybetmişti. 
     
</TEXT>
</DOC>
