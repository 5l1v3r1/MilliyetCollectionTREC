<DOC>
<DOCNO> 199543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/soneko37.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Yüksek enflasyon Türkiye'nin acı bir tecrübesidir 
</HEADLINE>
<TEXT>

     Devlet Bakanı Ali Babacan, yüksek enflasyonun sadece anılarda kalacağını bildirdi. 
     Babacan, bugün açıklanan Kasım ayı enflasyon oranlarının hükümetin enflasyon hedefleriyle uyumlu olduğunu kaydetti. 
     Yüzde 20 olarak belirledikleri yıl sonu TÜFE tüketici fiyatları endeksi enflasyon hedefine ulaşılacağını vurgulayan Babacan, şunları söyledi 
     ''Hatta bu hedefin bile altında bir oranın tutturulacağı görülmektedir. Yüksek enflasyon Türkiye'nin acı bir tecrübesidir ve artık sadece anılarda kalacaktır. 
     Ekonomik programımızın temel hedeflerinden bir tanesini ve en önemlisini enflasyonla mücadele olarak belirlemiştik. Parti programımızda, seçim beyannamemizde, hükümet programımızda enflasyonla mücadeleye ilişkin politikalarımızı çok net şekilde ortaya koymuştuk. Bu politikaları hayata geçirerek Türkiye ekonomisine kazandırdığımız istikrar ve güven ortamı, enflasyonla mücadelede elde ettiğimiz zaferin en temel nedenleridir.'' Hükümetin uygulamakta olduğu bütçe disiplini ve bunu destekleyen para politikaları da son derece olumlu neticeler verdiğine dikkat çeken Babacan, şu görüşlere yer verdi 
     ''İstikrar ve güven, elde ettiğimiz zaferin en temel nedenleri. Kararlılıkla uyguladığımız ekonomik programımız, yıllardır çözülemeyen sorunları gündemden kaldırmaya devam edecektir. Artık enflasyon sorunu tarihe karışmıştır. 2004 yılı yeni hedeflerin, yeni rekorların ve güzel süprizlerin yılı olacaktır. Enflasyondaki düşüş, ekonomik programımızın sosyal boyutunu ve sokağa yansımasını da somutlaştırmıştır. Artık vatandaşın cebindeki para durduğu yerde değer yitirmemekte, üretim ve yatırım yeniden cazip hale gelmektedir.'' Babacan, şunları kaydetti 
     ''Enflasyonla mücadelede elde ettiğimiz başarı Türkiye'nin bir dönüm noktasında olduğunu bir kez daha göstermektedir. Son bir yılda ekonomide elde ettiğimiz tarihi başarılar ekonomik programımızın doğruluğunu da teyit etmektedir. Artık Türkiye kısa vadeli, geçici, günü kurtarmaya yönelik popülist politikaları geride bırakmış, geleceğini tasarlamaya başlamıştır.'' 
     
</TEXT>
</DOC>
