<DOC>
<DOCNO> 154640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sonspo10.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de rota artık Kocaelispor maçı... 
</HEADLINE>
<TEXT>

     Fenerbahçe, 9 Mayıs Cuma günü kendi sahasında Kocaelispor ile yapacağı 31. hafta maçının hazırlıklarına bir günlük aradan sonra başladı. 
     Samandıra Tesisleri'nde gerçekleştirilen çalışmada, Futbol Federasyonu'nun düzenlediği kulüp lisans sistemiyle ilgili UEFA kriterlerinin anlatıldığı toplantıya katılan teknik koordinatör Tamer Güney katılmazken, sarı-lacivertli takım antrenör Özcan Kızıltan yönetiminde hafif tempoda bir çalışma yaptı. 
     Bir süre hafif koşu yapan futbolcular daha sonra topla çalışıp, tesislerdeki spor salonuna girerek çalışmalarını burada sürdürdüler. 
     Kaleci antrenörü Yavuz Şimşek, Rüştü, Volkan ve Recep'e takımdan ayrı olarak erken saatlerde özel bir çalışma programı uyguladı. Antrenör Şimşek, kalecilere yaptırdığı bu çalışmayı eğitim amaçlı olarak kamerayla kaydetti. 
     Sabah antrenmanında, sakatlıkları süren Ceyhun, Mustafa ve Hakan takımdan ayrı çalıştılar. 
     Sarı-lacivertliler, Kocaelispor maçının hazırlıklarını akşam saatlerinde gerçekleştirecekleri çalışmayla sürdürecek. 
     
</TEXT>
</DOC>
