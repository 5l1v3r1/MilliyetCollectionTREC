<DOC>
<DOCNO> 184558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/soneko13.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fındık fiyatı rekora gidiyor... 
</HEADLINE>
<TEXT>

     2003 ürünü fındık fiyatı, bir yıl öncesine göre yüzde 100 arttı. 
     Ürünün geç olgunlaşması nedeniyle Eylül ayında başlayan alımlarda, levant kalite 2 milyon, Giresun kalite 2 milyon 200 bin liradan piyasada alıcı bulmuştu. Rekoltenin de az olmasının etkisiyle yükselmeye başlayan fiyatlar, 50 randımanlı kabuklu tombul fındık için levant kalitede 2 milyon 325 bin, Giresun kalitede ise 2 milyon 600 bin liraya kadar çıktı. 
     Trabzon Ticaret Borsası Yönetim Kurulu Başkanı Sebahattin Arslantürk, 2002 ürününün, bir yıl önce bugünlerde dolar bazında 90 cent civarında işlem gördüğünü belirterek, ''Bu yıl fiyat yaklaşık yüzde 100 oranında artmıştır. Levant kalite fındık 50 randıman üzerinden 1.7 dolar, Giresun kalite ise 1.9 dolardan işlem görmektedir. Fındık fiyatlarındaki artışın bir süre daha devam edeceği görülüyor'' dedi. 
     Fındık rekoltesinde geçen yıla göre yaklaşık yüzde 40 oranında bir azalışla 420- 450 tonluk gerçekleşme beklendiğini ifade eden Arslantürk, şunları kaydetti 
     ''Piyasa arz-talep üzerine oluşmaktadır. Geçen yıl arz fazlaydı, fiyat düşük oldu. Bu yıl fındık az olduğu için fiyatın yükselmesi de normaldir. Ancak biz sezon öncesinde fındık fiyatını üretici belirleyebilir. Üretici pazara kontrollü olarak ürün indirirse fiyatlar artar demiştik. Görünen o ki, üretici bizim de tahmin ettiğimizin dışında bir kontrolle pazara çok az ürün indiriyor. Ancak buna rağmen ihracatta bir sıkıntı yaşanmıyor. Geçen sezona göre yaşanan azalma ise sezonun geç açılması ve bazı ihracatçıların düşük yaptıkları ön bağlantılar nedeniyle teslimat süresini uzatmalarıdır. Türkiye, bu yıl ürettiği fındığın tamamını ihraç edebilecektir.'' Öte yandan, 10 Eylül'de brüt 2 milyon 500 bin lira fiyat vererek alımlara başlayan FİSKOBİRLİK'e üreticiler, fiyatların piyasanın altında kalması nedeniyle az miktarda ürün teslim ediyor. 
     FİSKOBİRLİK, bugüne kadar üreticilerden 99 tonu emanet olmak üzere toplam 6 bin 744 ton fındık aldı. Bunun karşılığı olan 16 trilyon 917 milyar liranın da yaklaşık 10 trilyon lirasını üreticiye ödedi. 
     Dış piyasada fındık ihraç fiyatlarındaki artış da sürüyor. Geçen sezon bugünlerde, kentali 100 kg 230-240 dolardan işlem gören naturel iç fındık, 2003- 2004 ihraç sezonunun ilk ayı olmasına rağmen 400 dolar seviyesine ulaştı. İhraç fiyatının 400 dolar seviyelerinde kalması bekleniyor. 
     
</TEXT>
</DOC>
