<DOC>
<DOCNO> 193560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sonspo21.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Altınsay 1. sınıf bir takımız, galibiyet Başkan Bilgili'ye armağan 
</HEADLINE>
<TEXT>

     Beşiktaş Kulübü Yönetim Kurulu Üyesi İbrahim Altınsay, Sparta Prag galibiyetiyle Avrupa'nın birinci sınıf takımları arasında yer bulduklarını söyledi. 
     İbrahim Altınsay, Sparta Prag karşısında galibiyetten başka seçeneklerinin bulunmadığını belirterek, ''Bütün futbolcularımız sabırlı ve akıllı oynadı. Buna rağmen istediğimiz sonucu alamayabilirdik. Ancak Sergen gibi olağanüstü bir 'Futbol İlahı' olunca galibiyete ulaştık'' dedi. 
     G Grubu'nda 2. sırada bulunduklarını hatırlatan Altınsay, Teknik Direktör Mircea Lucescu'nun bundan sonra bütün stratejisini bu yeri korumak için ortaya koyacağını ifade ederek, ''Yerimizi korumak için sonuna kadar mücadele edecek ve rüyamız olan 2. tura çıkacağız. Lazio'yu Roma'da yenip, birinci sınıf bir takım olduğumuzu yine kanıtlayacağımıza inanıyorum'' diye konuştu. 
     Altınsay, Beşiktaş'ın bugüne dek İtalyan ekiplerine üstünlüğünün bulunmadığını da hatırlatarak, ''Biz ilklere imza atmaya alıştık. Bu geleneği artık tersine çevirme zamanı gelmiştir'' dedi. 
     Galibiyetlerin ne kadar büyük olursa olsun, geride kalmaya mahkum olduğunu vurgulayan Altınsay, artık Gençlerbirliği maçını düşünmek zorunda olduklarını ifade etti. 
     
     BAŞKAN BİLGİLİ'YE ARMAĞAN 
     Sparta Prag galibiyetini armağan etmenin, sahada ter döken futbolcular ve teknik heyetin hakkı olduğunu anlatan Altınsay, şunları söyledi 
     ''Ancak ben bu galibiyeti başkanımız Serdar Bilgili'ye armağan etmek istiyorum. Müthiş bir rekabet ortamına giren futbolda, başkanımız Beşiktaş'ın yüce değerlerine sarıldı, korkmadan tavrını ortaya koydu. Beşiktaş camiasının başına geçti ve ileriye dönük adım attı. Böyle bir adımın arkasından gelen galibiyetin en çok sevgili başkanımıza yakışacağına inanıyorum.'' Beşiktaş'ın birçok noktadan Türk futbolunda örnek ve denge olduğunu kaydeden Altınsay, ''Beşiktaş olmasaydı, lig daha bir gerilimlere sahne olabilirdi. Bu örnek ve denge misyonumuzu sürdürmek zorundayız'' dedi. 
     
     GERÇEK TARAFTAR İŞTE BU 
     Altınsay, Sparta Prag karşısında alınan galibiyette teknik heyet ve futbolcular kadar, takımı müthiş bir şekilde destekleyen taraftarın da büyük katkısı olduğunu söyledi. 
     ''İşte gerçek Beşiktaş taraftarı bu'' diyen Altınsay, ''3-5 kişi Beşiktaş taraftarının kimliğine ve kişiliğine gölge düşüremez. Bundan sonraki maçlarda da en az Sparta Prag maçındaki kadar olumlu performans göstereceklerine inanıyorum'' şeklinde konuştu. 
     
     İCRA KURULU TOPLANTISI 
     Altınsay, Beşiktaş Kulübü İcra Kurulu'nun bugün rutin haftalık toplantısını yapacağını da hatırlatarak, ''Başkanımız bize bir doğrultu çizdi. BJK İnönü Stadı'ndaki maçlarda en az Şampiyonlar Ligi standartlarında önlemler almak istiyoruz. Bu kurallara da başkanımızdan, en genç taraftarımıza kadar herkesin uyacağına inanıyoruz'' diyerek sözlerini tamamladı. 
     
</TEXT>
</DOC>
