<DOC>
<DOCNO> 171978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/sontur01.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan 'Sizinle evlenmeyi arzu ediyorum' dedim... 
</HEADLINE>
<TEXT>

     Başbakan Recep Tayyip Erdoğan, Sanko Holding'in katkılarıyla 145 çiftin evlendirildiği toplu nikah törenine katıldı. 
     Erdoğan, Gaziantep Kamil Ocak Stadı'nda düzenlenen törende yaptığı konuşmada, Türk milletinin tarihinde ihtiyaç sahiplerinin toplu halde evlendirilmesi geleneğinin bulunduğunu ve evlatlarına sahip çıktığını belirtti. 
     Başbakan Erdoğan, bugün de bir örfün gerçekleştirildiğini vurgulayarak, mutluluk dilediği evlenen çiftlerden, vatana ve millete hayırlı ve faydalı nesiller yetiştirmelerini de istedi. 
     ''Okul yap adını yaşat'' yazılı pankartı görmesi üzerine de Erdoğan, okul yaptıranların daha önce harcadıkları paranın yüzde 5'inin gider sayıldığını anımsatarak, çıkardıkları yeni yasayla artık okul ve hastane gibi yatırımlarda bulunanlardan bu yatırımların tamamının gider sayıldığını kaydetti. 
     Erdoğan, daha sonra 145 çift adına Gaziantep Belediye Başkanı Celal Doğan'ın kıydığı nikahta 5 çiftin şahitliğini yaptı. 
     Törene katılan Devlet Bakanı Kürşad Tüzmen ve İçişleri Bakanı Abdülkadir Aksu da nikah şahitliği yaptılar. 
     Gecenin sunucusu Ece Erken'in Başbakan Erdoğan'a eşiyle nasıl tanıştığını sorması üzerine de Erdoğan, üzerinden 24 yıl geçtiğini ifade ederek, ''Sizinle evlenmeyi arzu ediyorum, dedim. Olumlu cevabı oldu'' dedi. 
     Eşinin de yaptığı evlenme teklifine, ''Hazır olduğunu ve tamam dediğini'' ifade eden Erdoğan, sunucunun, ''Romantik bir teklif olmuş'' sözleri üzerine de, ''Bizi fazla uğraştırmadı'' karşılığını verdi. 
     
</TEXT>
</DOC>
