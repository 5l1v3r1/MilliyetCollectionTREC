<DOC>
<DOCNO> 161362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/siyaset/siy01.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Henüz hazır değilsiniz 
</HEADLINE>
<TEXT>

Avrupa Parlamentosu, Türkiye raporunu kabul etti. Raporda Kopenhag kriterlerinin henüz tamamlanmadığı, Türk ordusunun rolünün aşırı olduğu belirtildi 
     GÜVEN ÖZALP Strasbourg 

     Hollandalı Hıristiyan Demokrat parlamenter Arie Oostlander tarafından hazırlanan Türkiye raporu, Avrupa Parlamentosu’nda AP oylanarak özünde fazla bir değişikliğe gidilmeden kabul edildi. Gerek içeriği gerekse söylemi nedeniyle hem Türkiye’de hem de AP içinde tartışmalara neden olan rapor, 75’e karşı 216 oyla onaylandı. Raporun söylemi, ilk haline göre üzerinde bazı değişiklikler yapılarak yumuşatıldı. AP’de önceki gün düzenlenen oturumda bazı parlamenterler, "Ermeni soykırımı"nın tanınmasına yönelik Türkiye’ye çağrıda bulunulmasını öngören ilavelerle raporun sertleştirilmesini istemişti. Ancak bu teklif kabul görmedi. Bunun yerine Milli Eğitim Bakanlığı tarafından çıkarılan bir genelge örnek gösterilerek, "Başta Ermeniler olmak üzere ulusal azınlıklara yönelik baskının ink r edilmesi çağrısı endişe uyandırmaktadır" ifadesi sokuldu. 
     
     Kıbrıs faturası Türkiye’ye 
     AP, Kopenhag kriterlerinin henüz tamamlanma aşamasında olmadığının altını çizerken, reformlara kararlılıkla devam edilmesi halinde tam üyelik müzakerelerine başlamak için gerekli ortamın oluşacağı mesajını verdi. Hedef alınan ana unsurları ise ordunun rolü, Türk devlet yapısı ve dinsel özgürlükler oluşturdu. 
     Ordunun Türk toplumunda üstlendiği rolü aşırı olarak tanımlayan raporda bu rolün "Türkiye’nin demokratik ve çoğulcu bir sisteme doğru gelişmesini yavaşlattığı" belirtildi. Hükümetten laiklik ilkesine dayanan ancak askere üstünlük tanımayan bir siyasi ve anayasal sistem oluşturmasını isteyen rapor, uzun vadede Milli Güvenlik Kurulu’nun kaldırılmasını talep ediyor. 
     Kıbrıs’taki çözümsüzlüğün faturasını Türkiye’ye kesen raporda "çözüm" Türkiye’nin üyeliği için temel şart olarak gösterildi. AP, Türk ordusunun KKTC’den çekilmesini isterken, atılan son adımlara yönelik herhangi bir atıfta bulunmadı. Avrupa Birliği siyasi değerlerinin Yahudi ve Hıristiyan temeller üzerine kurulduğu vurgusunu yapan rapor, Türkiye açısından hukuken herhangi bir bağlayıcılığa sahip olmasa da kamuoyu oluşturması ve siyasi baskı unsuru olarak kullanılma olasılığı nedeniyle önem taşıyor. 

</TEXT>
</DOC>
