<DOC>
<DOCNO> 163474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/soneko16.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındırlık Bakanı Kamu İhale Yasası'nı tatilden önce çıkaracağız 
</HEADLINE>
<TEXT>

     Bayındırlık ve İskan Bakanı Zeki Ergezen, Kamu İhale Yasası'nı Meclis tatile girmeden çıkarmayı düşündüklerini söyledi. 
     Ergezen, Bayındırlık ve İskan Müdürleri Toplantısı'nın ardından gazetecilerin Kamu İhale Yasası ile ilgili sorularını yanıtladı. 
     Yasayla ilgili iki ayrı taslak bulunmadığını belirten Ergezen, ''Tek taslak var. Dünya Bankası uzmanlarıyla görüşmeler devam ediyor. Ama henüz sonuçlanmadı. Fakat bu ihale yasası değişecek. Tabii çalışmalar Dünya Bankası ve IMF ile birlikte götürülüyor. Meclis tatile girmeden çıkarmayı düşünüyoruz'' dedi. 
     
     ERGEZEN, İL MÜDÜRLERİNE SESLENDİ 

     Ergezen, bayındırlık il müdürlerinin, sorumluluklarının idraki içinde çalışmalarını isteyerek, imkansızlıkların bahane edilerek, yanlışların devamına müsaade etmeyeceklerini bildirdi. 
     İmalatın kalitesini tespit etmeden yöneticilik yapılmasının yanlışlarının gün geçtikçe idrak edildiğini belirten Ergezen, şöyle devam etti 
     ''Sizler iyisi ve kötüsü, eksi ve artısıyla bizim fotoğrafımızsınız. Bingöl depreminde de, Tunceli depreminde de bizim görüntümüz oldunuz. Oturduğunuz koltuk, kalem oynattığınız masalar sizi kurtarmaz. Koltuk adamı olmayın. Görevlerinizi partizanlık duygusuyla ele almayın, daireleri ve inşaatları ideolojik saplantıların kurbanı yapmayın. Yaptığınız işlerden dolayı insanlara minnet yüklemeyin. Her şeyi oturduğunuz koltuğun sorumluluğu olarak yaptığınızın bilincinde olun. 
     Hak noktasında adil olmanız gerekiyor. Asli göreviniz devletin ve milletin hakkını korumak, milletin bir kuruşunu bile zayi ettirmemektir. Disiplin, otorite, bilgi ve fedakarlıkla çalışarak, elinizi taşın altına koyacaksınız.'' Ergezen, il müdürlerinin her çalışmada, projeden ihalesine ve yapımına kadar olan süreçte ilgili ve gerekli bilgiye sahip olmaları gerektiğine işaret ederek, ''Bingöl depreminde devletin kamu kurum ve kuruluşları depremin altında kaldı. Bundan sonra binalarla ilgili en ufak bir sakatlık ve dedikodu istemiyorum'' dedi. 
     Müdürlere, görev yaptıkları illerde binaların depreme dayanıklı olup olmadığını denetlemeleri tavsiyesinde bulunan Ergezen, ayrıca, geçmişte yapılan fazla ödemelerin de mutlaka araştırılmasını istedi. 
     
     DEPREM ŞURASI 

     Ergezen, ''Deprem Şurası'' ile ilgili kanunun Meclis'e sunulduğunu, Meclis tatile girmeden önce çıkacağını bildirerek, bununla, ''Türkiye'de depremle ilgili tedbirler planı nasıl hazırlanmalı Dünyada ilgili tedbirlerin ölçeği nedir '' gibi konularda çalışmalar yapılacağını kaydetti. Ergezen, Bayındırlık ve İskan Bakanlığı olarak bu çalışmanın öncülüğünü yapacaklarını söyledi. 
     Gölcük ve Düzce depreminin ardından 19 ilde pilot bölge olarak yapı denetimi çalışmaları yapıldığını, ancak kamu binalarının bu çalışmanın dışında bulunduğunu hatırlatan Ergezen, şu an 5-6 ilde kamu binalarının depreme dayanıklı olup olmadığı konusunda çalışmaların başladığını söyledi. Ergezen, bütün kamu ve diğer binaları içine alan bir yapı denetimiyle ilgili bir kanunun düzenlemesinin de son aşamasına geldiklerini kaydetti. 
     
</TEXT>
</DOC>
