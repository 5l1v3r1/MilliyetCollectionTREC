<DOC>
<DOCNO> 193265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/soneko14.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol fiyatları düştü... 
</HEADLINE>
<TEXT>

     ABD'de hava sıcaklığının mevsim normallerinin üzerinde seyretmesi sayesinde dünyanın en büyük bu enerji pazarında petrol arzı ve stoklarındaki artış beklentisinin yanı sıra, Rusya'nın Petrol İhraç Eden Ülkeler Teşkilatı'na OPEC üretim artışı çağrısı, ham petrol fiyatlarında düşüşlere neden oldu. 
     Singapur borsasında Amerikan Batı Teksas petrolünün varil fiyatı 13 sent düşüşle 28 dolar 77 sente, Brent petrolününki de 27 dolar 33 sente indi. 
     ABD'nin bugün akşam geç saatlerde açıklanacak petrol ve petrol ürünleri stoklarına dair verilerin yüksek çıkması bekleniyor. Meteorolojinin ABD'nin kuzeydoğusu dahil, birçok yerinde mevsim normallerinin üzerinde hava sıcaklığı tahminleri de petrole talebi azaltıyor. 
     Bu sebeplerden ötürüdür ki, üç hafta öncesine kadar 32 doların üzerinden seyreden Amerikan ham petrolünün varil fiyatı, üç hafta içinde yaklaşık yüzde 11 düştü. 
     
     OPEC'E RUSYA BASKISI 
     Suudi Arabistan'dan sonra dünyanın ikinci büyük petrol ihracatçısı olan Rusya'nın OPEC'e üretimi kısma yerine artırma çağrısında bulunması da, fiyat düşüşlerine katkıda bulundu. 
     Rusya Enerji Bakanı Igor Yusufov, mevcut petrol fiyatları düzeyinin haksız olduğunu, petrol ihracatçılarının servetlerini Avrupa ve ABD'deki tüketicilerin aleyhine kurmamaları gerektiğini söyledi. 
     Yusufov, basın toplantısındaki açıklamasında, ''ham petrolün varil fiyatının en azından 24-25 dolar seviyesine düşürülmesi için OPEC'e acil üretim artışının gerektiğini söylüyoruz'' dedi. 
     OPEC ham petrol sepetinin varil fiyatının dalgalanma marjı 22 ile 28 dolar arasında, OPEC'in Cuma günkü referans fiyatı da 27 dolar 17 sent idi. 
     Bu arada, Endonezya Petrol Bakanı Purnomo Yusgiantoro, Rusya'nın yorumlarına karşın, OPEC'in referans fiyat seviyesi 22-28 dolar bandının korunacağını bildirdi. 
     Uluslararası Enerji Ajansı IEA Başkanı Claude Mandil, Reuters'e açıklamasında, OPEC'in üretim politikasının, ABD ve Avrupa gibi büyük tüketici ülkelerde enerji talebinin tavana vurduğu kış dönemine girilirken, dünya petrol stoklarını çok daralttığına dikkat çekti. 
     Stokların halen yenilenmesi gerektiğini vurgulayan Mandil, bu hususta OPEC yetkililerinden farklı görüşte olduğunu, stokların hala son beş yılın en düşük düzeyinde olduğunu hatırlattı. 
     
</TEXT>
</DOC>
