<DOC>
<DOCNO> 194585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/soneko27.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
"2004 dünya ekonomisi için kader yılı olacak" 
</HEADLINE>
<TEXT>

     Dünya Ekonomik Araştırma Birimi tarafından hazırlanan ''Ekonomik Görünüm'' raporunda, 2004'ün ekonominin ''kader yılı'' olacağı bildirildi. 
     ''Ekonomik Görünüm'' raporunun yeni sayısında, bu yılki büyüme hızının yüzde 7'yi aşacağı tahmini dile getirildi. 
     2004 yılının gündeminde Türkiye ekonomisi için önemli dönüşüm fırsatları bulunduğu belirtilen açıklamada, bu fırsatlar şöyle sıralandı 
     ''Bir kuşaktır ekonominin büyüme potansiyelini sınırlayan enflasyon, gelecek yılın ortalarına doğru tek haneli rakamlara yaklaşacak. 
     Yedi yıldır gerileyen yatırımların sürdürülebilir bir artış ivmesi kazanıp kazanmayacağı yine 2004'de belli olacak. 
     Yıllardır çok düşük seviyelerde kalan yabancı sermaye yatırımlarının artıp artmayacağı da gelecek yıl kesinlik kazanacak. 
     Ekonomi 1998'den bu yana ilk kez üç yıl arka arkaya büyüme fırsatına yaklaşacak. 
     İç borç stokunun gayri safi milli hasılaya oranı Maastricht Kriterleri'ndeki gibi yüzde 60'a inme fırsatı herşey yolunda giderse gelecek yılın sonlarında netleşecek. 
     2004'de Avrupa Birliği'ne tam üyelik sürecinde tam bir yol ayrımına gelinecek.'' 
     Kıbrıs konusunda çözüm yolu bulunup bulunmayacağının da 2004 yılında belli olacağına işaret edilen raporda, gelecek yılın sonunda bir istikrar programının uzun süreden bu yana ilk kez 40 aya yakın rekor bir süre boyunca uygulanmış olunacağına dikkat çekildi. 
     ''Ekonomik Görünüm'' raporunda, ''Bu gelişmeler olumlu yönde olduğu takdirde, Türkiye ekonomisi 2010 yılına kadar sürecek bir hızlı büyüme dönemine girebilecek. Bu konularda ortaya çıkacak olumsuz sonuçlar ise dönüşüm fırsatlarını risklere dönüştürecek ve Türkiye'nin gelecek yedi yılı geçmiş yedi yılından pek farklı olmayacak'' değerlendirmesine yer verildi. 
     
</TEXT>
</DOC>
