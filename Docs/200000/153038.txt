<DOC>
<DOCNO> 153038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo21.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Bursaspor maçına hazırlandı... 
</HEADLINE>
<TEXT>

     Fenerbahçe, hafta sonunda Bursaspor ile deplasmanda oynayacağı lig maçının hazırlıklarına başladı. 
     Samsunspor maçından sonra dünü izinli geçiren sarı-lacivertli futbolcular, Samandıra Tesisleri'nde yaklaşık 45 dakika süren antrenmanda hafif bir çalışma yaptı. 
     İdmanın başında futbolcularını saha içinde toplayarak bir konuşma yapan Teknik Koordinatör Tamer Güney, sarı-lacivertlilere serbest koşunun ardından topla hafif çalışmalar yaptırdı. 
     Antrenmana milli takımlarda bulunan Fatih, Volkan, Kemal, Tuncay, Ceyhun, Mustafa, Mirkroviç ve Almanya'da tedavisi süren Rüştü katılmazken, adalesindeki yırtık bulunan Ali Güneş ise takımdan ayrı koşu yaptı. 
     Bu arada, görevini bırakacağı şeklinde medyada haberler yer alan Teknik Koordinatör Güney, basın mensuplarının bu konu ile ilgili açıklama talebini kabul etmedi. Güney'in, antrenman süresince saha içinde sürekli düşünceli bir şekilde gezinmesi de dikkat çekti. 
     




</TEXT>
</DOC>
