<DOC>
<DOCNO> 168870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/magazin/mag03.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan uğruna duvarları yıktılar 
</HEADLINE>
<TEXT>

Süzer Otel yönetimi, Çeşme'de konser verecek olan Tarkan için boş suit bulamayınca, duvarları yıktırıp 24 saat içinde iki odayı birleştirdi... 
     İLKNUR GÜLMEZ ÇEŞME 

     SÜZER Otel'de konaklayacak olan Tarkan için otel yönetimi, benzerine pek rastlanmayacak bir jest yaptı. Yaz tatili nedeniyle aşırı yoğunluğun yaşandığı otelde boş suit oda kalmayınca Tarkan için iki oda birleştirildi. 608 ve 609 numaralı iki oda arasındaki duvar, bir gecede yıkıldı ve içerisi yeniden dekore edildi. Tarkan ve ekibinin bedava konaklayacağı otelin yeni suitine deri koltuk, koşu bandı, Fransız sodası, espresso makinesi, enerji içecekleri ve bitki çayı konuldu. 
     OTELİN Genel Müdürü Kemal Saydam, "Otelimizde fazla suit oda yoktu. Tarkan için ani bir kararla yeni suit yarattık. Tarkan'ın ekibi için de ayrıca 30 oda ayrıldı" dedi. Bu arada konser alanına deniz yoluyla gitmeyi tercih eden Tarkan için otelin sahilinde iki yat bekliyor. Tarkan, hangi yata bineceğine son anda karar verecek. Naomi Campbell'ın İstanbul'da kullandığı minibüs de Tarkan'ın emrine verildi. Ancak Tarkan minibüsü istemedi. 
     

</TEXT>
</DOC>
