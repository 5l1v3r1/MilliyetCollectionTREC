<DOC>
<DOCNO> 152799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/soneko16.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergezen Depremzedeler, önümüzdeki kışı konutlarında geçirecek 
</HEADLINE>
<TEXT>

     Bayındırlık ve İskan Bakanı Zeki Ergezen, Afyon depreminde evleri yıkılan depremzedelerin, önümüzdeki kışı evlerinde geçireceğini bildirdi. 
     Bakan Ergezen, Afyon'da deprem bölgesinde gezi ve incelemelerde bulundu, Valiliği ve Belediyeyi ziyaret ederek, sorunları hakkında bilgi aldı. 
     Bakan Ergezen, buralarda yaptığı açıklamalarda, yapımı devam eden 850 konuttan 30'unun hatalı olduğunu tespit ettiklerini ve bunların ek projelerle güçlendirildiklerini ifade ederek, deprem konutlarının kontrolünün daha da sıklaştırılacağını söyledi. 
     Afyon depremin ardından bir yıl geçmesine rağmen, bazı aksamalar nedeniyle kalıcı konutlarda gecikme olduğunu belirten Bakan Ergezen, şöyle konuştu 
     ''Bugüne kadar kooperatifler aracılığıyla depremzedelere dağıtılması gereken 19 trilyon liranın, sadece 4.6 trilyonu aktarılabilmiş. Bu da depremzedelerin bürokrasiye takılmasına ve işlerin gecikmesine neden olmuş. Konutların hızlı ilerlememesinin tek nedenini müteahhitlere bağlamak doğru değil. Bizden kaynaklanan gecikmeler de söz konusu. Bu aksaklıkları yerinde görerek daha çabuklaştırılmayı hedefliyoruz. Depremzedeler, önümüzdeki kışı konutlarında geçirecek.'' Afyon, Çobanlar ve Bolvadin deprem bölgelerini gezerek yapılan konutları inceleyen Bakan Ergezen, İller Bankası ve Karayolları Genel Müdürleri'ne talimat vererek, buralardaki altyapı çalışmalarının önümüzdeki ay içinde başlatılmasını istedi. 
     





</TEXT>
</DOC>
