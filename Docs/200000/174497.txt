<DOC>
<DOCNO> 174497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sonspo01.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Luciano sorunu "hayırlı" bitti 
</HEADLINE>
<TEXT>

     Fenerbahçe'de Brezilyalı futbolcu Fabio Luciano'nun Brezilya'da oynarken aldığı ceza nedeniyle yaşanan sorun, ''hayırlı'' bir şekilde noktalandı. 
     Kulübün internetteki resmi web sitesi ''www.fenerbahce.org''tan yapılan açıklamada, Brezilya Futbol Federasyonu'nun, Fenerbahçe'nin yaptığı girişimlerin ardından, yeni transfer Fabio Luciano'nun Brezilya'da oynarken aldığı 60 günlük maç oynamama cezasını para cezasına çevirmeyi kabul ettiği hatırlatıldı. 
     Bir süredir transfer çalışmaları çerçevesinde Brezilya'da bulunan yöneticiler Mahmut Uslu ve Hakan Bilal Kutlualp'in bu konuyla ilgili temaslarının ardından Brezilya Futbol Federasyonu'nun, para cezasının kendileri yerine Brezilyalı yoksul ailelere dağıtılmasını talep ettiği belirtildi. 
     Bunun üzerine harekete geçen yöneticilerin, Luciano'nun babası ve menajeriyle biraraya gelerek yardım paketleri hazırlattığı ve ihtiyaçlar doğrultusunda hazırlanan bu paketlerin, Brezilyalı bin yoksul aileye tek tek dağıtıldığı kaydedildi. 
     Bu ailelerden yardımları aldıklarına dair toplanan imzaların, daha sonra Mahmut Uslu ve Hakan Bilal Kutlualp tarafından Brezilya Futbol Federasyonu'na iletildiği ve böylelikle, Luciano'nun cezası ile ilgili tüm pürüzler ortadan kalkarken, pek çok yoksul ailenin de yardıma kavuştuğu bildirildi. 
     
</TEXT>
</DOC>
