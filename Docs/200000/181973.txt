<DOC>
<DOCNO> 181973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sontur12.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Davranışlarınıza bakın, hastalık riskinizi anlayın... 
</HEADLINE>
<TEXT>

     Davranış bakımından A, B ve C olmak üzere 3 farklı karakter tipinin bulunduğu, heyecanlı, sabırsız, hızlı konuşan ve az dinlenen A tipi karaktere sahip kişilerde ise mide ülseri, kalp ve ruhsal hastalıkların daha fazla görüldüğü bildirildi. 
     Türk Kalp Vakfı Nörokardiyoloji Ünitesi Başkanı Prof. Dr. Kemal Bayülkem, psikoloji alanında yapılan çalışmalarda davranış biçimleri üzerinde araştırma yapan bilim adamlarının, ilk olarak A ve B olmak üzere iki farklı karakter tipi belirlediğini kaydetti. 
     Bu iki karakterin davranışlarının tamamen birbirine zıt olduğunu belirten Bayülkem, A tipinin heyecanlı ve aceleci olmasına karşın, B tipi karaktere sahip olanların ise genel olarak sakin bir yaradılışı olduğunu ve kesinlikle acele etmediklerini söyledi. 
     Bayülkem, hızlı yemek yiyen, hızlı hareket eden ve hızlı konuşan A tipi karakterin, karşısındaki kişilerin sürekli sözünü kestiklerini ifade ederek, şu bilgileri verdi 
     ''A tipi davranış içinde bulunanlar, sabırsızdır ve beklemekten nefret ederler. Aynı anda birkaç işi birden yapmak isterler. Kendilerine aşırı güvenleri vardır. İş yaşamını eve taşırlar. Her işin eksiksiz yapılmasını isterler, çabuk karar verirler. Randevularına tam zamanında giderler. Az dinlenir ve az spor yaparlar. Duyarlı bir kişilikleri vardır.'' Buna karşı B tipinin kendilerine soru yöneltilmediği sürece kesinlikle konuşmaya ve tartışmaya katılmadığını vurgulayan Bayülkem, bu karaktere sahip olanların ekip çalışmasında başarılı olduklarını, özel ve iş yaşamlarına sınır koyabildiklerini, dinlenmeye özen gösterdiklerini söyledi. 
     
     ÇALIŞMALAR A TİPİ ÜZERİNDE YOĞUNLAŞIYOR 

     Karakter tipi üzerindeki sınıflandırma çalışmalarının sürdüğünü ve bilim adamlarının son olarak C tipi karakteri özelliklerinin belirlendiğini dile getiren Prof. Dr. Bayülkem, ''Bu karakter tipi A ve B'nin karışımı olarak görülüyor. Yani bu gruptakiler, hem heyecanlı ve aceleci, hem de ekip çalışmalarında başarılı olabiliyorlar'' dedi. 
     Bu 3 farklı tipin belirlenmesinin ardından, tiplerin özelliklerine göre hangi bedensel ve ruh hastalıklarının riski altında olduğunun da araştırılmaya başlandığını vurgulayan Prof. Dr. Bayülkem, şöyle devam etti 
     ''A tipine girenler yaşayış tarzları bakımından hipertansiyon, mide ülseri, kalp ve ruhsal hastalıklara daha fazla yakalanıyorlar. İki farklı karakterin karışımı olan C tipinde ise hastalıklara yakalanma riski A ve B'ye göre yok denecek kadar az. Bu nedenle son yıllarda yapılan sağlık araştırmalarında A tipine ağırlık veriliyor.'' Prof. Dr. Bayülkem, bugün bilim adamlarının uyguladıkları değişik terapi yöntemleriyle, çok sayıda hastalığın nedeni olarak bilinen A tipi davranışları ortadan kaldırmak için yoğun çaba harcadığını belirterek, hastalık riski altında bulunan A tipi karaktere sahip kişilerin sürekli sağlık kontrolünden geçmesi ve diğer tiplere göre daha kontrollü olmaları gerektiğini sözlerine ekledi. 

     
</TEXT>
</DOC>
