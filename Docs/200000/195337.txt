<DOC>
<DOCNO> 195337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sonspo38.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Baliç, en az 2 hafta yok 
</HEADLINE>
<TEXT>

     Galatasaray, Denizlispor ile yapacağı lig maçının hazırlıklarını sürdürüyor. 
     Sarı-kırmızılı oyuncular, teknik direktör Fatih Terim yönetiminde, Florya Metin Oktay Tesisleri'nde yapılan 1,5 saatlik antrenmanda, önce 40 dakika fitness salonunda aletle çalışma yaptı. Terim, daha sonra oyuncularına çift kale maç yaptırdı. Ümit Karan ve kaleci Mehmet de çift kale maçta yer aldı. 
     Antrenmana, milli takımlarda bulunan oyuncular, sakatlığı bulunan Sabri ve Baliç ile ülkesinden gelişini bu akşama erteleyen Lukunku katılmazken, genç futbolcular Emrah, Cafer ve Mülayım ise as takımla birlikte çalıştı. 
     Bu arada, antrenör Müfit Erkasap, Baliç'in sakatlığının ciddi olduğunu ve 2-3 hafta sahalardan uzak kalacağını açıkladı. 
     Galatasaray, Denizlispor maçının hazırlıklarını yarın öğleden sonra yapacağı antrenmanla sürdürecek. 
     
</TEXT>
</DOC>
