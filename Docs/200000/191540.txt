<DOC>
<DOCNO> 191540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/yazar/uras.html </URL>
<DATE> 2003/10/27/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
İftar Ritz'de 58 milyon mahallemizde 2.5 milyon 
</HEADLINE>
<TEXT>

   
   Bugün "Mübarek Ramazan" ayı başlıyor. Kuran - ı Kerim'de "Bakara Suresi"nin 185'inci ayetinde buyurulur ki "Ramazan ayı, insanlara yol gösteren Kuran'ın indirildiği aydır. Ramazan ayını idrak edenler, ay boyu oruç tutmalıdır. Bu oruç, doğru yolu gösteren Allah'a saygının ifadesidir. Şükretme vesilesidir." 
   Müslümanların yaygın inancına göre, "Oruç, yalnız Allah için tutulur". Sabrı öğretir. İradeyi kuvvetlendirir. Gayreti biler. Şükretme vesilesidir. 
   Oruçlu insan, kendinden daha yoksul olanların ve karnını doyuramayanların, aç olanların durumunu, sıkıntılarını daha iyi anlar. 
   Gene Müslümanların yaygın inancına göre, bu ay Allah'ın kullarını gözetme ayıdır. Müminlerin rızkının artırıldığı aydır. Bu ayda "Her kim imkanı olmayan bir oruçluya iftar verir ise, günahları mağrifet olur. Kendisi de cehennem ateşinden azad olur." 
   Sayın okuyucularım, dikkat buyurunuz. Oruçta "oruç tutanın, imkanları kendinden daha kısıtlı olanların çektiği sıkınttıları anlamak arayışı vardır". İftarda ise "oruç tutanın, imkanları kendinden daha kısıtlı olanların karınlarını doyurmak arayışı vardır". 
   
   İftar geleneği yozlaştırıldı 
   Günümüzde bazı kesimlerde "iftar" geleneği "yozlaştırıldı". İftar, "ticareti" yapılmaya başlandı. İftar "davetlerinde", varlıklılar birbirini ağırlar, "ticari - politik amaçlarla", "davetiyeli - görkemli" şölenler düzenlenir oldu. Politikacılar ve medyada görünmekten hoşlanan zenginler peşlerine TV kameramanlarını takarak fakir evlerinde "show" gösteri yapıyor, rol kesiyor... "Firmalar", fakirlerin karnını doyurmak için değil, zenginlerle "iş ilişkilerini güçlendirmek için" ifter davetleri yapıyor. Çoğu oruç tutmayan veya tutamayan varlıklı kesim, o iftardan bu iftara koşmaktan ve de "oruç bozar gibi yapmaktan" perişan oluyor. 
   Türkiye'de yabancıların işlettiği büyük otellerin lokantaları bu gelişmeleri değerlendiriyor. İftarı "bir yemek - içmek şölenine dönüştürmek isteyenlere" sofra hazırlayan Ritz Carlton Oteli kişi başına 58 milyon lira, Conrad Oteli 52 milyon lira, Hyatt Regency Oteli 58 milyon lira, Four Seasons Oteli 45 milyon lira alıyor. 
   Otel lokantalarında bir kişi 58 milyon liraya iftar açarken, biz mahallemizde 2.5 milyon liraya, imkanı olmayanlara iftar imkanı sağlıyoruz. 
   
   Bir günün faturası 125 milyon 
   Bizim mahallemizdeki hayırsever hanımlara Gülengün Giray isminde bir hanım önderlik ediyor Telefonu 212 - 262 11 42 . Mahallemizde yaşayan imkanı sınırlı 50 kişiye Yeniköy Camii'nin altındaki bir dükkanda, Ramazan boyu iftar yemeği dağıtılıyor. İftar yemeğinde çorba, et - tavuk ve pilav - börek ile bir somun ekmek var. Gününe göre yoğurt ve tatlı ekleniyor. Hayırsever mahalleli bir günün faturası olan 125 milyon lirayı sıra ile ödüyor. İstayan birden fazla günün faturasını üstleniyor. Bizim mahallede imkanı sınırlı Müslüman olmayan 11 komşumuz var. Onlara da Ramazan boyu yemek dağıtılıyor. İlginç bir bilgi daha... Bu yıl, Müslüman olmayan varlıklı bir aile de iftar faturasını ödemeye talip oldu. Bu uygulama bizim mahallede altı yıldır sürüyor. Ramazan boyu günlük faturayı ödemek siteyenlerin sayısı son zamanlarda arttığından, biriken para yıl boyu değerlendiriliyor. Yıl boyu mahallede imkanı sınırlı olan Müslümanların ve gayrimüslim komşularımızın yakıt, ilaç parası ödeniyor. Gıda yardımı yapılıyor. 
   Çalışma yerimin olduğu Ortaköy'de ise komşum Yalçın Öcal, sadece Ramazan boyu iftar için değil, yıl boyu her akşam üzeri imkanları sınırlı 220 kişiye üç kap yemek dağıtımını sürdürüyor. 
   Allah hayır sahiplerinden razı olsun. 
   Ramazan ayı insanlığa, ülkemize, halkımıza iyilikler getirsin. Ramazanınız kutlu olsun sayın okuyucularım. 
   
      
   
</TEXT>
</DOC>
