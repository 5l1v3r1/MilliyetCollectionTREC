<DOC>
<DOCNO> 162939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/soneko19.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇEAŞ Genel Müdürü Görevlilerle ancak basın önünde görüşebilirim 
</HEADLINE>
<TEXT>

     Enerji ve Tabii Kaynaklar Bakanlığı'nın, sözleşmesini feshettiği Adana'daki Çukurova Elektrik'te, bakanlık yetkililerinin incelemeleri, tesis dışına çıkarılan şirketin üst düzey yöneticilerinin de bekleyişleri sürüyor. 
     Adana Emniyet Müdürlüğü Kaçakçılık ve Organize Suçlar Şube Müdürlüğü'ne bağlı Mali Şube görevlileri, Genel Müdürlük makamında incelemelerde bulunan Enerji ve Tabii Kaynaklar Bakanlığı yetkililerinin görüşme isteğini, tesis dışında bekleyen Genel Müdür Zafer Savrun'a ilettiler. 
     Genel Müdür Savrun, talebin iletilmesi üzerine yaptığı açıklamada şunları söyledi 
     ''Dün beni yaka-paça dışarı attılar. Buna yetkileri yoktu. Görevden alındığıma dair yazı istedim. Ne emniyet müdürlüğü, ne de bakanlık yetkilileri böyle bir şeyi veremeyeceklerini söylediler. Şimdi benden görüşme talebinde bulunuyorlar. Onlarla hukuk müşavirleri ve basın mensuplarının bulunduğu ortamda görüşmeyi kabul ederim. Aksi halde görüşme yapmam.'' Görevliler, bu durumu yetkililere ileteceklerini belirterek ayrıldılar. 

     
</TEXT>
</DOC>
