<DOC>
<DOCNO> 177370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/yasam/ayas.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu çağda bu sakal 
</HEADLINE>
<TEXT>

   Daha önce de türban eylemine katılan Van 100. Yıl Üniversitesi öğretim üyesi Nevzat Akman, bıraktığı sakalı da şöyle savundu Beni sapıklığa karşı koruyor 
      BAHAR ATAKAN 
   ANKARA 
   
   Van 100. Yıl Üniversitesi öğretim üyesi Yard. Doç. Dr. Nevzat Akman, 'şahsına karşı olası sapık yönelişlerden korunmak' gerekçesiyle sakal bıraktı. 
   Üniversite yönetimi de, Tıp Fakültesi Halk Sağlığı Anabilim Dalı öğretim üyesi Akman hakkında, sakalı nedeniyle disiplin soruşturması başlattı. Kamu kurum ve kuruluşlarında çalışan personelin kılık ve kıyafetini düzenleyen yönetmeliğe aykırı davrandığı gerekçesiyle yürütülen soruşturmada Akman savunmasını verdi. 
   Üniversitede irticai faaliyetlerde bulunduğu iddia edilen Akman, savunmasında "Sakallı olduğumda kadınlardan farklı olduğumu ve şahsıma karşı olabilecek sapık yönelişlerden korunduğumu düşünüyorum" dedi. 
   
   Huzuru böyle bulmuş 
   11 Ekim 1998'de aynı üniversitedeki türban eylemine katıldığı için öğretim üyeliğinden ihraç edildiği, 1999'daki disiplin suçlarının affına yönelik düzenlemeyle mesleğe döndüğü belirlenen Akman, kendini özetle şöyle savundu 
   "Gelişmiş ülkelerdeki önemli sağlık sorunlarından biri AIDS'tir. AIDS hastalığının yayılışındaki önemli sebep, sapık ve gayri meşru ilişkilerdir. İnsanın cinsiyetini bilmesi ve ona uygun davranması ruh sağlığı açısından da önemlidir. Sakal yaratılış itibariyle erkeği kadından ayıran bir özelliktir. Bilim adamı olarak erkeklerin sakallarını kesmelerinin değil, bırakmalarının teşvik edilmesinin uygun olacağı kanısındayım. Sakallı olmam bir suç ve bir kabahat değil, aksine ruh ve beden sağlığı açısından olumlu bir durumdur. Sakallı olduğumda huzurlu hissediyorum. Devletime ve milletime bir ilim adamı olarak hizmet etmek arzusundayım." 
   
   
</TEXT>
</DOC>
