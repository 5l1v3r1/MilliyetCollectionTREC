<DOC>
<DOCNO> 188628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sontur14.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO'dan eğitime ''Asmalı Konak''lı destek... 
</HEADLINE>
<TEXT>

     Ankara Ticaret Odası ATO , 17 Ekim Cuma günü Ankara, İstanbul, İzmir ve Ürgüp'te aynı anda yapılacak olan ''Asmalı Konak'' filminin gala gecesini Ankara'da üstlenerek, geceden elde edilecek 10 milyar liralık geliri eğitime destekte kullanacak. 
     ATO'dan yapılan yazılı açıklamada, tüm Türkiye'nin ilgiyle beklediği film ''Asmalı Konak''ın özel gösteri biletlerinin tamamının ATO tarafından satın alındığı kaydedildi. 
     Açıklamada, Armada sinemalarında yapılacak özel gösterim için, ATO'nun meclis üyeleri adına aldığı koltukların, eğitime destek olarak akacağı vurgulandı. 
     Konuyla ilgili açıklama yapan ATO Başkanı Sinan Aygün, söz konusu filmin galasının eğitime destek vermek için bir fırsat oluşturduğunu belirterek, ''Türkiye'nin öncelikli sorunu eğitimdir. Eğitim sorunu çözüme kavuşturulmadan hiçbir sorun çözülemez'' dedi. Aygün, şöyle devam etti 
     ''Herşeyi devletten beklememe anlayışı çerçevesinde, ATO olarak, her yıl 2 bin 500 öğrenciye burs vererek, kırtasiye ve giyim yardımı yaparak eğitime katkı sağlıyoruz. Bu yıl 1 milyon kırtasiye dağıtarak kendi alanımızda bir rekor kırdık. Sorumluluklarının bilincinde bir sivil toplum örgütü olarak, bu vesileyle sanata ve eğitime bir destek daha vermekten büyük mutluluk duyuyoruz.'' 
     
</TEXT>
</DOC>
