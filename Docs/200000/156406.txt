<DOC>
<DOCNO> 156406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/soneko32.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TİM Mali sinerji yaratmayı hedefliyoruz 
</HEADLINE>
<TEXT>

     Cep telefonu operatörü Aria'nın İtalyan ortağı Telecom İtalia Mobile TİM , Aycell'le birleşme anlaşmasının önemli bir operasyonel ve mali sinerji yaratmayı hedeflediğini bildirdi. 
     TİM'den yapılan yazılı açıklamada, yüzde 49'u TİM'e ve yüzde 51'i Türkiye İş Bankası'na ait mobil telefon operatörü İş-TİM ile tamamı Türk Telekom'a ait GSM operatörü Aycell arasındaki birleşmeye ilişkin çerçeveyle ilgili olarak bugün itibariyle anlaşmaya varıldığı kaydedildi. 
     Açıklamada, anlaşmanın iki şirketin birleşmesiyle önemli bir operasyonel ve mali sinerji yaratmayı hedeflediği belirtildi. 
     Açıklamada, İş-TİM'in Aria iki yıl gibi kısa bir süre içinde göstermiş olduğu yenilikçi yaklaşım, ticari başarılar ve kurumsal itibarı ile pazarda elde etmiş olduğu güçlü konumun, Türk Telekom'un iştiraki Aycell'in katılımıyla çok daha güçleneceği kaydedildi. 
     Yeni oluşumda TİM ve Türk Telekom yüzde 40'arlık paya sahip olurken, geri kalan yüzde 20 hisse Türkiye İş Bankası'na ait olacak. 
     Açıklamada, tarafların operasyonla ilgili detayları 30 Haziran itibariyle kesinleştirmiş olacağı bildirildi. 
     
</TEXT>
</DOC>
