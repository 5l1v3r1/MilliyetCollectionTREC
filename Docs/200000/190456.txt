<DOC>
<DOCNO> 190456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/soneko38.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Perakende uzmanı Whalin Mısır Çarşısı'nda başarılı elemanlar var 
</HEADLINE>
<TEXT>

     Ünlü perakende uzmanı, Retail Management Consultants'ın Başkanı George Whalin, perakendecilere Mısır Çarşısı'nda çalışan satış elemanlarını övdü. 
     Whalin, 3. Uluslararası İstanbul Perakende Konferansı'nda yaptığı konuşmada, Vakko'yu ziyaret ederek bazı ürünler satın aldığını kaydederek, Mısır Çarşısı'ndaki gezisi sırasında karşılaştığı satış elemanlarını da çok başarılı bulduğunu anlattı. 
     Whalin, ''Mısır Çarşısı'nda inanılmaz başarılı satış elemanları, perakendeciler var. Benim yanıma gelen bir satış elemanı, İngilizce bildiğimi anlayıncaya kadar, benimle konuşurken üç farklı dil değiştirdi'' diye konuştu. 
     ABD'deki başarılı perakende şirketlerinden örnekler vererek, yenilik yapma ve yaratıcılığın önemini vurgulayan Whalin, mağazaların birbirinden farklı olmaları gerektiğini vurguladı. 
     ''Mağazalarınız diğerleriyle aynıysa niye müşteri sizden alışveriş yapsın Farklı olun yoksa başınız dertten kurtulmayacak'' diyen George Whalin, teknoloji ve ürüne odaklanarak, müşterinin unutulmaması gerektiğini bildirdi. 
     Kurumsal eğitimin önemine dikkat çeken Whalin, katılımcılara, ''Sektörde ne kadar kalırsanız o kadar rehavete kapılırsınız. İstanbul gibi rekabetin çok yoğun olduğu kentlerde bugüne kadar yaptığınız işi aynı şekilde sürdürürseniz, başarılı olamazsınız. Yenilik peşinde koşun'' diye seslendi. 
     
     ''SEKTÖR ÖNÜMÜZDEKİ DÖNEME UMUTLA BAKMAKTA'' 

     Alışveriş Merkezleri ve Perakendeciler Derneği Başkanı ve Sabancı Holding Perakendecilik Grup Başkanı Demir Sabancı da sektörün önümüzdeki döneme umutla baktığını söyledi. 
     ''Türkiye'nin Gündemi, Perakendenin Gündemi'' başlıklı oturumda konuşan Sabancı, perakendenin ülkeye dinamizm getirecek bir sektör olduğunu belirtti. 
     Sabancı, ''Geçmişte çeşitli iniş ve çıkışlar oldu. Fakat önümüzdeki döneme perakende sektörü umutla bakmakta, ekonomik gelişmeler, 2004 yılı sonrası için cesaretlendirmektedir'' diye konuştu. 
     Metro Group Türkiye Temsilcisi Nurdan Tümbek de sektörde yabancı sermaye açısından çok büyük fırsat bulunduğunu bildirdi. 
     Türkiye'de perakende sektöründe 200 binin üzerinde kişinin çalıştığını, yan işlerde çalışanlarla birlikte sayının 1 milyonu bulduğunu dile getiren Tümbek, ''Sektörde yabancı sermaye açısından 2 firma var. 3.'sü hazırlıklarını sürdürüyor. Çok büyük fırsat var. Bu da daha fazla istihdam demektir'' diye konuştu. 
     Orka Group Yönetim Kurulu Başkanı Süleyman Orakçıoğlu da dış ticarette tarife dışı engellere dikkat çekti. 
     Orakçıoğlu, ''Dünyada tüm duvarlar kalksa bile karşımıza başka bir sorun çıkacak. Pazar hakimiyetini elinde tutan ülkeler bunu bırakmak istemiyorlar. Karşımıza tarife dışı engeller çıkacak'' dedi. 
     
</TEXT>
</DOC>
