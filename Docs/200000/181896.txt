<DOC>
<DOCNO> 181896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sondun30.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Çiçek'ten AB'ye KADEK sitemi.. 
</HEADLINE>
<TEXT>

     AB dönem başkanlığı görevini yürüten İtalya'nın organize ettiği AB adalet ve içişleri bakanları gayri resmi toplantısına katılan Adalet Bakanı Cemil Çiçek, ''Yasadışı göçle terör örgütleri arasındaki bağlantı çözülmeden yasadışı göç sorunu çözüme ulaşamaz'' dedi. 
     İtalya'nın başkenti Roma'da düzenlenen toplantının ilk gününde yasadışı göçle mücadele, suç örgütleri, terörizm ve Avrupa polisi konuları tartışılıyor. Türkiye adına toplantılara katılan Adalet Bakanı Çiçek, ''Türkiye, geçiş ülkesi olmasından dolayı Avrupa'daki sorunun yüzde 30'uyla uğraşan bir ülke durumunda. Avrupa'ya yılda 500 bin kadar göçmen geliyorsa bunun yaklaşık 150 bini Türkiye üzerinden geliyor'' şeklinde konuştu. 
     Türkiye'nin yasadışı göç konusunda önceki toplantılarda olduğu gibi aynı tezi savunduğunu kaydeden Çiçek, ''Yasadışı göçle terör örgütleri arasında doğrudan bağlantı var. Bu bağlantı çözülmeden, yasadışı göç sorunu çözüme ulaşamaz. Yasadışı göç, organize suç örgütlerinin önemli ölçüde gelir kaynağıdır. Bunu şu ana kadar bizim dışımızda hiç kimse gündeme getirmedi'' açıklamasında bulundu. 
     Toplantıların sabahki bölümünde, AB'ye üye ülkelerinin göçmenlerle ilgili bir kota koyup koymaması konusunu tartıştığını ifade eden Adalet Bakanı Çiçek, ''Tek başına kota koymak olayı çözmeye yetmez'' dedi. 
     Çiçek, yasadışı göçe karşı mücadelede fakir ülkelerdeki ekonomik açmazların giderilmesi konusunun da önemli olduğunu vurguladı. 
     Bu arada Türkiye'nin yasadışı göçle mücadelede ''en fazla yükü çeken ülkelerin başında geldiğini'' belirten Çiçek, ''Türkiye'ye bu işle mücadele için bir kaynak aktarılması gerekmektedir. Şu anda 5 yıllığına 250 milyon Euro'luk bir fonun oluşturulması gündemde. Bunun ileride kabul edilmesi halinde Türkiye'de bundan yararlanacaktır'' açıklamasında bulundu. 
     Öte yandan, ''Avrupa'daki bazı gruplar ya da siyasi partiler, kaçak göçle bağlantılı olarak terör örgütlerine de destek veriyorlar mı '' şeklindeki bir soruya Çiçek, ''Biz yoktur desek, gerçek ortada duruyor. Halen Avrupa'nın önemli bir kesiminde KADEK bir terör örgütü olarak kabul edilmedi. Avrupa, PKK'yı terör örgütü olarak kabul etmesine rağmen onun ceket değiştirmiş olanını halen kabul etmedi. Etmediği için burada bir sıkıntı var biz de bunu vurgulamaya çalışıyoruz'' yanıtını verdi. 
     METİN KAPLAN'IN İADESİ 
     AB dönem başkanlığı görevini yürüten İtalya'nın Roma'da organize ettiği AB adalet ve içişleri bakanları toplantısına katılan Adalet Bakanı Cemil Çiçek, Almanya İçişleri Bakanı Otto Schily ile bir araya geldi. 
     Çiçek, görüşmeden sonra A.A muhabirine verdiği demeçte, Türkiye'nin Metin Kaplan'ın iadesi için ısrarlı taleplerini sürdüreceğini söyledi. 
     ''Almanya, Metin Kaplan ile ilgili davanın hükmüne esas olan ifadelerin işkence altında alındığını savunup bu ifadelerin delil kabul edilmemesi halinde iade edilebileceği yolunda düşünceleri olduğunu söylüyor ve bu noktada garanti istiyor'' diyen Çiçek, Almanya'nın Ankara Büyükelçisi'nin geçen hafta kendisini ziyaret ettiğini belirterek şöyle konuştu 
     ''Ben, ona zaten işkencenin hukukumuz açısından suç teşkil ettiğini, özellikle uyum paketleriyle ilgili çıkardığımız yasa değişiklikleriyle bunu daha belirgin hale getirdiğimizi, ayrıca hem Anayasa Mahkemesi, hem Yargıtay'ın yasadışı yollardan elde edilen delillerin hükümde kullanılamayacağına dair kararları olduğunu söyledim. Bana göre, bunları söylememiz Almanya'nın istediği garanti için yeterli. Yasalarımızda ve icraatlarımızda bu yönde bir hüküm olduğuna göre, bu kişinin Türkiye'ye iade edilmesi gerekir.'' Çiçek, bu sorunun kısa sürede çözülüp çözülemeyeceği sorusuna, ''O yönde tahmin yapmam. Biz ısrarlı taleplerimizi sürdürürüz. Neticede Alman makamlarının vereceği karara bağlı. Ama önemli bir argümanları bu kararlarla ortadan kalkmış oluyor'' cevabını verdi. 
     Fransız meslektaşıyla da bu akşama doğru ikili bir görüşme yapacağını ifade eden Adalet Bakanı, görüşmede suçluların iadesine ilişkin bazı konuları ele alacaklarını belirtti. 
     Roma'daki adalet bakanları toplantısının yarınki bölümünde, alternatif ceza sistemleri ve hukuk davalarında süratli yargılamanın nasıl yapılabileceği sorusuna cevap aranacak. Bakan Çiçek de toplantıda bir konuşma yapacak. 
     
</TEXT>
</DOC>
