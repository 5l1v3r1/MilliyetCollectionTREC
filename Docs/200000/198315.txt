<DOC>
<DOCNO> 198315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/spor/ysenay.html </URL>
<DATE> 2003/11/28/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Protesto şamarı 
</HEADLINE>
<TEXT>

   
   Buruk duygularla yaşadığımız bayram günlerinde UEFA'dan gelen siyaset ağırlıklı kararlar soğuk duş etkisi yaptı spor camiamızda... 
   Dev bütçelerle Dünya futbolunu bir ahtapot gibi kollarıyla sarıp, sarmalayan bu kuruluş, siyasi düşünen üyelerinin işleri karıştırdığı zamanlarda, işte şu günlerde olduğu gibi, tam bir "zırvalama kurumu" olup, çıkıveriyor ortalara... Artık terörün yeni yüzyılımızda üçüncü dünya savaşının şekillenmeye başlayan yeni bir surat biçimsizliği olduğunu göremiyor mu sanki bu anlı şanlı hazretler Beşiktaş, Chelsea'yi kendi evinde devirdi. Yoksa bu acı yenilgi çok mu ağırına gitti İngiliz ve İtalyan UEFA'cıların Beşiktaş, niçin tarafsız bir sahaya çıksın da, İngilizler'in pestilini kendi sahasında keyifle çıkar masın Böyle bir korkuyu terör siyasetiyle örtmeye çalışmak yakışıyor mu sanki futbolun dünyadaki patronu UEFA'cılara .. 
   Bizce bu iş Türkiye Cumhuriyeti'nin "onur kavgası" dır şu günlerde... Yazılı devlet garantisini görmezlikten gelmek pahasına UEFA'nın verdiği bu karar Türk devletini de hiçe saymaktır bir noktada... Juventus'un itirazı beklenen bir harekettir bizce... İtalyan bir işte, önce meselenin hergele taraflarına bakar. Yani çamura yatacak bir durum varsa, önce konunun bu tarafını kurcalar. Tutturursa ne ala... Yok olmuyorsa, o zaman tıpış tıpış gelir ve bütün züppeliğini türlü çeşitli vesilelerle sergiledikten sonra oynar ve giderler. İki gün önce Roma basketbol takımı gelerek, Ülker'le Avrupa Ligi'ni oynayacak, ama Juventuslu ukalalar, futbolcu oldukları için dansözler gibi kıvıracaklar, "gelmiyoruz" diye... 
   Bu çirkin durum karşısında Sayın Başbakan başta olmak üzere, federasyonumuz Sayın Serdar Bilgili ve Özhan Canaydın başkanlar tavırlarını açıkça koymuşlardır. Bu bile, koltuklarına sıkı sıkıya yapışmış UEFA baronlarının rahatını bozmamıştır. Ardından da soğukkanlı düşünüp, ülke ve kulüplerin çıkarlarını göz önüne alarak, tarafsız sahayı kabullenmek kalmıştır geriye... Ancak bu tür durumlarda bu şekilde güç birliği yapılarak hareket edilirse, UEFA'nın siyaset yapan bölümü bir gün gelir çözülür bizce de... 
   Ayrıca bayramın tatil günleri demeden bütün sporseverlerimiz UEFA faks ve telefon numaralarına müthiş bir protesto akımı kurarak, gereken tavrı sergilemeye devam etmelidirler bu "ihtiyarlar heyeti" ne karşı... İsviçre frankı ile dolgun harcırahlar alıp, her türlü masraflarını da UEFA'dan tahsil eden bazı yabancı ve kötü niyetli bu delege bozuntularına gerekli "protesto şamarı" nı birlikte vurmalıyız dostlar... Haydi göreve. 
   
      
</TEXT>
</DOC>
