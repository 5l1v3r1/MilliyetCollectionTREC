<DOC>
<DOCNO> 183547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/yasam/yas02.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali, bilardo için müdür azarladı 
</HEADLINE>
<TEXT>

   Okulları denetlemeye çıkan Çorum Valisi, İnönü Lisesi'nde bilardo masası görünce müdüre çıkıştı 'Rulet de oynatsaydın bari' 
      ŞEVKET ERZEN Çorum DHA 
   
   Çorum Valisi Erhan Tanju, okula gelir sağlamak için kantinine bilardo masası koyan İnönü Lisesi Müdürü'ne "Bari rulet oynatın" dedi. 
   Eğitim - öğretim yılının başlaması nedeniyle okulları denetlemeye çıkan Çorum Valisi Erhan Tanju, İnönü Lisesi'nin kantininde bilardo masasıyla karşılaşınca büyük şaşkınlık yaşadı. 
   Okula gelir sağlanması için öğrencilere saati 1.5 milyon liraya bilardo oynatılmasına tepki gösteren Tanju, okul müdürü Muharrem Zorlu'yu "Bari rulet oynatın da daha fazla para kazanın" diyerek azarladı. 
   
   Bakanlık izni var mı 
   Vali Tanju, olaydan haberi olmayan Milli Eğitim Müdürü Abdürrahim Köksal'a da "Eğer bakanlık izin veriyorsa yapacak birşey yok. Ancak izin vermiyorsa hemen kaldırın" diye konuştu. 
   İlk kez bir okulda bilardo masası gördüğünü belirten Tanju şunları söyledi "Burası eğlence merkezi değil, okul. Gazete - kitap köşesi yapılsa daha iyi olurdu. Okul, eğitim yuvasıdır. Öğrenciler isterse, okul çıkışı bilardo salonlarına giderek oynasın." 
   Gezdiği okulların yöneticilerinin sorunlarını dinleyen, sınıfları dolaşan Tanju, eksiklikleri görüp gidereceklerini söyledi. 
   
   Mevzuatta yok 
   Milli Eğitim Bakanlığı yetkilileri, mevzuatta okullarda bilardo masası bulundurmaya dair bir düzenleme bulunmadığını bildirdi. Okullarda bilardoyla ilgili faaliyet bulunmadığını kaydeden yetkililer, Gençlik Spor Genel Müdürlüğü'ne bağlı Bilardo Federasyonu'nun bulunduğunu anımsattı. Askeri okullarda da öğrenciler, ders aralarında masa tenisi ve bilardo oynayabiliyor. 
   
   'Ben de en büyük kumarbaz mıyım '    Dünya Şampiyonu Bilardocu Semih Saygıner, olayı 'talihsizlik' olarak nitelendirerek şöyle konuştu "Vali Bey'e göre Türkiye Cumhuriyeti'nin 37'nci spor federasyonu olarak kabul ettiği bilardo sporu kumar olarak nitelendiriliyor. Bu alanda Avrupa'da ve dünyada birçok madalya aldık. Bilardo, diğer sporlardan farklıdır. Öncelikle kişiye planlı olmayı ve özeleştiri yapmayı öğretir, kaynaştırıcıdır. Hobi olarak da yapılabilir. Okullara girmiş olması bence hoş bir girişimdir. ODTÜ'de ders olarak verilmektedir. Birçok genç insanın severek yaptığı bir dala böyle bir benzetme yapılması, çok talihsiz bir açıklamadır. Sayın Vali'ye göre o zaman ben Türkiye'nin en büyük kumarbazıyım." n İSTANBUL Milliyet 
   
   ODTÜ'de dersi var    Ortadoğu Teknik Üniversitesi'nde ODTÜ , seçmeli bilardo dersi öğrencilerin yoğun ilgisiyle karşılaştı. Öğretim Görevlisi Mustafa Bahadır'ın derslerine bu dönem sadece 40 öğrenci kabul edildi. Derste, öğrenciler ikisi vize ve biri final üç sınavdan geçiyor. 
   
   
</TEXT>
</DOC>
