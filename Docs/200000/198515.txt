<DOC>
<DOCNO> 198515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/dunya/adun.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Görevimiz tehlike 
</HEADLINE>
<TEXT>

   ABD tarihinde bir başkanın yaptığı en gizli gezi olan Bağdat ziyaretinin kahramanı Bush, ailesi dahil herkesi atlattı. Çiftliğinden amblemsiz bir araçla 'kaçan' Bush füze saldırısından korunmak için Bağdat Havaalanı'na 'karartılmış' uçakla indi. Bush, 2.5 saat sonra ABD'ye döndü 
      DIŞ HABERLER SERVİSİ 

   
   ABD Başkanı George W. Bush'un önceki akşam Bağdat'a yaptığı sürpriz Şükran Günü ziyaretinin şaşırtıcı ayrıntıları ortaya çıktı. Amerikan tarihinde bir başkanın yaptığı en gizli gezi olan Bağdat ziyareti, ekim ayında planlamaya başlandı, çarşamba günü kesinleşti. Basın mensuplarına, "ABD Başkanı Teksas'taki çiftliğinde ailesiyle Şükran Günü yemeği yiyecek" açıklaması yapılırken, Bush, çiftlikten, amblemsiz bir araç ile gizlice "kaçarak" Bağdat'a gitti. Eğer haber sızsaydı, Başkan'ın uçağı yarı yoldan geri dönecekti. 
   ABD Başkanı'nın, sürpriz ziyareti öncesinde yaşananlar, ziyaretin kendisi kadar şaşırtıcıydı 
   ABD Başkanı'nın eşi Laura Bush'a, ziyaretten bir kaç gün önce, kızlarına ise bir kaç saat önce haber verildi. Başkan'ın anne ve babası, herşeyden habersiz oğullarıyla hindi yemek üzere Teksas'taki çiftliğe gittiler. Beyaz Saray Sözcüsü Claire Buchan, gazetecilere "Başkan Bush çiftliğinde ailesiyle" derken, kendisi de bu bilgiyi doğru sanıyordu. 
   Bush, Ulusal Güvenlik Danışmanı Condoleezza Rice'la birlikte, amblemsiz bir araca binip Teksas'taki çiftlikten ayrıldı, Teksas'taki bir üniversitede bekleyen Air Force One uçağına götürüldü. Dikkat çekmemek için trafik kesilmedi, üç yıldır ilk kez trafiğe takılan Bush, "Condi'yle beysbol şapkalarımızı yüzümüze siper ettik, normal bir çift gibiydik" dedi. Özel havaalanındaki görevliler, uçakta Bush'un olduğunu bilmiyordu. 
   
   Muhabirler şaka sandı 
   Washington'da uçak değiştirildi, uçağa burada binen muhabirlerin, haberi dönüş yoluna geçmeden şeflerine söylemeleri bile yasaktı. Son ana kadar kendilerine şaka yapıldığını sanan habercilere, Bush "Sakın kimseyi aramayın" dedi. 
   Uçağa şifreli isim verildi, uçağı görüp bağlantı kuran British Airways pilotunun "Bu Air Force One mı " sorusuna, "Hayır, Gulfstream 5" yanıtı verildi. İşin içinde bir "bit yeniği" olduğunu anlayan İngiliz pilot başka soru sormadı. Bir füze saldırısından korunmak için Bağdat'a inerken uçağın ışıkları söndürüldü. 
   Irak'ı ziyaret eden ilk ABD Başkanı olan Bush, Bağdat'ta Amerikan askerlerine elleriyle yemek servisi yaptı, hatıra fotoğrafları çektirdi. İki buçuk saatlik ziyareti sırasında Geçici Yönetim Konseyi Başkanı Celal Talabani ve Konsey'in bazı üyeleriyle görüşen Bush, Washington'a geri döndü. 
   1966 yılında ABD Başkanı Lyndon Johnson'ın Vietnam'daki birlikleri ziyaretinden beri yapılan en riskli ziyaretin ardından Bush, "Haber sızsaydı uçağı geri döndürmeye hazırdım" dedi. 
   
   Bağdat Bunu saymayız    ABD Başkanı George W. Bush'un ani Bağdat ziyareti, Iraklı siyasetçiler arasında şaşkınlık yarattı. Irak Geçici Yönetim Konseyi GYK üyesi Mahmut Osman, Bush'un Bağdat Uluslararası Havaalanı'na gelmesini, Irak'a yapılmış bir ziyaret olarak göremeyeceklerini belirterek, şunları söyledi "Hiç kimse, Yönetim Konseyi olarak bizi bu ziyaret konusunda bilgilendirmedi. Bush, Iraklılarla hiçbir resmi görüşme yapmadı. Sıradan Iraklılarla görüşmedi. Bush, sadece askerlerinin moralini güçlendirmeye çalışıyordu." Ancak, ziyaret konusunda GYK'ya önceden haber verilmese de, Bush kısa ziyareti sırasında GYK'nın dört üyesi ile de görüştü. Konsey üyelerinden Muvafık el - Rubai, kendilerinin sadece Irak'ın Amerikalı sivil yöneticisi L. Paul Bremer ile bir Şükran Günü yemeğine davet edildiklerini ve Bush ile görüşecekleri konusunda haberdar edilmediklerini belirtti. 
   
      'BAĞDAT ŞOV' Hillary ile sürdü    ABD Başkanı George W. Bush'un önceki akşam Irak'ın başkenti Bağdat'a yaptığı "şov gibi" sürpriz ziyaretin ardından, ABD eski başkanı Bill Clinton'ın eşi, Demokrat partili senatör Hillary Rodham Clinton da Bağdat'a gitti. 
   Afganistan'ın başkenti Kabil'den bir günlüğüne Bağdat'a giden Clinton, şu an koalisyon birliklerince kullanılan, Irak'ın devrik lideri Saddam Hüseyin'in kent merkezindeki eski saraylarından birinde askerlerle yemek yedi. 2.5 saatlik gezisi sırasında Bağdat Havaalanı'ndaki üsten hiç çıkmayan Bush'un aksine Clinton, saray etrafındaki yoğun güvenlikli kompleksten ayrılarak hem askerleri ziyaret etti, hem de bazı Iraklı yetkililerle görüştü. 
   "Uluslararası toplumun Irak'ta daha büyük rol oynaması" çağrısında da bulunan Hillary Rodham Clinton, bunun, ABD yönetiminin zihniyetinde büyük değişiklik gerektireceğini söyledi. 
   
   
   
</TEXT>
</DOC>
