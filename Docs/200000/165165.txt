<DOC>
<DOCNO> 165165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/soneko21.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirme karşıtı işçiler saçlarını kazıttı... 
</HEADLINE>
<TEXT>

     Seka Giresun Aksu İşletme Müdürlüğü'nün özelleştirilmemesi için fabrikada çalışan işçiler saçlarını kazıttı. 
     Selüloz İş Sendikası Giresun Şubesi Başkanı Mehmet Aydın, Seka Giresun Aksu Kağıt Fabrikası önünde düzenlenen saç kazıtma eyleminde yaptığı konuşmada, 30 Haziran'da satışa çıkacak olan fabrikanın özelleştirilmemesi için, çalışanların eylemlerine devam edeceklerini belirtti. 
     Aydın, fabrika işçilerinin bir takım eylem yapma kararı aldıklarını ve ilk olarak saç kazıtma eylemini, ardından ilerleyen günlerde açlık grevi ve daha başka eylemlerde bulunacaklarını ifade ederken, ''bu fabrika bizimdir. Kimse sahip çıkmazken bu fabrikaya çalışanı, işçisi sahip çıkmıştır. Hükümetin yok pahasına satacak olduğu fabrikanın özelleştirilmemesi için tüm gücümüzle mücadele edeceğiz'' dedi. 
     Giresun ve ülke ekonomisine büyük katkıları olan fabrikanın, özelleştirme adı altında kapatılmaya çalışıldığını öne süren Aydın, şunları söyledi 
     ''Hükümet, özelleştirmeden vazgeçene kadar mücadelemizi sürdüreceğiz. Saç kazıtmanın ardından, ihale tarihi olan 30 Haziran'dan itibaren fabrikada açlık grevlerine başlayacağız. Burayı ancak bizim cesetlerimiz çıkarıldıktan sonra özelleştirebilirler. Mücadelemiz sonuna kadar sürecektir. Ölmek var, dönmek yok.'' 30 Haziran tarihinde yapılacak Seka Aksu Kağıt Fabrikası'nın ihalesine katılmak için fabrikaya gelen Seka Eski Genel Müdürü Halil Sönmez ise başvurusu sonrasında fabrika çıkışında işçiler tarafından alkışlarla protesto edildi. 
     Bazı işçiler Sönmez'in içerisinde bulunduğu araca tekme ve yumruklarla vururken, yumrukları önlemek için araçtan inen Sönmez'in şoförü, işçiler tarafından tartaklandı. Olay, araya girenlerin müdahalesi sonrasında büyümeden önlendi. 
     Daha sonra fabrika bahçesi dışına çıkan işçiler, burada saçlarını kazıtarak özelleştirmeyi protesto etti. İşçiler ''Ölmek var, dönmek Yok'', ''Seka bizimdir, bizim kalacak'', ''İşçiyiz, haklıyız, kazanacağız'' şeklinde sloganlar attılar. 
     Seka Aksu Kağıt Fabrikası'nda halen 303'ü kadrolu, 153'ü de taşeron olmak üzere 456 işçi çalışıyor. 
     
</TEXT>
</DOC>
