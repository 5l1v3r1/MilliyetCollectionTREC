<DOC>
<DOCNO> 159004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sondun29.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Küreselleşme karşıtlarının yeni hedefi Bush... 
</HEADLINE>
<TEXT>

     Küreselleşme karşıtları, bu hafta sonunda Fransa'da yapılacak G-8 ülkeleri zirvesi sırasında büyük bir gösteri yapmaya hazırlanıyor. 
     Onbinlerce gösterici, Fransa'nın Evian kasabasında yapılacak zirvede liderleri bulundukları yerde kuşatmayı planlıyor. 
     Önde gelen Yunan küreselleşme karşıtı Petros Konstantiniu, ''Asıl hedefimiz, Irak savaşından beri kıta Avrupa'sına ilk kez gelecek olan ABD Başkanı George Bush. Bu yüzden sloganımız 'Savaş G-8'ine Hayır' olacak'' dedi. 
     Organizatörler, pazar günkü açılış günü gösterisine 150-200 bin kişinin katılmasını bekliyorlar. Küreselleşme karşıtları, İsviçre'nin Lozan kentinde kalacak delegelerin, kendilerini Cenevre gölü üzerinden Evian'a götürecek feribotlara ulaşmalarını engellemeye çalışacaklar. 
     Protestocular, ''Kainatın Efendileri'' gibiymişçesine davranan G-8 liderlerine, aslında halk desteklerinin olmadığını göstermeyi amaçlıyorlar. 
     Küreselleşme karşıtı Attac hareketinin başkanı Jacques Nikonoff, ''G-8 yasadışıdır ve politikaları dünya halklarının zararınadır. Ondan kurtulmak istiyoruz'' diyerek, tepkisini dile getirdi. 
     Anarşistlerden eşcinsel hakları savunucularına ve çevrecilere kadar çeşitli gruplar, bir dizi faaliyet için bölgeye akacaklar. Bunlardan biri de Fransa'nın Annemasse kasabasında düzenlenecek ''Farklı Bir Dünya Zirvesi'' olacak. 
     Fransa, gösterilere karşı 15 bin polis görevlendirdi. 
     
</TEXT>
</DOC>
