<DOC>
<DOCNO> 168982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sontur11.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir Büyükşehir Belediye Başkanı DSP'den istifa etti 
</HEADLINE>
<TEXT>

     Büyükşehir Belediye Başkanı Ahmet Piriştina, DSP'den istifa ettiğini açıkladı. 
     Ahmet Piriştina, yaptığı yazılı açıklamada, 1991 yılından başlayarak, belediye ve parti meclisi üyeliği, milletvekilliği, son olarak da İzmir Büyükşehir Belediye Başkanlığı yaptığı partisinden ayrıldığını bildirdi. 
     Birçok arkadaşı gibi kendisinin de DSP'de olmasının temel bağının Bülent Ecevit olduğunu belirten Piriştina, şunları kaydetti 
     ''Partimin genel merkez yetkililerince yapılan son açıklamalardan, sayın Bülent Ecevit'in yaklaşan Kasım 2003 Olağan Kongresi'nde bu kez genel başkanlığa aday olmayacağı anlaşılmaktadır. Daha önceleri sayın genel başkan tarafından da dile getirilen bu karar nedeniyle DSP üyeliğinden ayrılıyorum. Son yıllarda yaşadığımız gelişmeler nedeniyle, bundan sonra da siyasi yaşamıma yine kişisel ilke ve dünya görüşüm doğrultusunda bir siyasi partide devam etmek istiyorum. Görev yaptığım süre içinde büyük desteğini gördüğüm başta genel başkanım sayın Bülent Ecevit olmak üzere tüm parti yöneticisi arkadaşlarıma şükranlarımı sunarım.'' Piriştina açıklamasında, bundan sonraki siyasi yaşamını sürdürmeyi düşündüğü partiyi açıklamadı. 
     
</TEXT>
</DOC>
