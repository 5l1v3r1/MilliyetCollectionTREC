<DOC>
<DOCNO> 160531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/soneko12.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine, yarın iki ihale birden düzenleyecek... 
</HEADLINE>
<TEXT>

     Hazine, yarın biri 154 gün vadeli bono, diğeri de 2 yıl vadeli 6 ayda bir yüzde 3 kupon ödemeli ABD Doları cinsinden tahvil olmak üzere, iki ihale birden gerçekleştirecek. 
     Hazine'nin yarın düzenleyeceği 154 gün vadeli bono ihalesinde satılacak kağıtlar, 4 Haziran Çarşamba günü ihraç edilecek. 
     Bono ihalesinde satılacak kağıtların geri ödeme tarihi, 5 Kasım 2003 olarak belirlendi. 
     
     DOLAR CİNSİNDEN TAHVİL İHALESİ 

     Hazine, yarın ayrıca, 2 yıl vadeli, 6 ayda bir yüzde 3 kupon ödemeli, ABD Doları cinsinden devlet tahvili ihalesi yapacak. 
     İhraç tarihi 4 Haziran Çarşamba olarak belirlenen kağıtların geri ödemesi, 1 Haziran 2005 olarak öngörüldü. 
     Söz konusu ihalede katılımcılar, 10 bin dolar nominal değerli tahvil için fiyat teklifinde bulunacak. Kupon ödemeleri 3 Aralık 2003, 2 Haziran 2004, 1 Aralık 2004, 1 Haziran 2005 tarihlerinde yapılacak. 
     
     SON DURUM 

     Hazine en son 20 Mayıs'ta, 168 gün vadeli bono ile 413 gün vadeli tahvil ihalesi düzenlemişti. 
     168 gün vadeli bono ihalesine toplam 8.1 trilyon liralık teklif gelirken, ihalede nominal 774.3 trilyon liralık satış gerçekleşmişti. 
     Net satış miktarı da, 647.6 trilyon lira olan ihalenin bileşik faizi yüzde 47.29, basit faizi ise yüzde 42.40 olarak belirlenmişti Hazine'nin 413 gün vadeli tahvil ihalesine ise toplam 4 katrilyon 557.4 trilyon liralık teklif gelirken, nominal 3 katrilyon 103 trilyon liralık satış olmuştu. 
     Net satış miktarı 1 katrilyon 915.3 trilyon lira olarak gerçekleşen ihalede bileşik faiz yüzde , basit faiz ise yüzde 54.66 olarak belirlenmişti. 
     Hazine'nin bu hafta, tamamı piyasaya olmak üzere 3 katrilyon 271 trilyon lira ödemesi bulunuyor. 
     Hazine, Haziran ayı toplamında ise 10 katrilyon 973 trilyon lira iç borç servisi yerine getirecek. 
     
     BORÇ ÖDEMELERİ 

     Hazine, haftanın en büyük borç ödemesini, 326.3 milyon dolar ile bugün yapacak. Hazine, 4 Haziran'da 0.1 milyon dolar, 5 Haziran'da 24.4 milyon dolar, 6 Haziran'da 21.2 milyon dolar dış borç ödemesi yerine getirecek. 
     Hazine'nin yılbaşından bu yana yaptığı dış borç ödemeleri tutarı, 4 milyar 855.8 milyon doları buldu. 
     Hazine, Ocak'ta 486 milyon dolar, Şubat'ta 1 milyar 903.7 milyon dolar, Mart'ta 896 milyon dolar, Nisan'da 557.7 milyon dolar, Mayıs'ta 1 milyar 12.4 milyon dolar dış borç servisi yerine getirmişti. 
     Hazine, geçen yılın tamamında 9 milyar 567.9 milyon dolar dış borç ödemesi yapmıştı. 
     
</TEXT>
</DOC>
