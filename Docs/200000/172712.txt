<DOC>
<DOCNO> 172712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/yasam/yas10.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevgilisinin hayatını söndürdü 
</HEADLINE>
<TEXT>

   Fransız rock grubu Noir Desir'in solisti Cantat tarafından dövülen aktris Marie Trintignant'ın yaşama şansı yok gibi 
   
   Türkiye'de de geçtiğimiz yıl bir konser veren Fransız rock grubu Noir Desir'in Kara Arzu solisti Bertrand Cantat'ın döverek komaya soktuğu oyuncu sevgilisi Marie Trintignant'ın iyileşmesi için umutlar tükendi. 
   Bir film çekimi için Litvanya'nın Vilnius kentinde bulunan ve geçen pazar aşırı alkollü Cantat'tan feci şekilde dayak yiyen Trintignant, önceki gün son şans olarak bir beyin ameliyatına alınmıştı. 
   
   'Ameliyat için geç kalındı' 
   Marie Trintignant'ı ameliyat eden Fransız doktor Stephane Delajoux, "Nörolojik açıdan hiç umut kalmadı. Tıbbi olarak yapacak bir şey yok. Onu rahatlatabiliriz ama buna gerek yok, çünkü şu anda acı çekmiyor" dedi. Vilnius'ta yaptığı ameliyattan sonra önceki akşam Fransa'ya dönen doktor, bu sabah Vilnius'taki doktorlarla görüştüğünü, oyuncunun durumunda bir değişiklik olmadığını öğrendiğini belirterek şunları söyledi 
   "Hiçbir gelişme yok. Saatleri sayılı. Beyin ameliyatı başarılı geçti. Ancak ne yazık ki çok çok geç kalındı." 
   Marie Trintignant, Fransa-Litvanya ortak yapımı "Colette" adlı filmin çekimleri için geçen ayın başından bu yana Vilnius'ta bulunuyordu. 
   
   
</TEXT>
</DOC>
