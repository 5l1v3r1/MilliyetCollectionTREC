<DOC>
<DOCNO> 191038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sonspo17.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Filenin Sultanları' Japonya yolcusu... 
</HEADLINE>
<TEXT>

     Avrupa Bayanlar Voleybol Şampiyonası'nı ikinci olarak tamamlayan A Milli Takım, Dünya Kupası'na katılmak için 28 Ekim Salı günü Japonya'ya gidecek. 
     Voleybol Federasyonu'ndan yapılan yazılı açıklamaya göre, 1-15 Kasım tarihleri arasında düzenlenecek organizasyonda Teknik Direktör Reşat Yazıcıoğulları idaresindeki milli takım kadrosunda, Özlem Özçelik, Bahar Urcu, Aysun Özbek, Neslihan Demir, Nathalia Hanikoğlu, Gözde Kırdar, Pelin Çelik, Esra Gümüş, Seda Tokatlıoğlu ve Gülden Kayalar yer alıyor. 
     İlk üç sırayı alan ekiplerin 2004 Atina Olimpiyat Oyunları'na direkt katılma hakkı kazanacağı Dünya Kupası'nda 12 ülke, tek devreli lig usulüne göre, Tokyo, Kagoshima, Nagoya, Sendia, Sapporo, Toyoma ve Osaka kentlerinde karşılaşacak. 
     Dünya Kupası'nda 11 maç yapacak olan A Milli Bayan Voleybol Takımı, 1 Kasım'da Polonya, 2 Kasım'da Brezilya, 3 Kasım'da Küba, 5 Kasım'da Çin, 6 Kasım'da Dominik Cumhuriyeti, 8 Kasım'da Japonya, 9 Kasım'da ABD, 10 Kasım'da İtalya, 13 Kasım'da Mısır, 14 Kasım'da Arjantin ve 15 Kasım'da da Kore ile mücadele edecek. 
     A Milli Bayan Voleybol Takımı, Dünya Kupası'nda olimpiyatlara katılma hakkı elde edemese de 5-10 Ocak tarihleri arasında Azerbaycan'ın Bakü kentinde düzenlenecek olimpiyat oyunları baraj maçlarına katılarak şansını devam ettirecek. 
     
</TEXT>
</DOC>
