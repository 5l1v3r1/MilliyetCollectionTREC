<DOC>
<DOCNO> 186310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sontur26.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl'de "deprem konutlarının yıkım kararı" gerilimi büyüyor 
</HEADLINE>
<TEXT>

     Bingöl Belediyesi'nin, Toplu Konut İdaresi TOKİ tarafından depremzedeler için yaptırılan konutlara yıkım kararı alması tepkiyle karşılanırken, belediye, konutların yapımını üstlenen müteahhitlik firmalarına 339 milyarı aşkın para cezası kesti. 
     Bingöl Belediye Encümeni'nin, Uydukent Mahallesi'nde izinsiz ve ruhsatsız yapıldığı gerekçesiyle deprem konutları için aldığı yıkım kararı müteahhit firmalara ulaştı. Belediye İmar Müdürlüğü'nün müteahhit firmalara gönderdiği yazıda, ''Ruhsatsız yapılarınız en geç bir ay içerisinde yıktırılarak sonuçtan belediyemize bilgi verilmesini, aksi halde gerekli yasal işlemin yapılacağı'' ifadelerine yer verildi. 
     Bingöl'de depremzedeler için 448 konutun yapımını üstlenen Haznedaroğlu İnşaat firmasının Proje Müdürü Hasan Esin, Belediye Encümeni'nin aldığı yıkım kararının ellerine ulaştığını belirterek, ''Ruhsatsız ve kaçak olduğu için binaları yıkmamız isteniyor'' dedi. 
     Tebligata çok şaşırdıklarını ve belediyeye cevap yazdıklarını ifade eden Esin, konutların devletin malı olduğunu, yıkamayacaklarını bildirdiklerini söyledi. Esin, belediyenin ayrıca firmalarına ruhsatsız ve kaçak yapılaşma yaptıkları için 84 milyar lira ceza kestiğini kaydetti. 
     Baytur firmasının yetkilisi Vahit Bozkurt ise, bir ay içinde konutların ihalesinin yapıldığını, projelerin hazırlandığını ve inşaatlara başlandığını anlatarak, ''Türkiye'de ilk defa bu kadar hızlı bir şekilde afet konutuna başlandı'' diye konuştu. 
     Bozkurt, 368 deprem konutu yapacaklarını belirterek, belediyenin bu binaların yıkılması için kendilerine yazı gönderdiğini, ruhsatsız ve kaçak yapılaşma nedeniyle 69 milyar lira para cezasına çarptırıldıklarını bildirdi. 
     Belediyeye ruhsat için başvurduklarını, ancak ruhsat alamadıklarını anlatan Vahit Bozkurt, şöyle konuştu 
     ''Bizi artık muhatap kabul etmiyorlar. Belediyenin bu tutumunu anlamış değiliz. Ayrıca inşaat alanındaki kullandığımız suyu da kestiler. Biz de sondaj yaparak su çıkarmak zorunda kaldık. Ayrıca kullandığımız kanalizasyonunu da kapadılar.'' Uydukent Mahallesi'nde deprem konutu yapımını sürdüren Altındağ A.Ş'ye 42, Yavuzlar A.Ş'ye 36, Afa-Erkut Şirketi'ne 54, Tepe İnşaat firmasına 54 milyar ceza kesildiği bildirildi. 
     
     ''BAKANLIĞIN ARAZİLERE EL KOYMA YETKİSİ VAR'' 
     Bingöl Bayındırlık ve İskan Müdür Vekili Güngör Ay, Bingöl Belediyesi'nin, yapımı devam eden toplu konutları yıkma kararı ile ilgili henüz kendilerinin kesin bir bilgiye sahip olmadıklarını söyledi. 
     Bingöl'de kendilerinin yapımını sürdürdüğü afet konutları için yer tespiti çalışmalarını daha önce yaptıklarını ifade eden Ay, ''Örneğin bazı köylerimizde konut yapımına uygun arazi bulamadık ya da o yerleşim birimi küçüktü. Bu nedenle buralara yapacağımız konutları il merkezinde uygun yerlere yapmaya başladık'' dedi. 
     Bayındırlık ve İskan Bakanlığı'nın, toplu konut yaptığı arazilere el koyma yetkisinin olduğuna dikkati çeken Ay, Afet İşleri Genel Müdürlüğü'nün, bu yönde hazırlanan bir genelgeyi Bingöl Belediyesi'ne gönderdiğini bildirdi. 
     Güngör Ay, konutların bir kısmının kaba inşaatının bittiğini, bir kısmının da bitmek üzere olduğunu belirterek, ''Konutların Ocak ya da Şubat ayı içinde tamamen bitirilip hak sahiplerine teslim edilmesi planlandı'' diye konuştu. 
     
     DEPREMZEDELER TEPKİLİ 
     Bingöl Belediyesi'nin, Toplu Konut İdaresi tarafından depremzedeler için yaptırılan 2016 konutun yıkımı için karar almasına en büyük tepki depremzedelerden geldi. 
     Yenişehir Mahallesi'ndeki evi 1 Mayıs'ta meydana gelen depremde yıkılan ve 5 kişilik ailesiyle Yetiştirme Yurdu yakınındaki konteynırda kalan Necati Demir, depremde her şeylerini kaybettiklerini, yıkım kararına üzüldüklerini söyledi. 
     5 aydır zor günler geçirdiklerini ifade eden Demir, şöyle konuştu 
     ''Biz konutlarımızın tamamlanmasını beklerken, konutların yıkılacağı kararı bizi çok üzdü. Yetkililerden gereken ilgiyi göstermelerini bekliyoruz.'' 2 çocuk annesi Kısmet Kaya ise, evi yıkıldığı için çadırda yaşadıklarını belirterek, ''Devletin bizim için yaptırdığı konutları belediyenin yıkacağı haberini gazetelerden okudum. Çok şaşırdım. Belediye ile diğer yetkililer arasındaki geçimsizliğin sıkıntısını biz vatandaş çekiyor'' diye konuştu. 
     
     ESNAF VE SANATKARLAR ODASI BAŞKANI YILMAZ 
     Bingöl Esnaf ve Sanatkarlar Odası Başkanı Yılmaz Çapak ise, belediyenin yıkım kararının yanlış olduğunu vurgulayarak, ''Ancak bazı yanlış devlet politikaları da var'' dedi. 
     Bayındırlık ve İskan Bakanlığı'nın şehir merkezinde lise bahçesi yanı ile Fırat Üniversitesi Ziraat Fakültesi bitişiğindeki alanlara köy konutları yaptığını belirten Çapak, şunları söyledi 
     ''Yetkililer hangi mantıkla şehir merkezine köy konutu yapıyor, anlayamıyorum. Belediyenin yıkım kararı ne kadar yanlışsa, bu imar planı da o kadar yanlıştır. 
     Belediye 2 katlı köy konutlarının şehir merkezine yapılmasına karşı çıkarsa haklıdır. Ancak 4 katlı deprem konutlarına müdahalesi büyük bir hata olur. 
     
</TEXT>
</DOC>
