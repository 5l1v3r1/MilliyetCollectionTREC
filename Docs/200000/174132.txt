<DOC>
<DOCNO> 174132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/siyaset/siy05.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yolsuzluk, laik ahlakın sorunu' 
</HEADLINE>
<TEXT>

   ÖNDER YILMAZ Ankara 

   
   TBMM Yolsuzlukları Araştırma Komisyonu, hazırladığı ve kamuoyunda büyük tartışmalar yaratan raporunda, "yolsuzluğun dini olmaktan çok laik ahlakla ilgili bir sorun" olduğunu vurguladı. 
   Komisyon, yolsuzlukla mücadelede "Din büyüklerinin yolsuzluğa karşı çıkmasını" en etkili 7 yöntem arasında sıraladı. Bu görüşünü TÜSİAD'ın Aralık 2002'de yayınladığı Kamu Reformu Raporu'na dayandıran Komisyon, buradaki istatistiksel bilgileri yeniden yorumladı. Komisyon, TÜSİAD'ın raporunda yer alan "Din büyüklerinin yolsuzluğa karşı tutum almasına görece düşük bir etkililik düzeyi atfedilmesi de yolsuzluğun geniş çoğunluk tarafından dinsel değil laik ahlak' sorunu olarak algılandığını düşündürmektedir" ifadesini kendi raporunda, "yolsuzluk dini olmaktan çok laik ahlakla ilişkili bir sorun olarak görülmektedir" diye yansıttı. 
   Komisyon, hazırladığı raporun 109. sayfasında şu ifadelere yer verdi 
   "Deneklerin verdikleri yanıtlara göre yolsuzlukla mücadele etmede en etkili yöntemler, 'yolsuzluk yapanların teşhiri' ve 'halkın eğitilmesi - aydınlatılması' olarak ifade edilmektedir. Siyaset ve siyasetçilerle ilgili yolsuzluk iddiaları siyasetin finansmanının denetlenmesiyle ilişkilendirilebilir. Yerleşik düzene karşı sivil toplum kuruluşlarının etkisinin yeterli olmayacağı düşünülmektedir. Son olarak, yolsuzluk dini olmaktan çok laik ahlakla ilişkili bir sorun olarak görülmektedir." 
   TÜSİAD'ın Kamu Reformu Raporu'nun 119'ncu sayfasında "Yolsuzlukla Mücadele" başlıklı bölümde ise şu ifadeler bulunuyor 
   
   Teşhir en etkili yöntem 
   Kamuoyu değerlendirmesine göre Türkiye'de yolsuzlukla mücadelede en çok etkili olabilecek iki yöntem "yolsuzluk yapanların teşhir edilmesi" ile "halkın yolsuzluklar konusunda eğitilmesi ve aydınlatılmazsıdır." "Partilerin para kaynaklarının denetim altına alınması" yolunun ilk iki yöntemin ardından üçüncü sırada gelmesi kamuoyu algılamasında genel olarak siyasetçiler ve siyasal sistem ile yolsuzluk arasında kurulan yakın ilişkiyi yansıtmaktadır. "Din büyüklerinin yolsuzluğuna karşı tutum almasına" görece düşük bir etkililik düzeyi atfedilmesi de yolsuzluğun geniş çoğunluk tarafından dinsel değil "laik ahlak" sorunu olarak algılandığını düşündürmektedir. 
   
</TEXT>
</DOC>
