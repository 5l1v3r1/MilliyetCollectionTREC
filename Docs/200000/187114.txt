<DOC>
<DOCNO> 187114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sontur32.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP, tezkereye olumlu bakıyor... 
</HEADLINE>
<TEXT>

     DYP Genel Başkanı Mehmet Ağar, Irak'a asker gönderilmesi konusunda DYP'nin ''Uluslararası meşruiyet anlamında ısrarlı olmadığını'' belirterek ''Meşruiyetin temeli Türkiye'nin güvenliğidir. Bu konudaki kaygılarımızın karşılandığına dair hükümet gerekli güvenceyi verirse buna olumlu bakabiliriz'' dedi. 
     DYP Başkanlık Divanı, Genel Başkan Ağar başkanlığında toplanarak Irak'a asker gönderilmesine ilişkin tezkereyi görüştü. 
     Ağar, toplantının ardından gazetecilere açıklamalarda bulundu. 
     Hükümetin bu konuda doğruları ortaya koymadığını ileri süren Ağar, tezkere görüşmelerinin, gerçek anlamda gizli güvenlik bilgileri verilmesinin dışında kapalı olmasından yana olmadığını söyledi. Ağar, hükümetin bu konuda millete, muhalefete ve bürokrasiye karşı kapalı bir tutum içinde olduğunu ileri sürdü. 
     Ağar, hükümetin ABD'li imzaladığı kredi anlaşmasının ''Hükümranlık haklarını kiralayan bir anlaşma'' olduğunu da kaydetti. 
     TBMM'deki görüşmelerde söz alarak hükümet temsilcilerine bazı sorular yönelteceklerini belirten Ağar, DYP'nin konuya ''Türkiye'nin güvenliği'' açısından baktığını belirtti. 
     ABD ile yapılan görüşmelerde Türkiye'ye yönelik terörist faaliyetler ve uzun vadede başka tehdit gruplarına karşı güvenliğin sağlanması anlamında hangi garantiler alındığını soran Ağar gönderilecek askeri birliğin Irak'a gidişinde hangi yolu kullanacağının da son derece önemli olduğuna dikkat çekti. 
     ''Irak'ın yeniden yapılanmasında Türkiye'nin uzun vade güvenliği ile ilgili risk doğuracak modeller üzerinde Türkiye'nin ne ölçüde söz hakkı olacaktır veya olmuştur Bu konularda hangi garantiler alınmıştır Türkmeniyle, Kürdüyle, Arabıyla bu grupların Irak'ın yeni yapılanması içerisindeki statüleri konusunda hangi ağırlığın sahibi olacağız '' sorularını gündeme getiren Ağar, şunları söyledi 
     ''Orada hayatı tehlikeye girecek veya kaybedeceğimiz vatan evlatlarının, bu tehlikeyle karşı karşıya kalmalarını meşru hale getirecek yegane mesele Türkiye'nin güvenliğidir. Başka hiçbir konu bu işi meşru hale getiremez. 
     Bu konuda hükümet, millete ve onun Meclis'ine doyurucu açıklamalar yapmalıdır. Buralarda bizi tatmin edici cevaplar alırsak Türkiye'nin güvenliği için, her türlü fedakarlığı göze alacak Silahlı Kuvvetlerimizin değerli mensuplarının gidişlerini olumlu karşılarız. 
     Ama bu saydığımız temel konular üzerinde hükümetin milleti ve Meclis'i tatmin edici bir beyanı yok ise bunu olumlu karşılayabilmek mümkün değildir.'' DYP'nin başka bazı partiler gibi konuyu ''Üçüncü dünyacı görüşle ve anti-Amerikan politikaları biçiminde takdim etmesinin mümkün olmadığını'' ifade eden Ağar ''Biz diğer partiler gibi uluslararası meşruiyet anlamında ısrarlı değiliz. Meşruiyetin temeli, Türkiye'nin güvenliğidir. Bu konudaki kaygılarımızın karşılandığına dair hükümet gerekli güvenceyi verirse buna olumlu bakabiliriz'' dedi. 
     
</TEXT>
</DOC>
