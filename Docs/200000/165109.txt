<DOC>
<DOCNO> 165109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/yazar/sazak.html </URL>
<DATE> 2003/06/24/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
AKP - Uzanlar savaşı 
</HEADLINE>
<TEXT>

     Çukurova ve Kepez'e el konulduktan sonra başlayan 'Uzanlar - AKP savaşı' ilanlar yoluyla süreceğe benziyor. 
     Uzanlar'a yönelik 'enerji darbesi'nin şokuyla Bursa mitinginde Başbakan Erdoğan'a, 'Allahsız adam, kalleş' diye hakaretler yağdıran Genç Parti lideri bu çıkışın TCK'nın 159'uncu maddesi nedeniyle siyasi yaşamına vereceği zararı hesap ederek kamuoyu desteği arıyor. 
     AKP liderine iktidar yolunu açan 'şiirli muhalefet' gibi, Cem Uzan da 'ilanlar'ın gücüne sığınıyor. 
     Genç Parti 2002 seçimlerinde 'siyasal propaganda'yı en iyi kullanan hareketti. Reklamcılar yeni bir ürün gibi pazarladılar. Seçim birkaç hafta sonraya kalsa Genç Parti'nin Türkiye genelinde estirdiği rüzgar Uzan'ı Meclis'e taşırdı. 
     Seçimlerden önce de Uzanlar hakkında spekülasyonlar vardı. Motorola davası, uluslararası platformda Türkiye'nin imajını sarsmıştı. Uzanlar'ın yurtdışına çıkamadıkları, Genç Uzan'ın 'dokunulmazlık' zırhı edinmek üzere parti kurup Meclis'e girmeye çalıştığı öne sürülüyordu. 
     Çukurova'ya el konulmadan önceki anketlerde GP ikinci parti çıkıyordu, Erdoğan AKP Grubu'nda 'Rakibimiz Genç Parti' demişti. Başbakan'ın bu sözleriyle eş zamanlı 'Uzanlar operasyonu', siyasi nedenlerle 'düğmeye basıldığı' izlenimi uyandırdığı için Cem Uzan ilanlarda 'Ne istiyorlar ' sorusuna kamu vicdanında yanıt arıyor. 
     İlanda belirtildiği gibi Cem Uzan siyasete atılırken 'işadamı kimliğimi bir kenara bırakıyorum' demişti. Daha doğrusu şirketlerle bağını kestiğini ve devletle bundan sonra işi olmayacağını söylemişti. 
     Türkiye şartlarında bu 'söz'ün pek de geçerli olmadığı Çukurova - Kepez'e el konulması sonrasında anlaşıldı. Cem Uzan, 'Kendim için savunuyorsam namerdim' dercesine ticari şirketlerini, ailesinin mal varlığını ve mülkiyet haklarını savunmak zorunda kalıyor. 
     Uzan örneği Türkiye'de bir ilk. 
     Medya şirketinden siyasal particiliğe, şirket CEO'luğundan genel başkanlığa giden yolda İtalya'daki Berlusconi örneğini deniyor. Başarılı da olabilir Ancak bunun yolu şirketleriyle parti arasındaki 'göbek bağı'nı kesmesinden geçer. Aksi halde servet sahiplerinin siyasal güç satın alması yoluyla 'iktidara uzanmaları'na soyunmuş olur ki, o zaman seçimde aldığı yüzde 7 oyu da koruyamaz. 
     'Bankam, medyam bir de partim olsun' diyebilirsiniz ama pazarladığınız fikirlerle iktidar olamazsınız 
     Çünkü halk, medya - siyaset - ticarete dayalı 'saadet zinciri'nin bu ülkeye milyarlarca dolara patladığının farkında. 
     AKP - Uzanlar savaşında Genç Parti'nin yara almaması için Cem Uzan'ın ticari kimliğinden soyutlanması gerekiyor. 
     
     

</TEXT>
</DOC>
