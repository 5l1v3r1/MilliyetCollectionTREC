<DOC>
<DOCNO> 161156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/yasam/yas03.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ucuz tıbbi malzeme depremden tehlikeli' 
</HEADLINE>
<TEXT>

Uzmanlar, ucuz olduğu için tercih edilen kalitesiz tıbbi malzemelerin sağlık değil 'ölüm' getirdiğini belirtiyor... 
     AYŞEGÜL AYDOĞAN İstanbul 

     Neşter operasyonuyla gündeme gelen ameliyatlarda kalitesiz tıbbi malzemelerin kullanımı konusunu masaya yatıran uzmanlar, kesinlikle ucuz malzemeden kaçınılmasını ve ithal ürünlerde mutlaka Avrupa standartlarının aranması gerektiğini vurguladı. 
     Medico PR'ın dün Mövenpick Otel'de düzenlediği "Sağlıkta Kalite ve Kaliteli Ürün" konulu toplantıda konuşan Türk Ortopedi ve Travmatoloji Derneği Başkanı Prof. Dr. Remzi Tözün, insan sağlığını korurken en iyi ve en kaliteli malzemenin kullanılması gerektiğini vurguladı. 
     
     'AB standardı arayacağız' 
     Türk Standartları Enstitüsü'nün tıbbi malzemedeki kaliteyi belgeleme yönünden yeterli olmadığını ifade eden Tözün, şunları söyledi "Bundan sonra ithal ürünlerde AB standardını arayacağız. Ucuz malzemeye kesinlikle yönelmemek lazım. Zaten kötü malzeme kullanımından kaçarsak tasarruf etmiş oluruz." 
     
     'Hizmet mi, ihanet mi ' 
     Toplantıyı yöneten Dr. Gündüz Tezmen ise, devletin kalitesinin aynı olduğunu düşünüp daha ucuz malzemeye yönelmesini eleştirirken şunları söyledi "Kalitesiz sağlık ürünleri Türk insanı için depremden daha büyük bir tehlike. Bu ürünler şifa mı veriyor, yoksa sağlığı daha da tehlikeye mi sokuyor Bir standart koymadan en ucuzu seçmek insanlara hizmet mi yoksa ihanet mi " 
     Tıbbi malzeme kullanımının belli kılavuzlarla belirlenmesi gerektiğini söyleyen Türk Kardiyoloji Derneği'nden Prof. Dr. Vedat Aytekin de, stent ya da implantların ülkeye girişte denetlenmediğini belirterek, "Gümrükten giren malzeme denetimden geçmeden hastaya takılıyor" dedi. 
     
     

</TEXT>
</DOC>
