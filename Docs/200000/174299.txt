<DOC>
<DOCNO> 174299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sonspo41.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fanatiklerde kimlik yitimi ortaya çıkıyor... 
</HEADLINE>
<TEXT>

     Dokuz Eylül Üniversitesi'nden Spor Psikoloğu Dr. Erkut Konter, şiddet olaylarına karışanlarda, grup içinde ''kimlik yitimi'' yaşandığı ve bu nedenle bu kişilerin normal davranış sergilemediklerini söyledi. 
     Erkut Konter, sahalarda yaşanan şiddet olaylarını değerlendirdi. 
     Spor sahalarında yaşanan şiddet olaylarının ''sosyal psikolojik bir olay'' olarak açıklanabileceğini kaydeden Konter, şunları kaydetti 
     ''Kişi grubun içine girdiği zaman burada kimlik yitimi yaşıyor. Kişisel olarak kimliği kayboluyor ve psikolojik açıdan özdeşleşme meydana geliyor. Böylece kişide bir grup dayanışması oluşuyor. Bizler iyiyi temsil etmekteyiz, onlar kötüyü temsil etmektedir psikolojisi hakim oluyor. Bunun sonucu olarak karşı taraf insan olarak görülmüyor ve ona her türlü şeyi yapmak normal olarak algılanıyor.'' Futbolcular, hakemler ve antrenörlerin davranışlarının ve takımlar arasındaki tarihi geçmişin de saldırganlığı kolaylaştıran faktörler arasında sayılabileceğini kaydeden Dr. Erkut Konter, ''Stadyumun sahaya yakınlığı, seyircilerin stada girişleri, alınan güvenlik önlemlerinin niteliği, alkol kullanımı gibi faktörler de eklenince ve de iyi bir liderlik olmadığı zaman, her türlü saldırganlık, öldürmeye kadar varan olaylar gündeme gelebiliyor'' dedi. 
     Grup içinde saldırgan davranışlarıyla öne çıkanların önemli bir çoğunluğunun ''işsiz, eğitimsiz'' kişilerden oluştuğunu da söyleyen Konter, şunları kaydetti 
     ''Toplum olarak daha efe, daha cazgır olan kişiler ödüllendiriliyor ve örnek alınıyor. Maalesef toplumumuz, genç nüfusunu olumluya kanalize etmede, ülke politikalarında ve spor politikalarında, başarılı değil. Gençlerin bu enerjilerini olumlu bir şekilde kullanmalarına, bunlara yeteneklerine göre işler bulmada, kendilerini gerçekleştirmelerine olanak yaratamıyor. Bu nedenle de son maçtaki olaylarla karşı karşıya kalıyoruz.'' 
     
</TEXT>
</DOC>
