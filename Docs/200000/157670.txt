<DOC>
<DOCNO> 157670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sonspo27.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayın futbol değeri 'Arif Erdem' 
</HEADLINE>
<TEXT>

     Turkcell Futbol Ödülleri'nde, Nisan ayı futbol değeri, ''Galatasaraylı Arif Erdem ile Fenerbahçeli bedensel engelli taraftar Halis Dönmezer arasındaki diyalog'' seçildi. 
     Mydonose Showland'de düzenlenen törende Jüri Başkanı Atila Gökçe sonuçları açıkladı. Gökçe, Turkcell'e gönderilen SMS mesajlarından yüzde 35'inin oyunu alan Arif Erdem ile Fenerbahçeli taraftar Halis Dönmezer arasındaki ''fair-play'' ruhuna örnek konuşmaların ayın değeri seçildiğini bildirdi. 
     İngiltere-Türkiye karşılaşmasındaki başarılı kurtarışlarıyla aday gösterilen Fenerbahçeli milli kaleci Rüştü Reçber'in yüzde 31 oyla ikinci olduğunu kaydeden Gökçe, futbol karşılaşmalarında küfür istemediklerini belirten Samsunspor taraftarının da yüzde 24 oy alarak üçüncü olduğunu açıkladı. 
     Organizasyon çerçevesinde uygulanan SMS kampanyasının tüm geliri, Türkiye Milli Olimpiyat Komitesi TMOK tarafından organize edilen ''Ücretsiz Spor Okullarına'' bağışlanıyor. 
     Törene katılan TMOK Başkanı Sinan Erdem, yaptığı konuşmada, Atatürk'ün 19 Mayıs'ı gençlere armağan ederek, sporcu bir gençlik yetişmesini amaçladığını belirterek, ''Ücretsiz spor okulları gibi bir proje, ekonomik destek olmadan başarıya ulaşamaz. Turkcell'e ve gönderdikleri SMS'ler ile yarışmaya katılanlara teşekkür ediyorum. Hayatta kaldıkça amacımız, çalışmalarımız çocuklarımız için olacak'' diye konuştu. 
     Turkcell Kurumsal İletişim Müdürü Zuhal Şeker de, dünyanın 12. büyük GSM firması olarak Türkiye'nin geleceğinde de olmak istediklerini belirterek, bu nedenle ücretsiz spor okulları gibi bir projeye destek verdiklerini bildirdi. Konuşmaların ardından Zuhal Şeker, Sinan Erdem'e bir plaket verdi. 
     Törene, Ülkersporlu Harun Erdenay, Galatasaray Erkek Basketbol Takımı ve Genç Milli Bayan Voleybol Takımı'nın yanı sıra İstanbul, İzmit ve Adapazarı'ndaki ücretsiz spor okullarında eğitim gören 2 bin 500'e yakın çocuk katıldı. 
     Törenin sonunda, Athena grubu, 19 Mayıs Atatürk'ü Anma ve Gençlik ve Spor Bayramı kutlamalarına katılan çocukları şarkılarıyla çoşturdu. 
     
</TEXT>
</DOC>
