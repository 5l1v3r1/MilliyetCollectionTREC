<DOC>
<DOCNO> 157639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/soneko11.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
FAO SARS'ın tarım hayvanlarından kaynaklandığına dair kanıt yok 
</HEADLINE>
<TEXT>

     Birleşmiş Milletler Gıda ve Tarım Örgütü FAO Hayvan Sağlığı Ofisi Yetkilisi Peter Roeder, gizemli zatürree olarak bilinen akut solunum yetmezliği sendromu SARS virüsünün tarım hayvanlarından kaynaklandığına dair henüz bir kanıt olmadığını bildirdi. 
     Roeder, virüsün büyükbaş, kümes hayvanları, domuz gibi tarım hayvanlarından yayıldığına dair henüz kesin bir yargıları olmadığını belirtirken, SARS'ın kaynağının hala bir ''sır'' olduğuna dikkati çekti. 
     SARS virüsünün tarım hayvanlarından ve hayvansal ürünlerden kaynaklanabileceğine ve yayılabileceğine dair haberlerle ilgili açıklama yapan ve açıklaması FAO'nun internet sitesinde yayımlanan Roeder, dünya gündeminde ''sars''ıcı etki yaratan virüsle ilgili olarak virüsün kaynağının gizemini koruduğunu belirtti. 
     Söz konusu virüsün, bundan önce hayvan veya insanlarda görülmüş virüslerden çok farklı bir yapısı olduğuna işaret eden Roeder, hastalığın Avrupa ve Amerika'da aktif olan ''kuş gribi'' ile de bir ilişkisi olmadığını ve bunların tamamiyle değişik virüslerden kaynaklandığını söyledi. 
     
     HAYVANSAL ÜRÜNLER VE TİCARET 
     Roeder, salgının yayılmasında hayvanlar ve hayvansal ürünlerin bir payı olup olmadığı ile ilgili olarak da, bu konuyla ilgili bir kanıt olmadığını belirtti. 
     SARS virüsünün hayvanlardan yayılabileceğine dair endişelerin çoğunlukla spekülatif olduğunu ifade eden FAO yetkilisi, ''virus hayvanlardan kaynaklansa bile, hayvansal ürünlerin işlemleri veya pişirme sonrasında tamamiyle etkisiz hale gelebilir'' dedi. 
     Ticaret konusunda sınırlandırmaların virüsün yayılmasını önlemekte etkili olup olmamasıyla ilgili olarak da, Roeder, ticaret ile salgının geniş alanları ve dünyaya yayılması için bir sebep görmediklerini belirtti. 
     ''Hayvan ve hayvansal ürünler ticareti ile, virüsün dünyaya yayılması ihtimali çok az'' diyen Roeder, seyahatte bulunan yolcuların yanında bulundurdukları yiyecek maddeleriyle de virusün taşınmasının ihtimalinin düşük olduğuna işaret etti. 
     Virüsün solunum yolu ile bulaştığına dikkati çeken Roeder, Çin'in nüfusunun, kaynağı ne olursa olsun salgının başlamasında ve hızla yayılmasında etkili olduğunu savundu. 
     Bu arada Roeder, Dünya Sağlık Örgütü WHO gibi FAO'nun da SARS'ın kaynağının bir an önce ortaya çıkmasını istediğini belirtti. 
     
</TEXT>
</DOC>
