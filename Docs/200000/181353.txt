<DOC>
<DOCNO> 181353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sontur30.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beykoz'da gecekondu yıkımında olay çıktı, 5 yaralı var... 
</HEADLINE>
<TEXT>

     Beykoz'a bağlı Poyrazköy'de bir gecekondunun yıkımı sırasında çıkan arbedede, 3'ü zabıta memuru 5 kişi yaralandı, 3 kişi de gözaltına alındı. 
     İstanbul Büyükşehir Belediyesi Boğaziçi İmar Müdürlüğü ekipleri, Poyrazköy'de Mustafa Kalafat 45 adlı kişinin, dedesinin uzun yıllar kullandığı bir araziye yaptığı gecekonduyu yıkmak istedi. Ancak, Kalafat ve ailesi bir süre yıkıma direnerek gecekondudan çıkmadılar. Bir süre sonra Kalafat ailesinin evlerinden çıkmaları üzerine gecekondunun bir kısmı zabıta ekiplerince yıkıldı. 
     Kısmen yıkılan gecekondunun geri kalan kısmının da zabıta ekiplerince yıkılmak istenmesi üzerine Kalafat ailesi ile komşuları yıkıma direnerek, ekiplere taş attılar ve sopalarla saldırdılar. 
     Jandarmanın da katıldığı yıkım sırasında çıkan arbedede, Nadim Dabanlı, Ahmet Gündüz ve Osman Çamyar adlı zabıta memurları ile Selver Şen ve Mustafa Kalafat'ın akrabası Esma Kalafat adlı kadınlar yaralandı. 
     Dabanlı ve Gündüz'ün sağ ellerinin, Çamyar'ın ise kolunun kırıldığı, taşlar nedeniyle karnının ezildiği ve karnında ısırıklar bulunduğu bildirildi. 
     Olaylar jandarma ekiplerince yatıştırılırken, 3 kişi gözaltına alındı. 
     Ortalık yatıştıktan sonra Boğaziçi İmar Müdürlüğü ekipleri gecekondunun yıkımını gerçekleştirdi. 
     
</TEXT>
</DOC>
