<DOC>
<DOCNO> 163073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/ekonomi/eko03.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek vergiye hakkınız da yok ihtiyacınız da 
</HEADLINE>
<TEXT>

Ankara 6. Vergi Mahkemesi, Anayasa'nın adalet ve eşitlik ilkelerine aykırı bulduğu ek vergileri Anayasa Mahkemesi'ne götürme kararı aldı. Mahkeme, 'servet vergisine' dönüştüğünü belirttiği ek vergilere, vergi barışından sağlanan gelirler nedeniyle ihtiyaç kalmadığını da belirtti 
     ANKARA Milliyet 

     CHP'nin, hükümetin, kaynak yaratmak amacıyla çıkarttığı ek emlak ve ek motorlu taşıtlar vergisi toplanmasına ilişkin yasanın iptali için Anayasa Mahkemesi'ne başvurmasının ardından, yargı da vergilere itiraz etti. 
     Ankara 6. Vergi Mahkemesi, deprem vergisinden sonra bir daha ek vergi alınmayacağının belirtilmesine rağmen çıkartılan yasanın Anayasa'ya aykırı olduğunu savunarak Anayasa Mahkemesi'ne başvurma kararı aldı. Mahkeme, hükümetin Vergi Barışı'ndan elde ettiği gelir nedeniyle ek vergilere ihtiyacının kalmadığını savundu. 
     Ankara Ticaret Odası ATO Başkanı Sinan Aygün'ün ek vergilerin Anayasa'ya aykırı olduğu iddiasıyla açtığı davaya bakan mahkeme, vergilerin, Anayasa'nın "cumhuriyetin nitelikleri", "kanun önünde eşitlik", "Anayasa'nın bağlayıcılığı ve üstünlüğü", "Vergi ödevi" başlıklı 2, 10, 11 ve 73'üncü maddelerine aykırı olduğunu belirtti. 
     
     Dengeli dağılım 
     Mahkeme, ek vergilerin gerekçesinin faiz dışı fazla hedefine ulaşak olduğunu belirtirken, bu amaçla toplanacak vergilerin "dengeli dağılım" ilkesine uyması gerektiğini belirtti. Kararda, "Oysa sadece bu vergilerin mükelleflerinin yükünü ek bir vergi ile bir kat daha artırmıştır. Bu durum diğer vergi yükümlüleri ile vergi yükü dağılımı bakımından mali güce göre kurulması gereken eşitliği, emlak ve taşıt vergisi mükellefleri aleyhine bozmuştur" denildi. 
     Kararda, 17 Ağustos depreminin ardından, "bir defaya mahsus" denilerek, 4481 sayılı yasayla ek vergi alındığının altı çizildi. Yeni çıkan yasada da "bir defaya mahsus" ifadesinin kullanıldığına dikkat çekilen kararda, bunun bir nevi, "servetin vergilendirilmesi" sonucunu doğurduğu, bu sonucun da Anayasa'ya aykırı olduğu vurgulandı. 
     
     Zaten topladınız 
     Kararda, hükümetin Vergi Barışı projesinden IMF beyanlarına göre 750 trilyon gelir beklemesine rağmen, 6,6 katrilyon liralık tahakkuk yaptığı, bunun 2 katrilyonunun tahsilatını gerçekleştirdiği belirtilerek, "Bu durum ek vergilerden beklenen 651.1 trilyon liralık geliri gerekli kılmamaktadır" denildi. 
     
Ödenen vergi geri alınabilir      Mahkemenin hazırlayacağı dosyanın Anayasa Mahkemesi'ne ulaşmasından sonra, mahkeme dosyayı, CHP'nin başvuru ile ilgili raporu hazırlayan ve raporunu henüz tamamlamayan raportöre verecek. 
     
     Gül, mahkeme kararına uyarız dedi 
     Raportör, mahkemenin gerekçelerini de dikkate alarak raporunu hazırladıktan sonra Anayasa Mahkemesi, vergilerin iptal istemini karara bağlayacak. Mahkeme, vergileri iptal ederse, mükellefler, ilk taksitlerini ödedikleri vergilerin geri ödenmesi için mahkemelere başvurabilecek. Bu arada, Başbakan Tayyip Erdoğan yurtdışında olduğu için Başbakanlığa vekalet eden Dışişleri Bakanı Abdullah Gül, mahkemelerin karar vermesi durumunda hükümetin ek vergileri kaldıracağını belirttti. 
     

</TEXT>
</DOC>
