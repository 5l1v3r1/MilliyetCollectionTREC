<DOC>
<DOCNO> 194835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sonspo09.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş Alpay'ı kadrodan çıkarabiliriz... 
</HEADLINE>
<TEXT>

     Milli Takımlar Teknik Direktörü Şenol Güneş, ağır gribal enfeksiyon geçiren Alpay Özalan'ın, Letonya milli maçları aday kadrosundan çıkarılabileceğini söyledi. 
     Şenol Güneş, Florya Metin Oktay Tesisleri'nde gerçekleştirilen idmanın ardından gazetecilere yaptığı açıklamada, Alpay'ın durumuna bugün bir kez daha bakacaklarını belirterek, ''Ağır bir gribal enfeksiyon geçiriyor. Belki kadrodan çıkma durumu olabilir. Çıkarsa yerine yeni birisini çağırmayı düşünmüyorum'' dedi. 
     Yıldıray Baştürk'ün de belindeki rahatsızlık nedeniyle Almanya'da kontrolden geçtiğini kaydeden Güneş, ''Bugün daha iyi olduğunu söylüyor. Ama Türkiye'ye geldikten sonra durumuna bir kez daha bakıp, Onunla da ilgili karar vereceğiz. Takımda başka sorunumuz, sıkıntımız yok'' diye konuştu. 
     Şenol Güneş, bugün soğuk ve yağmur altında çalıştıklarını ifade ederek, şunları söyledi. 
     ''Soğuğa rağmen, sıcak ve samimi bir idman oldu. Oyuncularımın iştahı ve heyecanı gayet iyi. Bizim için geçiş dönemi oluyor. Letonya'da daha soğuk bir hava olacak. Umarım bu güzellikleri sahaya yansıtırız. Arkadaşlarımın performansından memnunum. Takımın heyecanı, atmosferi çok iyi.'' 
     
</TEXT>
</DOC>
