<DOC>
<DOCNO> 176362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/ekonomi/aeko.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis Uzanlar'ın peşinde 
</HEADLINE>
<TEXT>

   Şişli Cumhuriyet Savcılığı'nın talimatı üzerine harekete geçen polis, Kemal Uzan ve Yavuz Uzan da dahil İmar Bankası'nın 12 eski yöneticisiyle Hakan Uzan'ı arıyor 
      ERDAL KILINÇ, BÜLENT ÖZDEMİR, M. AKİF ERDEM İstanbul 
   
   Polis, İmar Bankası soruşturması kapsamında, el konulmadan önce banka yönetiminden istifa eden Kemal Uzan ve Yavuz Uzan'ın da dahil 12 kişiyi ve Merkez Yatırım'ın yönetiminde bulunan Hakan Uzan'ı gözaltına almak için harekete geçti. 
   Soruşturmayı yürüten Şişli Cumhuriyet Savcılığı, bankanın BDDK'ya devrinden sonra, yeni yönetime bilgi ve belgeleri vermedikleri, ayrıca sakladıkları belirtilen bankanın eski Yönetim Kurulu Başkanı Kemal Uzan, Başkanvekili Yavuz Uzan, Yönetim Kurulu Üyesi ve Genel Müdür Hilmi Başaran, Yönetim Kurulu üyeleri Erol Hürbaş, Yaşar Avni Güral ile Gürol Demirkol, Birol Çilingir, Sadık Karagöz, Mehmet Koray Özkaya, Nuran Özel, Yeşim Öztürk ve Çiğdem Karakaş'ın gözaltına alınmaları için polise talimat verdi. 
   
   Sınır kapıları uyarıldı 
   Daha önce haklarında yurtdışına çıkış yasağı konulan zanlılarla ilgili sınır kapıları bir kez daha uyarıldı. İstanbul'un altı yere yapılan baskınlarda sonuç alınamadı. İmar Bankası'nın kayıtlarının tutulduğu Merkez Yatırım'ın Yönetim Kurulu Başkanı Hakan Uzan da savcılığın talimatıyla aranıyor. Hakan Uzan'ın asistanı olduğu belirtilen Meltem İşgördü de Mali Şube Müdürlüğü'nce bir süre gözaltında tutulduktan sonra serbest bırakıldı. Bu arada geçen hafta gözaltına alınan Merkez Yatırım'ın altı çalışanı serbest bırakıldı. 
   
   Hanefi Avcı da izliyor 
   Kaçakçılık Daire Başkanı Hanefi Avcı ve iki yardımcısı, Uzanlar'a yönelik operasyonu izlemek üzere dün akşam saatlerinde İstanbul Emniyet Müdürlüğü'ne geldi. 
   
   Villa ve çiftliklerine baskın yapıldı    Hakan Uzan'ın, kapısında "Rumeli Telekom A.Ş. Konukevi" yazısı bulunan Yeniköy sırtlarındaki villası da dün gece 02.00 sıralarında itibaren Sarıyer İlçe Emniyet Müdürlüğü ekiplerince gözetim altına alındı. 
   Mali Şube Müdürlüğü'ne bağlı iki komiser, Uzanlar'ın avukatlarıyla birlikte saat 10.00 sıralarında villaya girdi. İçeride yaklaşık 3.5 saat kalan polisler, öğle saatlerinde villadan ayrıldı. 
   Güvenlik güçleri, Uzanlar'ın Sakarya'nın Pamokova İlçesi'ndeki çiftliklerine de baskın yaptı. 
   Saat 19.00 sıralarında polis ve jandarma, 10 araçlık konvoyla Uzan Çiftliği ne geldi. Güvenlik kameralarıyla korunan, çevresi üzerinde 'elektrik çarpar' uyarısı bulunan tellerle çevrili çiftliğe giren güvenlik güçleri Uzanlar'ın içerde olmadığını belirtti. 
   
   Çiftlikteki kasada ne var    Uzanlar'ın çiftliğine yapılan baskından sonra saat 22.00 sıralarında bir minibüs ve 4 ayrı otomobille çiftliğe 20 dolayında takviye jandarma geldi. Bazı sivil polislerin, çiftlik evinde çok büyük bir kasadan söz ettikleri ve kasanın açılabilmesi için de yerinden vinçle kaldırılması gerektiğini konuştukları öğrenildi.. 
   
   
</TEXT>
</DOC>
