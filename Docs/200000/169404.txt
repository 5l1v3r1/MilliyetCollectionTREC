<DOC>
<DOCNO> 169404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/dunya/adun.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollywood Coni'nin imajını fena çiziyor 
</HEADLINE>
<TEXT>

Irak'ta her gün kayıp veren Amerikan askerlerinin 'hırsız, uyuşturucu bağımlısı ve tecavüzcü' olarak gösterildiği 'Bufalo Askerler' filmi, daha vizyona girmeden ABD'yi karıştırdı 
     DIŞ HABERLER SERVİSİ 

     Amerikan ordusu Irak'ta zor günler yaşarken, ABD'de de 11 Eylül'den sonra elde ettiği "dokunulmazlığını" yitirmek üzere. 
     Önce Time dergisi, savaşın ilk günlerinde Bağdat havaalanını ele geçiren Amerikan askerlerinin günlerce yağma yaptığını bildirdi. 
     Ordunun imajını sarsan bu haberin tartışması bitmeden, Hollywood, Coni'yi "hırsız, uyuşturucu satıcısı, tecavüzcü", kısaca azılı bir suçlu olarak gösteren filmiyle izleyici karşısına çıkıyor. 
     Üstelik 25 Temmuz'da vizyona girecek Disney Miramax yapımı "Buffalo Soldiers" Bufalo Askerler adlı film, Amerikan ordusundaki günlük yaşamı olduğu gibi, tüm ayrıntılarıyla yansıtma iddiasında. Yani yapımcılara göre, filmde olanlar tamamen gerçek. Gerçi filmin konusu Irak savaşıyla bağlantılı değil, ancak gösterime girme zamanı çok anlamlı. Bu yüzden de büyük gürültü koparacağa benziyor. 
     Nitekim, Cumhuriyetçi Parti'ye yakınlığı bilinen "Drudge Report" sitesi, haberi verirken, "Amerikalı kadın ve erkek askerler Irak ve dünyanın öteki bölgelerinde hayatlarını riske atarken..." şeklindeki klişe ifadeye yer vererek, filme sıcak bakmadığını gözler önüne serdi. 
     "Drudge Report"a göre film her şeyiyle ABD askerini iki paralık ediyor, afişinin üzerinde, Amerikan askerinin eğitiminde kullanılan "olabildiğinin en iyisi ol" şiarından esinlenerek, "çalabildiğinin hepsini çal" yazıyor. 
     Bir Amerikan üssünde geçen olayları konu eden ve başrolünü aktör Joaquin Phoenix'in üstlendiği filmde Amerikan askerleri, uyuşturucu ve çalınmış mallar satan bir çete olarak gösteriliyor. Amerikan askerlerinin yere çizilmiş ABD bayrağının üzerinden uygun adım yürüyüşüyle başlayan filmde komutanların küfür ve hakaretlerinden geçilmiyor, pornografi filmlerini aratmayacak ölçü ve sıklıkta seks sahnelerine yer veriliyor. Havuzda, arabada, yatakta her yerde seks yapılıyor, her gördüğünü çalan askerler durmadan uyuşturucu kullanıyor. Drudge Report, ordunun filme çok sert tepki göstermeye hazırlandığını öne sürdü. 9. ve 10. Süvari Alayı Derneği'nden emekli albay Franklin Henderson filmde özellikle zenci askerlerin çok kötü gösterildiğini ve ırkçılık yapıldığını iddia etti. 
     
Bilginer filmde Türk mafya babası      Haluk Bilginer'in uyuşturucu ve silah kaçakçısı bir Türk mafya babasını canlandırdığı Buffalo Soldiers filmi, Robert O'Connor'ın kült romanından uyarlandı. ABD - İngiltere - Almanya ortak yapımı olan film, 1989'da Berlin Duvarı'nın yıkıldığı sıralarda bir Amerikan üssünde bulunan Amerikan askerlerinin yaşadığı maceraları konu alıyor. Filmin önümüzdeki sezon Türkiye'de de oynayacağı belirtildi. 
     
     

</TEXT>
</DOC>
