<DOC>
<DOCNO> 156645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sonspo06.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Altay maçına odaklanıyor... 
</HEADLINE>
<TEXT>

     Bursaspor Teknik Direktörü Erdoğan Arıca, Elazığspor karşısında alınan yenilginin fazla gündemde tutulmasının sporcuları strese sokacağını belirterek, ''Geçmişi unutup, Altay maçına odaklanmalıyız'' dedi. 
     Erdoğan Arıca, yaptığı açıklamada, Elazığspor maçında öne geçtikten sonra yakaladıkları 2 gollük pozisyondan, son paslarda yaptıkları hatalar yüzünden yararlanamadıklarını söyledi. 
     Maçın ikinci yarısında iyi futbol oynayamadıklarını anlatan Arıca, ''Artık bu maçı unutmamız gerekiyor. Geçmişi unutup Altay maçına odaklanmalıyız. Şu bir gerçek ki Elazığspor maçını kazansaydık da Altay'ı yenmemiz gerekiyordu. Bunu düşünerek hareket etmeliyiz'' diye konuştu. 
     Ligin alt sıralarında yer alan takımlar arasında puan farkının kapandığını kaydeden Arıca, ''Herkes ligde kalma hesapları yapıyor ama biz yapmıyoruz. Biz yalnızca Altay maçını kazanmayı düşünüyoruz. Önemli olan kazanmamız'' dedi. 
     
</TEXT>
</DOC>
