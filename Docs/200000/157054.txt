<DOC>
<DOCNO> 157054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sondun20.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Koalisyon güçleri, Iraklı esirleri işkence yaptı mı 
</HEADLINE>
<TEXT>

     Uluslararası Af Örgütü, Amerikan ve İngiliz birliklerinin Irak savaşı sırasında Iraklı esirlere işkence yaptığı iddialarının araştırıldığını bildirdi. 
     Af Örgütü tarafından Londra'da yapılan açıklamada, ellerinde, koalisyon güçleri tarafından yakalandıktan sonra serbest bırakılan 20 kişiye ait, sorguları sırasında askerler tarafından dövüldükleri, elektrik verildiği şeklinde ifadelerin olduğu belgeler bulunduğu kaydedildi. 
     Milis oldukları şüphesiyle koalisyon güçleri tarafından yakalananlar arasında sivillerin bulunduğu belirtilen açıklamada, sorguları sırasında uzun süreli tekme-tokat dövüldüklerini anlatanlarla birlikte, bir Suudi Arabistan vatandaşının elektrikle işkence gördüğü iddiasının da bulunduğu ifade edildi. 
     Irak'ta yaklaşık bir ay süren incelemeler yaptıktan sonra İngiltere'ye dün dönen Af Örgütü'nün araştırmacılarından Said Bumeduha, elde ettikleri bulgularla ilgili Amerikan ve İngiliz yetkililerine bir dosya sunmayı planladıklarını söyledi. Bumeduha, ellerinde ifadeleri bulunan eski tutukluların, ''koalisyon güçleri tarafından Basra bölgesinde yakalandıklarını, Ümmü Kasr'a götürülmeden önce Basra hava üssü ya da İmam Ali askeri üssünde işkence gördüklerini'' anlattıklarını kaydetti. 
     Eski esirleri bazılarının, gözleri bağlı ya da başlık geçirilmiş halde gece boyunca tekme-yumruk ya da silahlarla dövüldüklerini anlattığını belirten Bumeduha, sorguların koalisyon askerleri tarafından Kuveytli çevirmenlerin yardımıyla yapıldığını söyledi. 
     Bu kişilerden bazılarının savaş sırasında, bazılarının sonrasında yakalandığını ve Ümmü Kasr'daki gözaltı merkezine götürülmeden önce yaklaşık 4 gün tutulduklarını belirten Bumeduha, iddia edilen muameleleri işkence olarak adlandırmanın doğru olup olmadığı yönündeki bir soruya, şu yanıtı verdi 
     ''Eğer birilerini bütün gece dövmeyi sürdürüyorsanız, bazılarında kanama oluyor, bazılarının da dişleri kırılıyorsa bunun adının dayak değil, işkence olduğunu düşünüyorum.'' Bumeduha, Irak'ta hala ellerine ulaşacak tanık ifadeleri bulunduğunu belirtti. 
     Bu arada, Af Örgütü'ne elektrik işkencesi gördüğünü anlatan Suudi vatandaşının, gönüllü olarak Irak Kızılhaçı'na destek amacıyla Suriye üzerinden Irak'a geçtiğini söylediği kaydedildi. 
     
     İNGİLTERE SAVUNMASI 
     Öte yandan, İngiltere Savunma Bakanlığı, iddialarla ilgili olarak Uluslararası Af örgütü ile temasa geçtiklerini belirtirken, Irak'ta esirlere kötü muamelede bulunulmadığını bildirdi. 
     Bakanlık açıklamasında, İngiliz güçleri tarafından gözaltına alınanlara Cenevre Sözleşmelerine uygun biçimde davranıldığı ve Uluslararası Kızılhaç Teşkilatı tarafından düzenli ziyaretlere izin verildiği kaydedildi. 
     Açıklamada, ''Eğer iddialar varsa bunlara bakmak, soruşturup soruşturamayacağımızı görmek lazım'' denildi. 
     ABD Savunma Bakanlığı tarafından konuyla ilgili henüz bir açıklama yapılmadı. 
     
</TEXT>
</DOC>
