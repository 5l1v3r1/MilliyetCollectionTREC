<DOC>
<DOCNO> 153382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/guncel/gun09.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Elif sınır dışı edilmeyecek 
</HEADLINE>
<TEXT>

Almanya'daki teyzesinin yanına yerleşen Elif'in sınır dışı edilme korkusu, kendisine verilen süresiz oturma izniyle geride kaldı 
     Marmara depreminde annesini kaybettikten sonra Berlin'deki teyzesinin yanına sığınan ve 3.5 yıldır yaşadığı Almanya'dan sınır dışı edilmek istenen 9 yaşındaki Elif'in hukuk mücadelesi, zaferle sonuçlandı. Elif Hergünöz'ü evlat edinmek isteyen eniştesi İlyas Yontar'ın Türkiye'de yaptığı başvurunun kabul edilmesinden sonra Berlin'deki yetkili makamlar, küçük kıza süresiz oturma izni vermeyi kabul ettiler. 
     
     EVLATLIK BAŞVURUSU KABUL EDİLDİ 
     Berlin Yabancılar Dairesi, 9 Ocak'ta Yontar ailesine gönderdiği bir yazıda Elif'in Almanya'yı terk etmesini istemiş ve ancak olayın Milliyet başta olmak üzere Almanya'daki Türk basınında geniş biçimde ele alınması üzerine, geri adım atarak geçici oturum izni vermek zorunda kalmıştı. 11 yaşında bir kızları olan Yontar ailesinin yaptıkları evlatlık alma başvurusu, mahkeme tarafından reddedilmiş, ancak bir süre sonra bu başvuru kabul edilmişti. Alman makamları, Türkiye'deki mahkeme kararı gelir gelmez Elif'e sürekli oturma izni vereceklerini açıkladı ve sözlerini yerine getirdi. 
     


GÜNCEL 




















</TEXT>
</DOC>
