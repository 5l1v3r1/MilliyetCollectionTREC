<DOC>
<DOCNO> 169185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sontur32.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakırköy'de işadamına silahlı saldırı... 
</HEADLINE>
<TEXT>

     Güneş Gıda Sanayi'nin sahibi Semih İmrahor, Bakırköy'de evinin önünde uğradığı silahlı saldırıda ağır yaralandı. 
     Yeşilyurt Fener Caddesi üzerindeki evinin önüne otomobilini park etmeye çalışan Semih İmrahor'a, genç bir kişi tarafından tabancayla ateş açıldı. 
     Başına ve koluna isabet eden 2 kurşunla ağır şekilde yaralanan İmrahor, yakınları tarafından International Hospital'a kaldırıldı. 
     Babasının silahlı saldırıya uğradığını gören kızı Merve İmrahor 14 da, telaşla evden dışarı çıkmak isterken apartman kapısının camının kırılması sonucu kolundan hafif şekilde yaralanarak, aynı hastanede tedavi altına alındı. 
     Olay yerinden yaya olarak kaçmaya çalışan saldırgan, çevrede uygulama başlatan polislerce Atatürk Havalimanı Kavşağı'nda yakalandı. 
     Önce Bakırköy İlçe Emniyet Müdürlüğü'ne götürülen ve kimliği Süleyman Refik Eren olarak açıklanan zanlı, sorgusunun geniş çaplı yapılması için daha sonra İstanbul Organize Suçlar Şube Müdürlüğü görevlilerine teslim edildi. 
     Silivri Selimpaşa'da bulunan Sun Light Aquapark'ın sahibi de olan İmrahor'un, buranın işletmesini verdiği Sun Light Disco'nun sahipleriyle aralarında anlaşmazlık bulunduğu, ayrıca Ümraniye Dudullu'da açtığı salam ve sucuk fabrikası nedeniyle de piyasaya borcunun olduğu öne sürüldü. 
     
</TEXT>
</DOC>
