<DOC>
<DOCNO> 174044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sontur12.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmdeki yeni gözdeler "komşular"ımız... 
</HEADLINE>
<TEXT>

     Turistik Otelciler ve İşletmeciler Birliği TUROB Başkanı Sinan Babila, bu yıl turizm sezonu öncesi komşu ülkelere yönelik promosyon faaliyetlerine ağırlık verdiklerini ve istenilen sonucu aldıklarını söyledi. 
     Sinan Babila, bu yıl turizm sezonunun beklediklerinden daha durgun geçtiğini kaydetti. 
     ABD'nin Irak operasyonu ve SARS hastalığı nedeniyle Avrupalı turistteki tedirginliğin rezervasyonların iptal edilmesi sonucunu doğurduğunu, Türkiye'nin en çok turist aldığı Almanya'da da ciddi bir ekonomik kriz yaşandığını dile getiren Babila, ''Ancak geçen seneki 13 milyon rakamını yakalarız. Bunun üzerine çıkacak her rakam da bizim için müjde olur, başarı olur'' diye konuştu. 
     Yaşanan olumsuz gelişmeler nedeniyle Avrupalı turist sayısında azalma olacağını öngördüklerini ve bu nedenle sezon öncesinde tedbir alarak komşu ülkelere yöneldiklerini belirten Babila, şunları söyledi 
     ''Gerek TUROB, gerekse Türkiye Seyahat Acenteleri Birliği TÜRSAB olarak bu tehlikeyi görerek yakın ülkelerle ilişkiye girdik. Yani bu yıl Bulgaristan, Yunanistan, Romanya, Rusya, Suriye, İran, Irak, Suudi Arabistan, Mısır, Tunus, Cezayir, Libya gibi komşu ve yakın ülkelerle ilişkiye girdik. Bu ülkelerde pazar faaliyetimizi artırmak için pek çok promosyon yaptık. Ve bunun da semeresini gördük şu anda. Yani bugün Türkiye'de turist sayısında bir artış varsa, geçen seneki rakamı geçme ümidi varsa, bu tamamen komşularımız sayesindedir. Komşularımızda 45 milyon gibi bir nüfus var. Bu nüfustan istifade etme yoluna gittik. Bugün İranlı turist Antalya'da bile gözde olmaya başladı. Bugün Türkiye'de İranlı, Arap, Yunanlı, Romanya ve Bulgaristanlı turist çok var.'' Ortadoğu'dan eskiden genellikle çarşaflı turistlerin geldiğini de vurgulayan Babila, bu yıl gelenlerin profilinin değiştiğini ve son derece modern görünümlü turistlerin geldiğini, bunların eğlence mekanlarına da rağbet ettiğini anlattı. 
     
     YERLİ TURİSTİN DURUMU 
     Bu yıl yerli turistin de bekledikleri oranda olmadığını söyleyen Babila, sözlerini şöyle tamamladı 
     ''Aynı Avrupa'daki gibi bizde de kriz olduğu için yerli turistin bu sene turizme çok itibar ettiğini söylemek fazla iyimserlik olur. Fiyatların çok aşağı çekilmiş olmasına rağmen hala yerli turistten yeteri kadar istifade ettiğimiz söylenemez. Çünkü özellikle banka batmaları, faizde paraları olanların sıkıntıları, yerli turizmi kötü bir şekilde etkiliyor. İşsizlik, kazancın düşmesi, bu tip batık paralar, faiz ve dolardaki gerileme bizim yerli vatandaşımızın para harcama şevkini kırıyor.'' 
     
</TEXT>
</DOC>
