<DOC>
<DOCNO> 152444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sontur26.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaeli Üniversitesi öğrencilerinden protesto yürüyüşü 
</HEADLINE>
<TEXT>

     Kocaeli Üniversitesi'ndeki bir grup öğrenci, rektörlüğün açtığı soruşturmaların iptal edilmesi istemiyle yürüyüş yapıp, merkez yerleşke önüne siyah çelenk bıraktı. 
     Belediye İşhanı önünde toplanan ve soruşturmaların durdurulması istemini içeren pankartlar taşıyan grup, yaklaşık 2 kilometrelik mesafeyi sloganlar atarak yürüdü. Üniversitenin merkez yerleşkesi önüne gelen grup, disiplin soruşturmalarına karşı slogan atmayı burada da sürdürdü. 
     Burada grup adına basın açıklaması yapan Oğuz Ayaz, üniversitedeki ilk soruşturmanın, Irak'taki savaşa karşı çıkış sırasında başladığını, daha sonra da bunu protesto ettikleri eylem dolayısıyla ikinci soruşturma açıldığını söyledi. 
     Her iki soruşturmanın da aynı öğrencilere açıldığını ifade eden Ayaz, ''Barıştan yana tavır koyan bu arkadaşlarımız hakkında ibret verici soruşturma zinciri başlatılmıştır. Soruşturmada sorulan sorular, DGM'de yöneltilen tipik sorular gibidir. Bu tür soruları soranlar, üniversite öğretim üyesi olamaz. Soruşturmalara hayır diyoruz ve bir an önce iptal edilmesini istiyoruz'' diye konuştu. 
     Açıklamanın ardından, üzerinde ''savaşa ve soruşturmalara hayır'' yazan siyah bir çelenk merkez yerleşkenin giriş kapısına bırakıldı. 
     





</TEXT>
</DOC>
