<DOC>
<DOCNO> 156513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/spor/aspo.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'ya, kaptırdığı paraları geri almak için gitmek istiyor 
</HEADLINE>
<TEXT>
DAUM'UN AKLI 9 TRİLYONDA 
Fenerbahçe'nin teklif götürdüğü Alman hocanın, 6 milyon dolarla ortak olduğu, ancak yolsuzluk yapıldığı için el konulan şirket nedeniyle başı dertten kurtulmuyor 
     MEHMET ÇİFTÇİ 

     Ortağı hapiste 
     SARI - Lacivertli takımla her konuda anlaşmaya varan, ancak süre isteyen Christoph Daum'un, "İspanya'dan teklif var" demesinin altında, bu ülkede batan 6 milyon dolarının yaklaşık 9 trilyon lira yattığı öğrenildi. Daum'un, Mallorca kentinde, 70 dairelik bir sitenin yapımı için İspanyol işadamı Jochen Kress ile kurduğu Sea Green Anlage şirketinin yolsuzluk yaptığının saptanması üzerine açılan davanın sürdüğü bildirildi. İspanya hükümetine karşı işlenen bu suç karşılığında, Christoph Daum'un ortağı Kress'in de hapise atıldığı ifade edildi. 
     
     Eşinden baskı 
     MALLORCA savcılığının, bilgi istediği Münih savcılığından Daum'la ilgili "uyuşturucu kullanma, vergi yolsuzluğu ve hayat kadınlarıyla yakın ilişkilerini" içeren bir dosyanın yollandığı vurgulandı. Daum'un mahkemeye çağrılmasına an meselesi olarak bakılırken, dava yüzünden, İspanya'da çalışmasının mümkün olmadığı da belirtildi. Alman hocanın, İspanyol eşinin, hem kaptırılan parayı geri almak, hem de davayı bir an önce sonuçlandırmak için İspanya konusunda baskı yaptığı iddia edildi. 
     
Fernandez'den şaşırtan şart      TEKNİK Direktör adayları arasında bulunan Luis Fernandez'in, görüşmeler sırasında öne sürdüğü bazı şartlar yöneticileri şaşkına çevirdi. Fransız hocanın, deplasmanlarda alınan beraberliklere bile prim şartını öne sürmesi ve 10 günde bir Fransa'ya gitmek için bilet istemesi tepki topladı. Fenerbahçe'nin bu nedenle geri adım attığı öğrenildi. 
     BAŞKAN Aziz Yıldırım ise hoca konusunda acele etmeyeceklerini tekrarladı, "Teknik adam sorun olmaz. Kararı yönetim kurulu oy birliği ile verecek" dedi. Yönetici Hakan Bilal Kutlualp ise "Fenerbahçe hoca aramıyor. Sadece karar verme aşamasında. Futbolcu transferinde de titizliğimiz devam edecek. Birden fazla kulüple flört eden oyunculara kapımız kapalı" diye konuştu. 
     
Yönetime reçeteyi hazırladı      'Bana bırakın' 
     BAŞKAN Aziz Yıldırım ile prensipte anlaşan Daum, görüşme sırasında kadro konusundaki düşüncelerini de aktardı. Alman hocanın, "Siz takıma müdahale etmeyin, ben gerekeni yaparım. Ancak Ceyhun'un mutlaka kalmasını istiyorum. Hem onunla, hem de kaleci Rüştü ile mutlaka yeniden anlaşmalısınız" dediği öğrenildi. 
     
     Köklü değişiklik 
     DAUM'UN, Rebrov için de olumlu referans verdiği belirtildi. Tecrübeli teknik adamın ayrıca Samandıra'da köklü değişiklikler yapacağı, eski dönemden kimsenin kalmasını istemediği bildirildi. Alman hoca, Futbol Şube Sorumluluğu'na da karşı çıkarken, yurt dışı kampını Avusturya veya Almanya'da yapacağı ifade edildi. 
     

</TEXT>
</DOC>
