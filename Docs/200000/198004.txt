<DOC>
<DOCNO> 198004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sonspo16.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Haydi yürü Lazio 
</HEADLINE>
<TEXT>

     Avrupa Şampiyonlar Ligi G Grubu'nda yer alan Beşiktaş'ın SS Lazio ile bu akşam TSİ 21.45'te yapacağı karşılaşma için geri sayım başladı. 
     İtalyan spor gazetelerinde bugün çıkan haberlerde, G Grubu'nda halen 4 puanla son sırada yer alan SS Lazio'nun, turu geçebilmesi için bu maçtan mutlaka 3 puan alması gerektiği vurgulandı. 
     Bu arada grip nedeniyle dünkü basın toplantısına katılamayan SS Lazio Teknik Direktörü Mancini, bu akşam takımının başında olacak. 
     
     CORRİERE ''HADİ YÜRÜ LAZİO'' 
     Corriere dello Sport, ''Haydi Yürü Lazio'' diye manşet attı. Haberde, Fiore'nin sakatlığı atlattığı ve Negro ile Couto arasında bir seçim yapılacağı belirtilirken, iç sayfadaki haber başlığında ise ''Albertini'nin bilgeliği lazım'' denildi. 
     Teknik Direktör Mancini'nin yardımcısı Fernando Orsi'nin ''Temkinli biçimde hücum'' sözü de başlığa taşındı. Maçın önemi ise ''Lazio Her şeye değecek bir gece'' başlığıyla özetlendi. 
     
     LA GAZZETTA ''YA MİLYONLAR YA TOKATLAR'' 
     La Gazzetta dello Sport, ''Ya milyonlar ya tokatlar'' diye başlık attı. Spotta ise ''Turu geçmek çok önemli, kazanmak hayati önem taşıyor'' ifadeleri kullanıldı. Turu geçmenin kulüp için 3 milyon Euro'luk bir gelir anlamına geldiği belirtildi. 
     Gökmavili takımın savunma oyuncularından Oddo'nun dünkü basın toplantısında söyledikleri ise ''Oddo Rahatız, biz kazanacağız'' başlığıyla özetlendi. 
     Bir başka haber başlığı ise orta alan oyuncularından Fiore'ye ayrıldı. Başlıkta, ''Fiore, Beşiktaş tam sana göre'' denildi. Spotta da ''Fiore, üç maçta Lucescu'ya iki gol attı. Stankoviç'le oyun kuruculuk görevini paylaşacak'' ifadesi kullanıldı. 
     Bir başka haber başlığında ise ''Lazio, teknik bakımdan güçlü ama rölantide'' denildi. 
     Tuttosport gazetesi ise ''Mancini ve Lazio'da yüksek ateş'' başlığını kullandı. 
     
     LUCESCU ''BİZ HERKESTEN İYİYİZ'' 
     La Gazzetta dello Sport, Beşiktaş Teknik Direktörü Mircea Lucescu'nun ekibine güvendiğini vurguladı ve haber başlığına ''Lucescu kendinden emin Biz herkesten iyiyiz'' ifadesini taşıdı. 
     Corriere dello Sport gazetesi ise Lucescu'nun dünkü basın toplantısında söylediklerini, ''İlk maçta korkak oynadık'' başlığıyla özetledi. 
     
     ZAGO ''LAZİO SENİ ELEYECEĞİZ'' 
     Corriere dello Sport, Roma'nın eski savunma oyuncularından Beşiktaşlı Zago ile yaptığı söyleşiye geniş yer ayırdı. 
     ''Zago Lazio seni eleyeceğiz'' başlığıyla yayımlanan söyleşide, Beşiktaşlı oyuncunun Lazio'yu yeneceklerini söylediği bildirildi. 
     Gazete ayrıca Zago'nun, ''Mancini'nin ekibi kazanmak, dolayısıyla risk almak zorunda. İstanbul'da yaptıkları gibi savunmaya kapanıp, karşı ataklarla gol aramakla yetinmeleri mümkün değil. Bu maç bizim için hayati önem taşıyor. Londra'daki performansımızı burada da sergilemek istiyoruz'' açıklamasına yer verdi. 
     
</TEXT>
</DOC>
