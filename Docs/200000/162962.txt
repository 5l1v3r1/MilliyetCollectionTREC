<DOC>
<DOCNO> 162962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/soneko42.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Sektörü'nden 3 dernek EPDK'yı destekliyoruz 
</HEADLINE>
<TEXT>

     Elektrik Sanayicileri ve İşadamları Derneği ELSİAD , Otoprodüktörler ve Elektrik Üreticileri Derneği OEÜD ile Türkiye Kojenerasyon Derneği ortak bir açıklama yaparak, Çukurova Elektrik ve Kepez Elektrik'in imtiyaz sözleşmelerinin iptal edilmesi nedeniyle devlet, Enerji ve Tabii Kaynaklar Bakanlığı ile Enerji Piyasası Düzenleme Kurumu'nu EPDK desteklediklerini bildirdi. 
     ELSİAD, OEÜD ve Türkiye Kojenerasyon Derneği'nden yapılan yazılı açıklamada, dernek üyesi kuruluşların, mevzuattan kaynaklanan yetkilere göre bölgede elektrik üretimi faaliyeti göstermek için Enerji ve Tabii Kaynaklar Bakanlığı'ndan izin almalarına rağmen, Adana, Mersin, Hatay ve Antalya illerinde görevli şirket olarak faaliyet gösteren Çukurova Elektrik A.Ş. ÇEAŞ ve Kepez Elektrik tarafından yasalara aykırı olarak engellendikleri öne sürüldü. 
     Açıklamada, ''ÇEAŞ ve Kepez, hakim durumlarından istifade ile üyelerimizin iletim sistemine ulaşım hakkını engellemiş, zorluk yaratmış ve kanunların kendilerine verdiği görevleri yerine getirmemiştir'' denildi. 
     ÇEAŞ ve Kepez'in, bölgelerinde iletim faaliyetinin Türkiye Elektrik İletim A.Ş'ye devri öngörülmesine rağmen, 4628 sayılı kanunun gereğini yerine getirmedikleri ve kanunun öngördüğü faaliyetlerin ayrıştırılması esasına uymadıkları kaydedilen açıklamada, şöyle denildi 
     ''ÇEAŞ, başka tedarikçilerden daha ucuz enerji almak için 4628 sayılı kanun kapsamında kendisine müracaat eden firmaların daha ucuz enerji almalarını, görev sözleşmesini ileri sürerek engellemiş, bölgedeki firmaların hem yurtiçinde, hem de yurtdışında rekabet gücünü kırarak zayıf duruma düşmelerine neden olmuştur. 
     ÇEAŞ ve Kepez'in yıllardır ve sürekli olarak mevzuattan kaynaklanan görevlerini ihlal etmeleri nedeni ile görev imtiyaz sözleşmelerini iptal ederek kanunları uygulamaktaki cesaret ve girişimi için devletimizi, Enerji ve Tabii Kaynaklar Bakanlığımızı, Enerji Piyasası Düzenleme Kurumu'nu destekliyor ve kutluyoruz.'' 
     
</TEXT>
</DOC>
