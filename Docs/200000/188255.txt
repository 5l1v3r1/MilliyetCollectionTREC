<DOC>
<DOCNO> 188255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/yasam/ayas.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz turiste milli maçı zehir ettiler 
</HEADLINE>
<TEXT>

   Bodrum'da polis, Türkiye-İngiltere milli maçı oynanırken otel kapatmaya gitti. Muğla Valisi araya girdi de oteldeki İngiliz turistler sokağa atılmaktan kurtuldu 
      YAŞAR ANTER Bodrum DHA 
   
   Türkiye - İngiltere karşılaşması sırasında ruhsatı iptal edilen oteli mühürlemek isteyen polis, çoğu İngiliz olan turistlerin tepkisiyle karşılaştı. Kriz, Muğla Valisi Hüseyin Aksoy'un araya girmesiyle önlendi. 
   Bodrum Gümbet'teki Colossus Otel, Yalım Gülercan tarafından 15 Aralık 2002'de yıllığı 30 bin euroya Hollandalı Ria Buld Vanderleu ve Hansen Vanderleu'ya kiralandı. Ancak Hansen Vanderleu, rahatsızlığı nedeniyle ülkesine döndü. Gülercan da, sözleşmeye uyulmadığı gerekçesiyle otelin işletme ruhsatını iptal ettirince, taraflar mahkemelik oldu. 
   
   İngiliz turistler direndi 
   60 yatak kapasiteli üç yıldızlı otelin kendisine devredilmesini isteyen Gülercan, kaymakamlığa başvurdu. Kaymakamlık cuma günü yapılan tebligatta otelin boşaltılması için Vanderlau'ya bir gün süre verdi. Önceki akşam saat 20.00'de başlayan Türkiye - İngiltere karşılaşması sırasında otele gelen İlçe Emniyet Müdürü Ümit Akyol ve 10 polis, 25'i İngiliz, 6'sı Hollandalı 35 müşterinin dışarı çıkarılmasını istedi. Bu sırada restoranda maç seyreden turistler dışarı çıkmayacaklarını söyledi. 
   Olayı haber alınca otelin kapatılmasını önleyen Muğla Valisi Hüseyin Aksoy şunları söyledi "Üç turist fazla gelsin diye uğraş verilirken, bu tür olumsuz davranışların kimseye faydası yok. Mal sahibi ve kiracı arasındaki sorun hukuki yollardan çözülür." 
   Kaymakam Osman Ekşi de "Başında kimin olduğu belli olmayan otelin yasalara aykırı çalışmasına izin vermem. Turistleri bir - iki gün içinde bir başka yere geçirdikten sonra oteli kapatacağız" diye konuştu. 
   
   
</TEXT>
</DOC>
