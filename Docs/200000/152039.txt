<DOC>
<DOCNO> 152039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sondun05.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin aranalar listesinin "kupa 7'lisi" de teslim oldu 
</HEADLINE>
<TEXT>

     ABD'nin hazırladığı Saddam Hüseyin rejiminden 55 kişilik en çok arananlar listesinde 21'inci sırada yer alan ''kupa yedilisi'' eski askeri istihbarat servisi başkanı General Züheyr El Necib'in teslim olduğu, eski Irak İstihbarat Servisi'nden bir başka yetkilinin de Amerikan güçlerince yakalandığı bildirildi. 
     ABD Merkez Komutanlığı tarafından yapılan açıklamada, eski Irak İstihbarat Servisi'nin ABD masası şefi Salim Said Halif El Cumeyli'nin de özel Amerikan güçleri tarafından Bağdat'ta yakalandığı kaydedildi. 
     Merkez Komutanlığı sözcüsü Jim Wilkinson, Cumeyli'nin, Irak İstihbarat Servisi'nin ABD'deki faaliyetleri ve Irak adına casusluk yapanların isimlerini bildiğinin tahmin edildiğini belirtti. 
     Cumeyli'nin nasıl yakalandığı hakkında ayrıntı vermeyen Wilkinson, sadece, düzenlenen operasyon sırasında 1 Iraklının yaralandığını kaydetti. 
     ABD'nin 55 kişilik en çok arananlar listesinde yer almayan Cumeyli'nin yakalandığının duyurulmasından önce Necib'in Bağdat'ta teslim olduğunu açıklayan Pentagon'dan bir yetkili, Necib'in gönüllü olarak Amerikan birliklerine teslim olduğunu söyledi. 
     Necib'in eski başkanı olduğu Askeri İstihbarat Dairesi'nin, Irak düzenli ordusunun bağlılığının denetlenmesi, Irak askeri tesislerinde güvenliğin sağlanması ve Irak karşıtı askeri güçler hakkında istihbarat toplanmasından sorumlu olduğu belirtilmişti. 
     





</TEXT>
</DOC>
