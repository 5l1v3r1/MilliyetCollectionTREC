<DOC>
<DOCNO> 180099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur35.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'nin yerel seçimlerde hedefi yüzde 50 
</HEADLINE>
<TEXT>

     AK Parti Genel Başkan Yardımcısı Hayati Yazıcı, yerel seçimlerde hedeflerinin yüzde 50 oranında oy almak olduğunu söyledi. 
     Yazıcı, Tuğcan Otel'de düzenlediği basın toplantısında, AK Parti'nin 10 aylık kısa bir zamanda ülkenin köklü sorunlarına neşter vurduğunu, adeta kangrenleşen sorunları çözecek yasalar çıkardığını belirterek, ''Bizim yerimize başka bir hükümet olsaydı, halka, ''Biz devrim yaptık'' deyip propaganda yapardı, ama bizim icraat yapmaktan, icratlarımızı anlatacak zaman bulamıyoruz'' dedi. 
     Eğitim, tarım, sağlık gibi birçok sektörün sorunlarının çözümüne yönelik yasalar çıkardıklarını anlatan Yazıcı, AB sürecini hızlandırdıklarını, yeni yasaların yolda olduğunu, yeni yasama döneminde AB yolu önündeki tüm engelleri kaldırıp bir an önce müzakerelere başlamayı hedeflediklerini belirtti. 
     77 İl kongresini tamamladıklarını, diğer il kongrelerinin ise sürdüğünü, 12 Ekim 2003'te AK Parti büyük kongresini yapmayı hedeflediklerini ifade eden Yazıcı, şöyle konuştu 
     ''Şu anda hedefimiz 5-6 ay sonra yapılacak yerel seçimlere iyi hazırlanıp, en az yüzde 50 oranında oy almaktır. Yeni yasama döneminde Mahalli İdareler Yasası'nı çıkartıp, belediyeleri rahatlatacağız. Yerel seçimlerde adayları değişik birkaç yöntemle belirlemeyi düşünüyoruz. Büyük kongreden sonra belediye başkan adaylarımızı belirleme çalışmalarına başlayacağız.'' 
     
     PARTİ İÇİ DEMOKRASİYE İNANIRIZ 
     Yazıcı, Gaziantep İl teşkilatında bir grup delegenin imza toplayıp iki ay önce yapılan kongrenin yenilenmesi ile ilgili çabalara karşın da şunları anlattı 
     ''Biz muhafazakar, demokrat bir partiyiz. Parti içi demokrasiye inanan ve bunu uygulamaya çalışan biri olarak, demokrasi büyük bir kavramdır, içine herşeyi sığdırabilirsiniz. Gaziantep İl Kongresi yapıldı. Bir grup arkadaşımız ''Bu parti akraba partisi oldu'' iddiası ile bize şikayette bulundular. Bu iddiaları inceledik. Bu iddiaların bir kısmının doğru olmasına karşın bu insanlar ehilse ve çalışıp AK Parti'yi daha iyi bir noktaya taşımak istiyorlarsa bir sorun yok. Nitekim yaptığımız araştırmada sonuç da böyle çıktı.'' Yazıcı, delegelerin ''Kongre yenilensin'' talebi üzerine parti tüzüğünün 50. maddesinin incelendiği ancak, bu maddenin işletilmesinin ne hukuki ne de siyasi yönden mümkün olmadığını gördüklerini ifade etti. 
     Denizli İl Teşkilatı'na yönelik bir soruyu yanıtlayan Yazıcı, şöyle devam etti 
     ''Denizli İl Teşkilatının durumu farklı olduğu için böyle bir talebi kabul ettik. Denizli'de, partinin daha iyi çalışabilmesi için kongre kararı alındı. Ama aynı şeyi Gaziantep İl Teşkilatı için söyleyemeyiz. Partiler birliğin, beraberliklerin yaşandığı yerlerdir. Muhalefet kongre sürecinde yaşanır ve orada biter. Şu anda arkadaşlarımızı birliğe, beraberliğe davet ediyorum.'' Yazıcı'nın düzenlediği basın toplantısına, İl Başkanı Ökkeş Eruslu, milletvekilleri Ahmet Uzel, Mahmut Durdu ve Fatma Şahin ile çok sayıda partili katıldı. 
     
</TEXT>
</DOC>
