<DOC>
<DOCNO> 199023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/soneko24.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
TİM Başkanı Şeker gibi rakamla bayramı geride bıraktık 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, Kasım ayında gerçekleştirdikleri ''şeker'' gibi bir ihracat rakamı ile bayramı geride bıraktıklarını bildirdi. 
     Kasım ayı ihracat rakamlarını Banvit'in Bandırma tesislerinde düzenlediği basın toplantısı ile açıklayan Satıcı, bu aydan itibaren aylık ihracat açıklamalarını değişik bölgelerde yapacaklarını, böylelikle bölgesel ihracatın gelişimini kamuoyu ile birlikte takip etmiş olacaklarını söyledi. 
     Oğuz Satıcı, 2002 yılının en fazla ihracatını yapan ilk 1000 firmasından Bandırma'da bulunan ve geçen yıl 18.3 milyon dolarlık ihracat gerçekleştiren Bagfaş Bandırma Gübre Fabrikaları A.Ş. ile 9.8 milyon dolarlık ihracat gerçekleştiren Kocaman Balıkçılık İhracat ve İthalat Tic. Ltd. şirketini tebrik ettiklerini belirtti. 
     Satıcı, 2002 yılında Bandırma Gümrük Müdürlüğü kayıtlarına göre, Bandırma'dan 215 milyon dolarlık ihracat gerçekleştirildiğini, bu rakamın önümüzdeki dönemde katlanarak artmasını sağlamak için gereken potansiyele sahip olunduğunu vurguladı. 
     Açıklamaları sırasında, İstanbul'daki saldırılara değinerek bu olayları nefretle kınadıklarını ifade eden Satıcı, şöyle dedi 
     ''Söz konusu müessif saldırılar, ülkemiz dinamizminin, gücünün ve kültürünün altında ezilmeye mahkumdur. Dünya üzerindeki konumumuz ve sorumluluğumuz soğukkanlı olmamızı gerektirmektedir. Ekonomik gücünü geliştiren, yerli ve yabancı sermayenin yüksek sinerjiyle el ele çalıştığı, üretimde ve ihracatta rekorlar kıran, devleti ve özel sektörüyle geleceği kurgulayan Türkiye'yi, bu tip saldırılar asla yıldırmayacaktır. Laik, demokratik çizgide emin adımlarla geleceğe olan yürüyüşünden geri döndüremeyecektir. 
     Türkiye'nin geri adım atmayacağının en güzel kanıtı olarak Kasım ayı ihracat rakamlarını gösterebiliriz. Belki yeni bir rekor kıramadık ama kıymetli Bakanımız Sayın Kürşad Tüzmen'in de dediği gibi şeker gibi bir ihracat rakamı ile bayramı geride bıraktık.'' Satıcı, ihracat artışının motoru olan ve toplam ihracatın yüzde 85'ini gerçekleştiren sanayi ürünleri ihracatının bir önceki yıla göre yüzde 31.1 artarak 36.2 milyar dolar seviyesine ulaştığını kaydetti. 
     Toplam ihracatın yüzde 24.4'ünü gerçekleştiren hazır giyim ve konfeksiyon sektörünün aynı dönemde gerçekleştirdiği yüzde 24.6'lık artışın kayda değer olduğunu vurgulayan Satıcı, hazır giyim ve konfeksiyon sektörünün bu artışla 11 milyar dolarlık ihracat seviyesini yakaladığını bildirdi. 
     Tarım sektöründe Kasım ayında 615 milyon dolar ve 11 ayda yaklaşık 5.5 milyar dolarlık ihracat gerçekleştirildiğini belirten Satıcı, madencilik sektörünün, geçen yıl Kasım ayına göre yüzde 13, 11 ayda yüzde 26.2'lik bir büyüme ile 1.4 milyar dolar ihracat gerçekleştiğini anlattı. 
     
     ZARARLARA RAĞMEN REKORLAR KIRILMASININ NEDENİ 
     Geçen ay boyunca ''Madem ihracatçı zarar ediyor bu kadar yüksek hacimli ihracat nasıl oldu '' sorusunun cevabını vermeye çalıştıklarını aktaran Oğuz Satıcı, oldukça ses getiren ihracattaki ilk ve ikinci 500 firma anketlerinin sonuçlarını ve yaptıkları diğer paralel araştırmaları yan yana koyduklarında bazı ilginç gerçeklerle karşılaştıklarını söyledi. 
     Kurların düşmesi ve maliyetlerin yüksek kalması karşısında zarar eden şirketlerin haykırışlarına kayıtsız kalan kesimlerin birçoğunun geçen yıldan bu yana hem bono-tahvil, hem de mevduat hesaplarında ciddi artışlar olduğunu gözlemlediklerini anlatan Satıcı, bazı şirketlerin zararlarını bu hesaplardan karşıladıklarının, bazı şirketlerin de yatırımlarını bu kalemlerden finanse ettiğinin anlaşıldığını kaydetti. 
     KOBİ şirketlerinin bu tarzda bir finans mühendisliğini başaracak altyapıya sahip olmadığına dikkat çeken TİM Başkanı Satıcı, şunları kaydetti 
     ''Merkez Bankası Başkanı sayın Süreyya Serdengeçti'nin bankalar değil ama şirketlerin açık pozisyonu var şeklindeki uyarılarının sebebi böylece daha iyi anlaşılıyor. 1995-1999 yılları arasındaki faaliyet dışı gelir alışkanlığının düşük kur-yüksek faiz trendi sebebiyle 2002-2003 yıllarında tekrar gündeme gelmektedir. Bu nedenle oluşan zararlara rağmen ihracatta rekorlar kırılmasının ardında başka sebepler aranmamalıdır.'' İhracat yapan şirketlerin ilgili yasa ve mevzuatlar çerçevesinde her türlü işlemini kayıt içinde yapmak zorunda olduklarına işaret eden Satıcı, devamla şu görüşleri dile getirdi 
     ''Bu nedenle ihracatçının en büyük sıkıntısı kayıt dışında kalanların yarattığı haksız rekabettir. Sistem kayıt dışı çalışanların ödemediği her vergiyi direkt veya endirekt olarak ihracatçılara ödetmektedir. 
     Kendilerini piyasa enstrümanlarıyla korumaya çalışan şirketlerimize elbette anlayışla ve takdirle yaklaşacağız. Fakat aynı anlayışı ihracatın genel sıkıntılarını çeken ve dile getirenlere de gözlerimizi, kulaklarımızı kapatmadan gerekli ilgiyi göstererek yaklaşmak zorunda olduğumuzu da unutmamalıyız. Unutmamalıyız ki hepimiz Türkiye gemisinin birer neferleriyiz.'' Türkiye'nin dış ticaret açığını aşağılara çekmek zorunda olduğunu belirten TİM Başkanı Satıcı, bir diğer önemli sorunu yüksek maliyetle borçlanma ihtiyacı olarak nitiledi. Oğuz Satıcı, ''Bir yandan borçlanıyoruz fakat kalkınıp güçlenemiyoruz. Bir yandan borçlanıyoruz ama bu borçlanma yeni yatırımları, dolayısıyla büyüme ve istihdamı artırmadığı gibi tam tersine azalmasına yol açıyor'' dedi. 
     Bugün işlerin iyi gibi gözüktüğü, piyasaların nispeten iyimserliği satın aldığı ve her şeye rağmen şanslarının yaver gittiği tek partili bir yönetim altında yaşadıklarını anlatan Satıcı, bu fırsatı, Türkiye'yi büyütecek ve geliştirecek stratejiler üzerinde uzlaşmak ve harekete geçmek için kullanmanın tam zamanı olduğunu söyledi. 
     TİM Başkanı daha sonra soruları yanıtladı. 
     
</TEXT>
</DOC>
