<DOC>
<DOCNO> 165067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/spor/aspo.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ÜZÜLSEK Mİ SEVİNSEK Mİ 2-2 
</HEADLINE>
<TEXT>

Brezilya karşısında ilk yarıda şaşkına döndük, ikinci 45 dakikada Dünya Şampiyonu'na kök söktürdük. Kazanıyorduk, tarihi fırsatı kaçırdık. Ama yarı finalde Fransa'ya rakip olduk 
     BREZİLYA ile Dünya Kupası'ndan kalma bir hesabımız vardı. Ama 90 dakika başladığında adeta elimiz ayağımıza dolaştı. Alan daraltan, mükemmel paslaşan, tam anlamıyla sahaya hakim olan Dünya Şampiyonu, Adriano'nun golüyle öne geçerken, İlan'ın direkte patlayan kafasının yanı sıra farkı kaçırmıştı. İkinci 45 dakika start aldığında yepyeni bir Ay - Yıldız parlamaya başlamıştı, kendine güvenen, rakibi şaşkına çeviren... 
     BREZİLYA'NIN pili bitmiş, şov yapan Türkiye, Gökdeniz'in mükemmel aşırtmasıyla tura yelken açmıştı. Hele Yıldıray'ın ikinci gol için servise sunduğu top Okan'ın ayağından ağları bulurken, rakibimizi ilk kez yenmenin sinyalleri yanmaya başlamıştı. Ama Alex'in golü hevesimizi kursağımızda bıraktı. Yine de averajla gelen grup ikinciliği sonunda, ev sahibi Fransa'ya rakip olduk, alkışlarla Paris'in yolunu tuttuk. 
     
Farkı kaçırdıkTeknik Direktör Şenol Güneş, Brezilya önünde ikinci yarıda gerçek kimliklerini ortaya koyduklarını ifade etti, "Kazanmamız gereken maçtan beraberlikle ayrıldık" dedi 
     Futboldan memnun 
     MİLLİ Takım Teknik Direktörü Şenol Güneş, Brezilya'yı kupa dışına iterek önemli bir başarı elde ettiklerini dile getirdi. Güçlü rakiplerine karşı özellikle ilk yarıda istediklerini yapamadıklarını belirten Güneş, "İlk 45'te düşüncelerimizi sahaya yansıtamadık. Pas hataları yaptık ve rakibe pozisyon verdik. Ancak ikinci yarıda gerçek kimliğimizle sahadaydık" diye konuştu. 
     
     'Fırsat yakaladık' 
     OYUNUN büyük bir çekişmeye sahne olduğunu da söyleyen Güneş, farkı kaçırdıklarını iddia etti. Milli Takım teknik direktörü, "Kazanmamız gereken bir maçı berabere bitirdik. Ancak Türkiye'ye gruptan çıkma sözü vermiştik. Bunu tuttuk. 9 puan bekliyordum, ama olmadı. Zor şartlarda oynuyoruz. Hergün seyahatteyiz. Diğer takımlar kaldıkları şehirde oynuyorlar" dedi. 
     
'Rüştü bizimdir'      MEHMET ÇİFTÇİ 

     MİLLİYET'e açıkladı 
     BARCELONA'NIN Rüştü'den vazgeçtiği yolundaki özellikle Türk medyasında yayınlanan haberler, Katalan ekibini sinirlendirdi. MİLLİYET'e özel bir demeç veren Barcelona Başkan Yardımcısı Rosell, "Bu tür dedikodular tamamen komplo kokuyor. Rüştü daha Barcelona formasını giymeden bazı medya kuruluşları, onu Türkiye'ye döndürme yolu arıyor" ifadesini kullandı. 
     
     Fransa'dan İspanya'ya 
     RÜŞTÜ'NÜN sözleşmeli oyuncuları olduğunu vurgulayan Rosell, "Tüm maddeleri zaten İstanbul'da karara bağlamıştık" yorumunu yaptı. Milli file bekçimizin geliş takviminin Türkiye'nin, Konfederasyon Kupası'nda ilerlemesine bağlı olduğunu ifade eden İspanyol yönetici, "Kupa bittiği an Rüştü, Barcelona'ya gelecek" dedi. Bu arada Rijkaard Barcelona'nın başına geçti. 
     
ÇIKIN, KAZANINŞenol Güneş, ilk yarı sonunda soyunma odalarında oyuncuları sert dille uyardı. Milli hoca, "Bu nasıl futbol Haydi, bu turnuvaya neden çağrıldığınızı herkese gösterin" dedi 
     'Boşuna yorulmayın' 
     BREZİLYA karşısında ilk yarıda tel tel dökülen ve yediği golün dışında farktan ucuz kurtulan futbolcuları, soyunma odalarında Teknik Direktör Şenol Güneş kendine getirdi. Tecrübeli teknik adam, oyuncularını karşısına aldı ve "Bu nasıl futbol Hiç pres yapmıyorsunuz. Çok fazla pas hatası yapıyorsunuz. Adamlar topu gezdiriyor, siz ise topun peşinden koşup, boşuna yoruluyorsunuz" diye konuştu. 
     
     'Çıkın işi bitirin' 
     ŞENOL Güneş, Ay - Yıldızlı oyunculara tek tek hatalarını anlatırken, konuşmasını şöyle sürdürdü "Şimdi sahaya çıkacak, daha fazla pres, daha çabuk pas yapacaksınız. Bu Brezilya'yı yenemezsek, kimi mağlup edeceğiz Haydi şimdi çıkın ve kazanın. Bu turnuvaya niye çağrıldığınızı herkese kanıtlayın. Dünya'ya gücünüzü bir daha ispatlayın." Bu konuşma ile motive olan takımımız tur zaferini yakaladı. 
     
Olmadı Ronaldinho      BREZİLYA'NIN en iyisi Ronaldinho, centilmenlikte kötü puan aldı. Yeşil sahada gösterdiği yeteneğini, aktörlükte gösteremeyen Sambacı, aldatmaya yönelik hareketten sarı kart gördü. Karşılaşmanın uzatma dakikalarında attıkları gol sonrasında topu almak için Rüştü'ye saldıran Ronaldinho, özür diledi, ama çok geç kaldı, kırmızı kartı yedi. 
     
İngiliz'in çirkin tuzağı bozulduFransız gözlemci Vautrot, Makedonya maçında çıkan olaylarda Türkiye'nin suçunun olmadığını rapor etti 
     Hedefe ulaşamazlar 
     TÜRKİYE - Makedonya maçından sonra, günlerce sahaya atılan maddeleri manşet yapan İngiliz basının ucuz planı sonuç vermedi. Türkiye'yi suçlu gibi gösterip, sahamızı kapattırmayı planlayan "Çirkin Adalılar"a en güzel cevap maçın Fransız gözlemcisi Michael Vautrot'tan geldi. Vautrot'un raporunda Makedon futbolcuların tahriğinin olaylara neden olduğunu belirttiği bildirildi. 
     
     'Türkler çok hassas" 
     ESKİ bir hakem olan Vautrot'nun şu görüşleri bildirdiği iddia edildi "Makedon futbolcular, bayrak açarak Türk taraftarların duygularıyla oynadılar. Ben yıllardır Türkiye'ye maç izlemeye gelirim. Çeşitli nedenlerden dolayı çok geldim. Türkler'i çok iyi tanırım. Bu konuda çok hassastırlar." Rapor İngilizler'i çileden çıkartırken, sahamızın kapanmasının gündemde olmadığı vurgulandı. 
     
     NOTLAR 
     Nihat gelmiyor 
     NİHAT Kahveci'ye Fransa maçı öncesinde teknik kadro izin jesti yaptı. İspanya Ligi'nin son haftasında kadar şampiyonluk stresi yaşayan milli futbolcunun, Ay-Yıldızlı kafileye katılmayacağı bildirildi. Teknik heyet, "Yorucu bir maraton geçirdi. Kendisine tatil izni verdik" diye konuştu. 
     
     Sambacılar'a ilk çelmemiz 
     MİLLİ Takımımız tarihinde üç kere karşı karşıya geldiği Brezilya ile ilk kez berabere kaldı. 1956'da İstanbul'da 1 - 0 yenildiğimiz Sambacılar'a son Dünya Kupası'nda iki kez teslim olmuştuk. Millilerimiz dün geceki skorla rakibini turnuvadan elerken, Dünya Kupası'nın da rövanşını aldı. 
     
     Collina'dan özel sayfa 
     DÜNYA'NIN en iyi hakemi olarak kabul edilen İtalyan Collina, "Oyun kurallarım, O futbol bana yaşamı öğretti" adlı kitabında Türkiye'ye de yer verdi. Dünya Kupası'ndaki Japonya zaferimizde düdük çalan tecrübeli hakem, "Kore maçından sonra Tugay, Bülent ve Abdullah'ın çocuklarıyla ödül alması olağanüstü bir andı" dedi. 
     
     Yıldıray'dan Celtic'e ret 
     İSKOÇYA Ligi takımlarından Celtic ile Leverkusen arasında Yıldıray için yapılan 4.5 milyon Euroluk anlaşma son anda bozuldu. Leverkusen yönetimine İskoçya'da oynamak istemediğini bildiren Yıldıray, ilk tercihinin İtalya ve İspanya'dan gelecek olan teklifler olduğunu dile getirdi. 
     
     Son dakika değişikliği 
     TÜRKİYE - Brezilya maçının Polonyalı yan hakemi Maciel Wierzowski maçın başlamasına kısa bir süre kala sakatlık gerekçesiyle değiştirildi. FIFA, Kamerun maçında Şenol Güneş'in çok eleştirdiği hakem üçlüsü arasında yer alan Paraguaylı Nelson Cano'ya yan hakem olarak dün gece görev verdi. 
     
     Milliler'e büyük ilgi 
     SAİNT Etienne'deki oynanan ABD maçına beklenen ilgiyi göstermeyen gurbetçilerimiz Brezilya maçında takımı yalnız bırakmadı. Tribünlerin tamamen dolmamasına karşın biletli seyircinin 29 bin olduğu öğrenildi. Yaklaşık 20 bin gurbetçimiz 90 dakika boyunca Ay - Yıldızlı ekibimize destek verdi. 
     
     Maçın hakemi 
     Derslik yönetim 
     ALMAN hakem Markus Merk, dün gece ders alınacak bir maç yönetti. Özellikle karşılaşmanın ikinci yarısında, Brezilyalı futbolcuların aldatmaya yönelik hareketlerini çok iyi yakalayan Merk, bunları sarı kartla cezalandırdı. Küçük birkaç hatası ise karşılaşmanın seyrini etkileyecek düzeyde değildi. 
     
Kamerun şansıyla 0-0      KONFEDERASYON Kupası'nda dün Milli Takımımız'ın yer aldığı B Grubu'nda oynanan diğer maçta ABD ile golsüz berabere kalan Kamerun 7 puanla grup birinciliğini alarak yarı finale kaldı. Lyon'da oynanan karşılaşmada ABD karşısında zor anlar yaşayan Kamerun, rakip forvetlerin gol yollarında başarısız kalmasıyla yenilmekten kurtuldu. 
     

</TEXT>
</DOC>
