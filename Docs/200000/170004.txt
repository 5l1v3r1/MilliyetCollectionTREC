<DOC>
<DOCNO> 170004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/soneko30.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı'nın sağlık durumu iyi... 
</HEADLINE>
<TEXT>

     New York'ta başarılı bir böbrek ameliyatı geçiren Sabancı Holding Yönetim Kurulu Başkanı Sakıp Sabancı'nın sağlık durumunun her geçen gün iyiye gittiği bildirildi. 
     Sabancı Holding'den yapılan açıklamada, doktorların, bir hafta önce ameliyat olan Sabancı'nın bir süre dinlendikten sonra tümüyle sağlığına kavuşacağını söyledikleri kaydedildi. 
     Açıklamada, Sabancı'nın hastane odasından gönderdiği mesaja da yer verildi. 
     Sakıp Sabancı, ameliyatın basında yer almasının ardından Cumhurbaşkanı Ahmet Necdet Sezer ve Başbakan Recep Tayyip Erdoğan başta olmak üzere birçok bakanın, yakınlarının, dostlarının ve vatandaşların şifa dileklerini içeren mesajlarını aldığını, ancak cevap verememenin üzüntüsünü yaşadığını kaydetti. 
     Sabancı, mesajında şu görüşlere yer verdi 
     ''Allahıma şükürler olsun her geçen gün daha iyiye gitmekte ama hem sağlık durumum hem de hastanenin bulunduğun odasının şartları nedeniyle telefon konuşması yapamamanın üzüntüsünü yaşamaktayım. 
     Vatanımı, bayrağımı, ezan sesini, sevenlerimi ve sokakta beni gördüğünde sevecen bakışlarıyla bana güç veren her yaştaki vatandaşlarımı çok özledim. Allah nasip ederse vatanıma ve vefakar vatandaşlarıma iyi günlerde kavuşmak en büyük dileğimdir.'' Sabancı, yazılacak mesajların 0212 281 65 16 numaralı telefona veya 0212 281 25 53 numaralı faksa iletilmesi halinde kendisine ulaştırılacağını da kaydetti. 
     
</TEXT>
</DOC>
