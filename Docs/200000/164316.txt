<DOC>
<DOCNO> 164316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/yazar/cemal.html </URL>
<DATE> 2003/06/20/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Hesap sormak 
</HEADLINE>
<TEXT>

     Acaba .. 
     Gerçekten hesap sorulacak mı 
     Sonuç alınabilecek mi 
     Yoksa şov mu yapılacak 
     Geçmişe dönük hesaplaşmalar, siyasi kan davaları mı yine her şeye damgasını vuracak 
     Bu sorulara yakın siyasal geçmişimiz ne yazık ki haklılık kazandırıyor. Meclis soruşturmalarında yaşanmış olan skandallar, karşılıklı aklamalar, kirli pazarlıklar, ciddiyetten yoksun tutumlar bu mekanizmaların inandırıcılığını yok etti. 
     O yüzden kamuoyunda artık bu haberler heyecan uyandırmıyor, önemsenmiyor. Adam sen de denip geçiliyor. 
     Eğer kamuoyunda yeniden ilgi ve heyecan isteniyorsa, sayın milletvekillerinin parlamentoda öncelikli bir adımı hiç gecikmeden atmaları lazım 
     Dokunulmazlıkların sınırlanması... 
     Bu zırh delinmeden, bir başka deyişle, milletvekilleri 'suç işleme ayrıcalıkları'nı bir yana bırakmadan kamuoyunun havasında fazla bir değişim olmaz. 
     Ayrıca unutmayın 
     Verilen sözler var. 
     3 Kasım genel seçimleri öncesinde milletvekili dokunulmazlığının sınırlandırılması seçmen isteklerinin en başında geliyordu. Bu konuda AKP ve CHP kesin vaatlerde bulundular. Liderlerinin açıklamalarıyla kendilerini bağladılar. 
     Dokunulmazlıkları sınırlamak ve bakanların soruşturulmasına ilişkin engelleri kaldırmak için Anayasa'nın 83 ve 100. maddelerinin değiştirileceğini hem Tayyip Erdoğan hem Baykal seçim meydanlarından, televizyon ekranlarından seçmenin gözünün içine baka baka açıkladılar. 
     Ama AKP ipe un seriyor 
     Oysa gerekli değişiklikler yapılmazsa, yasama dokunulmazlığı yeniden düzenlenmezse, çıkmazdan kurtuluş yok. Milletvekilleri öncelikle kendi dokunulmazlıklarına dokunmazlarsa, hukuk ve inandırıcılık sözcüklerini yan yana getiremezler. Hukuku güçlü kılamazlar. 
     AKP eğer gerçekten hukuk devleti diyorsa, CHP ile birlikte bu başlangıcı bir an önce yapmak zorundadır. 
     Adalet Bakanı Cemil Çiçek'in şu yakınmasının altını kalın olarak çizmekte yarar var 
     "Türkiye soyuluyor, hukuk bir şey yapamıyor. Devletin iki yakası bir araya gelemiyor, hukuk bir şey yapamıyor. Türkiye göz göre göre fakirleştiriliyor, hukuk bir şey yapamıyor. Oturup düşünmemiz lazım. Hukuk devletinin ve adaletin işlemediği yerde alternatif adalet modelleri ortaya çıkmaya çalışır. Buna mafya modeli diyoruz. Türkiye bu ayıbı uzunca süre yaşadı, bundan sonra yaşamaması lazım." 
     Hukuku adam etmek 
     Ayaklarının üstüne oturtmak 
     Elbette yapılması gereken çok iş var bunun için. Hukuk devletine giden yol, yasalarla birlikte kafaların da değişmesinden, köklü bir 'hukuk reformu'ndan geçiyor. 
     Ama önce seçim meydanlarında verilen sözün yerine getirilmesi, yani dokunulmazlıkların sınırlandırılması, Anayasa'nın 83 ve 100. maddelerinin değiştirilmesi gerekiyor. 
     
     

</TEXT>
</DOC>
