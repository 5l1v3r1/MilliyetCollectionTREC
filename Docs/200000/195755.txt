<DOC>
<DOCNO> 195755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sonspo15.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit milli takımı İstanbul'a döndü... Rövanş maçı ücretsiz... 
</HEADLINE>
<TEXT>

     14. Avrupa Ümitler Futbol Şampiyonası elemeleri baraj ilk maçında deplasmanda Almanya'ya 1-0 yenilen Milli Takım, İstanbul'a döndü. 
     Ümit Milli Takım Teknik Direktörü Raşit Çetiner, yenilmelerine rağmen oyuncularıyla gurur duyduğunu vurgulayarak, İstanbul'daki maçta Almanya'yı eleyeceklerine inandığını söyledi. 
     Futbolcularının ilk maçta mükemmel bir oyun sergilediğini belirten Çetiner, ''Oyunu biz yönlendirdik, ancak gol bulamadık. Uzaktan bir şutla gol attılar. Rakibimiz İstanbul'da bu kadar agresif oynayabilecek mi, bunu hep beraber göreceğiz. İstanbul'da alacağımız sonuçla Almanya'yı eleyeceğimize inanıyorum'' diye konuştu. 
     Tur şansını 18 Kasım Salı günü Fenerbahçe Şükrü Saracoğlu Stadı'nda yapılacak rövanş maçına bırakan ümit milliler, yarından itibaren bu maçın hazırlıklarına başlayacak. 
     
     KADIKÖY'DEKİ RÖVANŞ MAÇI ÜCRETSİZ 
     Futbol Federasyonu Yönetim Kurulu Üyesi Levent Kızıl, Almanya ile yapılacak rövanş maçını sporseverlerin ücretsiz izleyeceğini açıkladı. 
     Kızıl, taraftarlardan stadı tamamen doldurarak, millilere destek vermelerini istedi. 
     
</TEXT>
</DOC>
