<DOC>
<DOCNO> 153386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/guncel/gun13.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine helikopter kazası 
</HEADLINE>
<TEXT>

Isparta'da göl üzerinde eğitim uçuşu yapan 'Couger' tipi 2 helikopterden biri yüksek gerilim hattına takılınca düştü. Helikopterdeki 4 askerimiz şehit oldu 
     OSMAN KARACAN, AHMET İSTEK, İBRAHİM LALELİ Isparta DHA 

     Isparta'nın Eğirdir ilçesinde göl üzerinde eğitim uçuşu yapan iki helikopterden bire kıyıya yakın bölgede yüksek gerilim hattına takılarak düştü. Alev topuna dönen helikopterde 4 asker şehit oldu. 
     Ege Ordu Komutanlığı Hava Alayı'na ait olan 'Couger' tipi iki helikopter, dün Eğirdir Gölü üzerinde eğitim uçuşu yapmaya başladı. Bir süre göl üzerinde ve çevresinde uçan helikopterler eğitimlerini tamamlayarak dönüşe geçti. İlçe merkezine 12 kilometre uzaklıktaki Berde Koyu yakınlarında gelindiğinde önde giden helikopter, yüksek gerilim hattına takılarak göle 500 metre uzaklıkta yere çakıldı. 
     Düşen helikopter yanmaya başlarken, arkadan gelen helikopterin pilotu ise son anda manevra yaparak elektrik tellerine takılmaktan kurtuldu. 
     
     Görüntülere el konuldu 
     Düşen helikopterdeki, Komando Pilot Üsteğmen Abdullah Aydın, Komando Pilot Teğmen Gürhan Boran, Komando Üsteğmen Mustafa Çelik ve Teknisyen Astsubay Üstçavuş Ünsal Yaman şehit oldu. 
     Olay yerine giden Isparta Valisi İsa Parlak, yetkililerden olayla ilgili bilgi alırken, bir astsubay basın mensuplarının görüntülerine el koydu. 
     


GÜNCEL 




















</TEXT>
</DOC>
