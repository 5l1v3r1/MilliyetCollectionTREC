<DOC>
<DOCNO> 165153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/soneko09.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyak Renault'da görev değişimi... 
</HEADLINE>
<TEXT>

     Türkiye'nin otomotiv devlerinden Oyak Renault'un yönetiminde nöbet değişimi yaşanacak. 
     Yaklaşık 4 yıldan bu yana Oyak Renault'un Genel Müdürlüğü'nü yapan Dominique Correze, Renault'un lüks modellerinin üretildiği Fransa'daki Sandouville Fabrikası'nın Genel Müdürü gelen Alain Gabillet'e görevini devredecek. 
     Correze ve Gabillet, düzenledikleri sohbet toplantısında, gazetecilerin sorularını yanıtladılar. 
     Dominique Correze, yaptıkları bütün çalışmalarla Oyak Renault'un Renault Grubu içindeki konumunu güçlendirdiklerini ve geleceğini garanti altına aldıklarını vurguladı. 
     Oyak Renault'un performansı son derece yüksek bir kuruluş olduğunu ve bunun da büyük bir tatmin unsuru olduğunu dile getiren Correze, şunları söyledi 
     ''Kazandığımız başarılar, krize rağmen şirket içinde iyimserliği kaybetmememize neden oldu. Bu başarılarımız ve sanırım yaptığımız bütün çalışmalarla Oyak Renault'un Renault içindeki konumunu güçlendirdik ve Oyak Renault'un geleceğini garanti altına aldık. Biz burada Oyak Renault'un personeli ve çocukları için çalıştık. Şimdi kısa ve orta vadede artık geleceğe güvenle bakabildiğimiz için uzun vadeli yönelim içine girdik. 
     Şimdi Oyak Renault çalışanlarının çocukları ve onların torunları için çalışmaya başladık. Onun için Oyak Renault'un başarısı benim için son derece büyük bir memnuniyet kaynağı. Oyak Renault sayesinde Made in Turkey sloganı dünyada artık bir kalite etiketi haline gelebilecek.'' Türkiye'nin görev yaptığı 3. yabancı ülke olduğunu ve geldiği günden bu yana kendisini evinde gibi hissettiğini vurgulayan Correze, ''Fransa'da ailem, arkadaşlarım var. Eşimle de konuşuyorduk. Eğer, akrabalarımız, dostlarımız Fransa'da olmasa gayet rahat bir şekilde Türkiye'de yaşamaya devam edebilirdik'' diye konuştu. 
     Dominique Correze, bundan sonraki görevine ilişkin olarak da şunları söyledi 
     ''Renault ürün yelpazesi içinde bir ticari araç projesinin sorumlusu olacağım. Bu proje iki ayrı otomobil üreticisiyle yaptığımız, çok uluslu bir proje. Çalışma ekiplerim Fransa, İngiltere, İspanya ve Almanya'da olacak. Üretim fabrikalarımız da değişik ülkelerde olacak. 
     Bu projeyle ilgili çalışmalara ufak ufak başladım. Bir toplantı yaptığımda masada 10 kadar milletten insan oturuyor ve bunların arasında bir Türk de var.'' 
     
     ''TÜRKİYE BENİM İÇİN SÜRPRİZ OLDU'' 
     Oyak Renault'un Genel Müdürlüğü'nü Temmuz ayında devralacak olan Alain Gabillet de, Türkiye'nin koşullarını bildiğini ve yaşanabilecek krizlere de hazır olduğunu düşündüğünü söyledi. 
     Gabillet, krizlere karşı ve kriz yönetimi konusunda uyarılıp uyarılmadığının sorulması üzerine, ''Özel olarak öyle bir uyarı almadım ama Türkiye'nin koşullarını biliyorum. Enflasyon ortamının, makro ekonomik koşulların ne olduğunu biliyoruz ve bu ortam içinde bir otomobil fabrikasını yürütmenin ne gerektirdiği konusunda bilgilerimiz var. Öte yandan kuruluş içinde yıllardır çalışan bir ekibimiz var onların da desteğiyle bu işi başaracağımıza inanıyorum'' diye konuştu. 
     Gabillet, '' Türkiye'ye gidiyorsunuz dendiğinde ne düşündünüz '' sorusu üzerine, ''Önce biraz şaşırdım, sürpriz oldu benim için, Çünkü kariyerimde ilk kez bir yabancı ülkede görev alıyorum. Bunu beklemiyordum gerçekten. Bu yönde planlarım yoktu. Son 5 yılda yoğun çalışmalarım içinde geleceği düşünecek zamanım bile yoktu'' dedi. 
     Renault'un Türkiye'de uzun süredir faaliyet gösterdiğini ve son dönemlerde bir strateji değişikliğine gittiğini anlatan Gabillet, modern modellerin üretimine geçildiğini, bazı modellerde Türkiye'nin dünya çapında üretim merkezi olarak belirlendiğini kaydetti. 
     Gabillet, ''iç pazarın risklerini ihracat kapasitesiyle dengeleyici özellik de içeren bu stratejiji devam ettirmek kararındayız'' şeklinde konuştu. 
     Oyak Renault'ta yeni yatırımların yapılıp yapılmayacağının sorulması üzerine de Alain Gabillet, ''Biliyorsunuz yeni Megane Sedan'ın üretimi ve satışa sunulması dönemindeyiz. Tabiri caizse şimdi bunu sindirmemiz gerekiyor ve bu yatırımın geri dönüşünü beklememiz lazım'' dedi. 
     Renault Grubu'nun buyümesi ve gelişmesini bir karlılık perspektifi içinde Türkiye'ye güvenerek sürdürmeyi düşündüğünü vurgulayan Gabillet, şunları söyledi 
     ''Renault'un klasik pazarları doymuş durumda ve başka bir takım pazarlar bulmak zorundayız. İşte bu pazarlara girmemiz için Türkiye bizim için son derece önemli bir üs oluşturuyor. Bu arada Türkiye'deki iç pazarın da canlanması halinde, bizim için son derece mükemmel koşullar meydana gelmiş olur. 
     Biz Türkiye'den yola çıkarak, Doğu Avrupa, Ortadoğu ve Avrupa'nın Asya ile yakın bölgelerine ihracatımızı geliştirmeyi hedefliyoruz.'' 
     
     TÜRKİYE'DE ÇALIŞANIN ÖNÜ AÇILIYOR 
     Correze, Oyak Renault'un Temmuz ayında yapılacak Yönetim Kurulu toplantısında gerçekleşecek görev değişiminin ardından, Renault ürün yelpazesi içinde yeni bir ticari araç üretim projesinin sorumluluğunu üstlenecek. 
     Dominique Correze'den önceki Oyak Renault Genel Müdürü Jacques Chauvet, Renault'un Aksesuar ve Yedek Parça Direktörlüğü'ne getirilmişti. 
     Chauvet'in görevi devraldığı Genel Müdür Pierre Poupel de, Renault'un Brezilya Genel Müdürlüğü ve ardından Renault'un Kalite Direktörlüğü görevine yükselmişti. 
     
</TEXT>
</DOC>
