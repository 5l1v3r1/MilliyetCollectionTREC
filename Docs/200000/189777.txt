<DOC>
<DOCNO> 189777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/siyaset/siy20.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Arınç Davetiye ayrımını Sezer'e sorun       Parlamento muhabirleriyle kahvaltılı sohbet toplantısı yapan TBMM Başkanı Bülent Arınç, Cumhurbaşkanının 29 Ekim Cumhuriyet Bayramı resepsiyonuna katılıp katılmayacağı yönündeki sorulara, "Bu resepsiyonlar gerilim noktası olmaktan çıkarılmalı. Şahsi düşünceleri, duyguları, kaprisleri bir yana bırakmasını bilirim" yanıtını verdi. Arınç, "Resepsiyon için AKP'lilere gönderilen davetiyelerin eşsiz, CHP'lilere gönderilenlerin eşli olması"na ilişkin görüşü sorulunca da, "Daveti yapan makam Cumhurbaşkanlığı'dır. Böyle bir ayrım yapılmışsa, nedenini kendisine sormanızda fayda var, kamuoyu da aydınlanmış olur" açıklamasını yaptı. Arınç, konuşmasında sivil bir Anayasa yapılması gerektiğini de belirtti. 
   
   'Girne'ye bayrak dikeceğiz'    Mahi gazetesinin haberine göre, Rum Milli Muhafız Ordusu RMMO Komutanı Korgeneral Atanasios Nikolodimos, yeni komandolara yeşil bereleri dağıtılırken yaptığı konuşmada, amacın, "Girne Kalesi'ne bayrak dikmek" olduğunu söyledi. Gazete tepki gösteren ailelerin, "Herkes Türklere taviz verilerek bir çözümden bahsederken, hatta Milli Muhafız Ordusu'nun lağvedileceğinden söz ederken, Milli Muhafız Ordusu Komutanı çocuklarımızla nasıl bu şekilde alay edebilir" görüşünü dile getirdiğini belirtti. Gazeteye göre, bir albay da askerlere, "Sizler mi savaşacaksınız Kimse buna niyetli değil. İyi yiyip iyi içelim, vatanperverliği bir tarafa bırakın" dedi. 
   
   KKTC sağında ittifak    KKTC'de Annan Planı'na karşı çıkan ve Denktaş'ın "görüşmeci" görevinin devam etmesini savunan Adalet ve Barış Partisi ABP , Milliyetçi Adalet Partisi MAP ve Bizim Parti BP , 14 Aralık'ta yapılacak genel seçimlere "Adalet Partisi" adıyla tek çatı altında giriyor. Partinin başkanlığını da, ABP lideri Ertuğrul Hasipoğlu yapacak. Hasipoğlu, ilkelerini şöyle özetledi 
   Annan Planı bu şekliyle kabul edilemez. Ancak ön şartlar kaldırılmak kaydıyla bütün çözüm önerileri müzakere edilebilir. 
   İki devletlilik, iki bölgelilik, Türkiye'nin etkin ve fiili garantisinden vazgeçilemez. 
   Denktaş'ın görüşmeciliğini tartıştırmak yanlıştır. 
   
   Israr üzerine ata bindi    Abant'ta piknik yapan Devlet Bakanı Mehmet Ali Şahin, köylülerin ata binme teklifini önce, "Bakanlar Kurulu'ndaki arkadaşlar olarak ata binmeme kararı aldık. Çünkü kötü sonuçlarla karşılaşabiliyoruz" diyerek geri çevirdi. Şahin, yoğun ısrar üzerine ata bindi. Köylüler Şahin'e, "Başbakan'ın attan düşmesi işlerimizi çok etkiledi. Kimse ata binmiyor" dedi. 
   
   Erdoğan ve Gül'ü askere gönderdiler    Hükümetin Irak'a asker gönderme politikasını protesto eden SP Gençlik Kolları, Başbakan Recep Tayyip Erdoğan ve Dışişleri Bakanı Abdullah Gül'ün maskesini takan gençleri davul - zurna eşliğinde temsili olarak askere gönderdi. Ankara Şehirlerarası Otobüs Terminali karşısındaki alanda toplanan SP'li gençler, "Kahrolsun ABD, işbirlikçi AKP" sloganları attı. 
   
   
   
</TEXT>
</DOC>
