<DOC>
<DOCNO> 177329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/guncel/gun04.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Orhan Abi'li 29 Ekim 
</HEADLINE>
<TEXT>

   Cumhuriyet'in 80. yıl kutlamasında 29 Ekim hutbesinin yanı sıra, 'Din Adamları' belgeseli de programa alındı 
      ANKARA Milliyet 

   
   Türkiye Cumhuriyeti'nin 80. yılı kutlama programında Diyanet İşleri'nin "İslam Dini ve Cumhuriyet" konulu bir hutbe okutması yer aldı. Kutlamalardan sorumlu Devlet Bakanı Beşir Atalay, 29 Ekim hutbesinin yanı sıra, "Milli Mücadelede Din Adamları" adlı belgeseli de programa aldı. 
   Atalay, dünkü basın toplantısında kutlamaları daha coşkulu hale getirmek istediklerini, bu nedenle özellikle Kültür ve Turizm Bakanlığı'nın desteğiyle konserlere ağırlık verileceğini kaydetti. Stadyum konserleri çerçevesinde de Sertab Erener ve Orhan Gencebay'ın sahne alması için görüşmeler yapıldığı öğrenildi. 
   
   "laiklik" tanımı 
   Diyanet İşleri Başkanlığı'nın internet sitesinde de, Cumhuriyet Bayramı dolayısıyla 24 Ekim'de camilerde okutulacak hutbe yer aldı. Türk halkının sinsi düşmanlara karşı uyarıldığı ve Cumhuriyetin zorlukla elde edildiği vurgulanan hutbede şöyle denildi 
   "Cumhuriyeti kuran milli irade, insanların dini inanç ve yaşayışlarında serbest bırakılmasını, dünyevi işlerde vatan ve milletin yararına yönlendirilmesini ve düzenlenmesini amaçlamıştır. Bize düşen görev, Cumhuriyet ruhunu gayesinden saptırmadan devletimizi liyakatli ellerde yükseltmek, yüceltmek ve bu mukaddes emaneti bizden sonraki nesillere en iyi şekilde devretmek olmalıdır." 
   
   Ulusal müze kurulacak    Sümer Halı, 80. Yıl logosu desenli halı dokutacak ve 1 ay süreyle "şok indirimli" halı satış kampanyası düzenleyecek. Gelibolu Yarımadası Milli Parkı'nın yenilenmesi projesi en geç 18 Mart 2004'e kadar tamamlanacak. 8 - 12 Aralık'ta 81'i yerli 130 bilim adamının katılımıyla 5. Atatürk Uluslararası Kongresi düzenlenecek. 4. Türkiye İktisat Kongresi 17 - 20 Şubat 2004'te İzmir'de toplanacak. Cumhuriyet Treni ve Cumhuriyet Vapuru yola çıkacak. Atatürk'ün Nutku İngilizce, Almanca, Fransızca ve Rusça yayımlanacak. Ulusal Müze kurulmasına çalışılacak. Yurtdışında Fazıl Say, Ferhan - Ferzan Önder, Hande Dalkılıç gibi isimler konserler verecek. 
   
   
   
</TEXT>
</DOC>
