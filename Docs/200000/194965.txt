<DOC>
<DOCNO> 194965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/yazar/guclu.html </URL>
<DATE> 2003/11/12/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Tatil cenneti olduk 
</HEADLINE>
<TEXT>

   
   Tatil güzel şey. Mutlaka yapılmalı. Hatta yapmayanlar, zorunlu izne çıkartılmalı. Ama bu kadarı da olmamalı... 
   Okula gidilmeyen gün sayısı, gidilenden daha fazla. Üstelik okulların yarıdan çoğunda yarım gün eğitim yapılıyor. Tam güne vurduğumuzda ortalama eğitim süresi 100 güne kadar düşüyor. Böylesi bir ülke, bulmanız çok zor... 
   Temel Eğitim Yasası'na göre, ilk ve orta dereceli okullarda öğretim süresi 180 iş günü. Yani Bakanlar Kurulu ya da valilik kararı ile verilen her ekstra tatilin eğitim süresine eklenmesi gerekiyor. Çünkü yasa açık 180 iş günü diyor... 
   Ama yıllardır takip ediyorum. Bayram ya da kar kış tatillerinin hiçbirisi öğretim süresinin sonuna eklenmiyor. Ya da hafta sonlarında ekstra öğretim yapılmıyor. 
   Peki bu açık nasıl kapatılıyor Hızlandırılmış eğitim ile diyorlar. Ama siz buna inanmayın. Çünkü çoğu okulda öğretim yılının sonuna gelindiğinde hala bitmemiş pek çok konu kalıyor... 
   Biz de öğrenciliğimizde tatilin her türlüsü için bayram ederdik. Hiç hoşumuza gitmese bile aşı günlerini sırf tatil var diye dört gözle beklerdik. Ama son yıllarda ekstra tatillerin suyu çıkartıldı. Hafiften kar serpiştirse, öğrenciler tatil beklentisi içerisine giriyorlar... 
   Her şey iyi güzel de yıl sonu gelip karnelerde kırık olduğunda ya da sınav dönemi gelip çocuklar başarı gösteremediğinde kıyameti koparıyoruz. Hele hele Türkiye'deki eğitim standartı ile Batılı ülkeleri kıyasladığımızda, eğitimin kalitesi yerlerde sürünüyor diye veryansın ediyoruz. Oysa gerek ders saati gerekse gün sayısı açısından bir araştırmaya yöneldiğinizde karşınıza şok edici rakamlar çıkıyor. 
   Eğitimde kaliteyi sorgularken, okulların ekstradan her tatil edilişinde sevindiğimizi de sakın unutmayalım. Haydi öncekiler neyse de, daha çok çalışmamız gerekir diye iktidara gelen ve bunu her vesile ile dile getiren bir hükümetin tatil müjdesi vermesini anlayabilmiş değilim.. 
   
   ODTÜ'den dünyaya yayın    Genç Bakış, yarın ODTÜ'de. Konuğumuz da Devlet Bakanı Kürşat Tüzmen. Ekonomideki ve özellikle ihracattaki olağanüstü iyileşmeyi konuşacağız. Tüzmen ODTÜ mezunu ve yıllar sonra okuduğu sıralara bakan olarak dönüyor. Saddam'ı en son görenlerden birisi de o. Ticaret anlaşması imzaladı diye tefe koyanlar sonra gidip kendileri kuyruğa girdiler. Batı'nın çifte standartını ve son gelişmeleri yine kendisinden dinleyeceğiz. 
   ODTÜ'deki canlı yayın, yayın dönemine yeni başlayan ODTÜ internet TV tarafından yarın tüm dünyaya izletilecek. İnternetten www.odtu.edu.tr ya da www.metu.edu.tr adresine girildiğinde sadece Genç Bakış değil arşivdeki farklı yayınlar da izlenebilecek. Televizyon yayıncılığına farklı bir bakış açısı kazandırmak ve kaliteyi öne çıkartmak için başlatılan bu girişimi canı gönülden destekliyoruz. Umarız diğer üniversitelerimizden de benzeri girişimler gelir... 
   
      
   
   
</TEXT>
</DOC>
