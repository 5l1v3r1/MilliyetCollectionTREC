<DOC>
<DOCNO> 193060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/soneko38.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Yüksek enflasyon oranları, tarihin arşivine kaldırılacak 
</HEADLINE>
<TEXT>

     Ekonomiden sorumlu Devlet Bakanı Ali Babacan, yüksek enflasyon oranlarının, tarihin arşivine kaldırılacağını söyledi. 
     Eki ayı enflasyon verilerinin, 1970'li yıllardan buyana elde edilen en düşük enflasyon oranları olduğunu vurgulayan Bakan Babacan, Ekim ayı fiyat artışları konusunda A.A muhabirine yaptığı açıklamada, şunları söyledi 
     ''Ekim ayı enflasyon oranlarıyla Türkiye yeni bir rekorla daha tanışmış oldu. TEFE'de yıllık 16.1 ve TÜFE'de yıllık 20.8 oranları, 1970'lerden buyana elde edilen en düşük enflasyon oranlarıdır. Türkiye bu tür rekorlara artık alışık olmalıdır. Başta enflasyon olmak üzere makroekonomik hedefleri tutturmaktaki kararlılığımız sonuçlarını vermektedir.'' 
     
     ''2004 VE 2005 HEDEFLERİ DE TUTTURULACAKTIR....'' 
     Bu yıl sonu için hedefledikleri yüzde 20 enflasyon oranının, hedefler doğrultusunda gerçekleşeceğinin şimdiden belli olduğunu bildiren Babacan, şöyle devam etti 
     ''2004 yılı için yüzde 12 ve 2005 yılı itibarıyla tek haneli enflasyon hedefleri de tutturulacaktır. 
     Ekonomik programımızın en önemli ayağını enflasyonla mücadele oluşturmaktadır. Bu mücadelede büyük bir başarı elde ettiğimiz, hatta rekor seviyede düşüşler gerçekleştirdiğimiz, Ekim ayı enflasyon oranlarıyla bir kez daha görülmüştür. 
     İnanıyorum ki, enflasyon artık hafızalardan silinecek ve yüksek enflasyon oranları tarihin arşivine kaldırılacaktır.'' 
     
</TEXT>
</DOC>
