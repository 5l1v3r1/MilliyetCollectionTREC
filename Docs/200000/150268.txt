<DOC>
<DOCNO> 150268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sonspo38.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Halterde rekor üstüne rekor... Aylin birinci, Emine ikinci... 
</HEADLINE>
<TEXT>

     Yunanistan'ın Loutraki kentinde yapılan 16. Avrupa Bayanlar Halter Şampiyonası'nda, 58 kiloda mücadele eden Aylin Daşdelen, silkmede 123, toplamda da 220 kiloluk dereceleriyle iki Avrupa rekoru kırarak, iki altın madalya kazandı. 
     Aylin Daşdelen, silkmedeki ilk hakkında 117.5 kilo, ikinci hakkında 120 kiloluk ağırlıkları kaldırdı. Üçüncü hakkında 123 kilo ile Avrupa rekoru deneyen Daşdelen, bunda başarılı oldu ve altın madalyaya ulaştı. 
     Koparma müsabakasında 97.5 kiloluk derecesi bulunan Aylin Daşdelen, silkmedeki derecesi IWF Uluslararası Halter Federasyonu kuralları gereği 122.5 kilo olarak değerlendirildiği için, toplamda da 220 kiloya ulaştı. Bu dereceyle bir Avrupa rekoru daha kıran Daşdelen, ikinci altın madalyasını kazandı. 
     Bu sıklette yer alan diğer Türk sporcusu Emine Bilgin ise silkmedeki ilk hakkında 115 kiloyu kaldırmayı başardı. İkinci ve üçüncü hakkında ise 117.5 kiloluk ağırlığı kaldıramayan Bilgin, yarışmayı 115 kilo ile tamamladı ve gümüş madalyanın sahibi oldu. 
     Koparmada 97.5 kiloluk derecesi bulunan Emine Bilgin, toplamda da 212.5 kiloya ulaşarak gümüş madalya kazandı. 
     Böylece bayanlar 58 kiloda Türk sporculardan Aylin Daşdelen şampiyonayı 2 altın, 1 gümüş, Emine Bilgin ise 1 altın, 2 gümüş madalyayla tamamladı. Daşdelen ve Bilgin'e madalyalarını Gençlik ve Spor Genel Müdürü Mehmet Atalay taktı. 
     Bu sıklette İngiltere'den Michaela Breeze silkmede 112.5 kiloluk derecesiyle, toplamda da 202.5 kilo ile iki bronz madalya kazandı. 
     





</TEXT>
</DOC>
