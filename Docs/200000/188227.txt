<DOC>
<DOCNO> 188227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/siyaset/siy01.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan AKP'nin gizli gündemi yok 
</HEADLINE>
<TEXT>

   AKP Kongresi'nde yeniden genel başkan seçilen Erdoğan, "Elbette her insan gibi mukaddeslerimiz var. Ancak siyaseti de bu değerler üzerinden yapmıyoruz" dedi 
      ABDULLAH KARAKUŞ, GÜNSELİ ÖNAL Ankara 

   
   Başbakan Recep Tayyip Erdoğan, AKP 1. Olağan Büyük Kongresi'nde yaptığı konuşmada, AKP'nin gizli bir gündemi ve amacı olmadığını belirtti. Erdoğan, "Amacımız ve niyetimiz bellidir. Bu amaç, milletimizi hak ettiği özgürlüğe ve refaha kavuşturmaktır. Elbette her insan gibi mukaddeslerimiz var. Ancak siyaseti de bu değerler üzerinden yapmıyoruz. Her inanca, kültüre ve kimliğe eşit yakınlıktayız" dedi. AKP kongresi dün ASKİ Spor Salonu'nda gerçekleştirildi. 1464 delegenin 1358'i kongrede genel başkanlık için oy kullandı. Erdoğan katılanların hepsinin oyunu alırken, kendisi dahil 106 delege oy kullanmadı. 
   
   Bunalım çıkaramazlar 
   1 saat 40 dakikalık bir konuşma yapan Erdoğan, milleti anlama güçlüğü çekenlerin AKP'yi de yanlış anladığını ve niyetlerini sorguladığını söyledi. Erdoğan, 44 sayfasını okuduğu konuşmasında şu görüşleri dile getirdi 
   Yolsuzluk ve usulsüzlüklerini örtbas etmek için, rejim bunalımı çıkarma oyunu oynayanlar var. Bu zevksiz oyunların son kullanma tarihi geçmiştir. Kimse rejim üzerine tartışma çıkarmaya girişmesin. İşini iyi yapamayan siyasetçi rejim bekçiliği yapmaya, milletin verdiği emaneti istismar eden bürokrat milliyetçilik kisvesine bürünmeye, yolsuzluk yapan işadamı devletin temel nitelikleri üzerinde polemik üretmeye kalkışmasın. Siyasi akıl adına milletin taleplerini görmezden gelme veya istismar ederek radikalleşme devri AKP iktidarıyla son buldu. Ben h l aynı rüyayı görmeye devam ediyorum. Cumhuriyetçilik ve demokratlar arasında çelişki yok. Türkiye siyasetinde yepyeni bir sayfa açıldı. Hepimizin rüyası gerçek oldu. Artık yarınlara küheylan gibi koşuyoruz. Atatürk'ün milletimizin önüne koyduğu muassır medeniyet seviyesinin üstüne çıkma hedefine yürürken, o değerler bizim en sağlam dayanağımız olacaktır. Gerilimi tırmandırmadık. Polemiklere kapılmadık. Asla partizanlık yapmadık. Bizi anlama güçlüğü çekenlere kapılarımızı kapatmadık. Bugün değilse yarın anlaşılacağız. Elitlerin başaramadığını, aziz milletimiz bir Anadolu hareketi oluşturarak başardı. Partimiz, muhafazak r düşünceyle siyaset pratikleri arasında güçlü bağlantı noktaları kurarak, Türkiye'nin önüne yepyeni bir siyasi perspektif sunmuştur. Etnik, dini ve bölgesel milliyetçilikler siyasetteki kırmızı çizgilerimizdir. Türkiye'nin demokratikleşmisine hizmet edecek çabalarımız "niyet okuyucular" tarafından engellenmeye çalışılıyor. 
   
   ANALİZ    Başbakan'a 'dikensiz gül bahçesi'    ABDULLAH KARAKUŞ 

   Başbakan Erdoğan, Merkez Karar ve Yönetim Kurulu MKYK listesinin yarısında değişikliğe giderken, muhalefet ve Milli Görüş kökenli isimleri liste dışı bıraktı. Erdoğan, muhalif kanattan Bursa Milletvekili Ertuğrul Yalçınbayır ve Ankara Milletvekili Ersönmez Yarbay ile Milli Görüş kökenli Remzi Çetin, Mehmet Özyol, Özkan Öksüz gibi isimlere yeni listede yer vermedi. 50 kişilik MKYK'dan 24 ismi değiştiren Erdoğan, bakanlardan Ali Coşkun, Hilmi Güler, Vecdi Gönül ve Osman Pepe'yi listeden çıkardı, yerlerine Cemil Çiçek ve Beşir Atalay'ı koydu. Abdullah Gül, Abdüllatif Şener, Abdülkadir Aksu ve Ali Babacan yerlerini korudu. Kadın üye sayısı 6'dan 10'a yükseldi. Türbanlı kuruculardan Ayşe Böhürler, Sema Ramazanoğlu ve Serap Yaşar'ın MKYK üyelikleri sürerken, kadın milletvekilleri Nimet Çubukçu ve Nükhet Hotar da kurula girdi. Listede bulunan milletvekili Hüseyin Tanrıverdi'nin, Bülent Arınç'ın kontenjanı olduğu öğrenildi. 
   
   AKP KONGRE NOTLARI    Harem-selamlık uygulanmadı    Kongrede erkeklerle kadınlar beraber oturdu. Davetli Cumhurbaşkanı Sezer ile SP Genel Başkanı Necmettin Erbakan kongreye katılmadı. 48 ülkenin yabancı misyon temsilcilerinin katıldığı kongreye Kazakistan Cumhurbaşkanı Nursultan Nazarbayev, Almanya Başbakanı Gerhard Schröder, İtalya Başbakanı Silvio Berlusconi, Suriye Başbakanı Muhammed Naji Al Otri mesaj gönderdi. Erdoğan, yurtdışından gelen misafirlerine ve büyükelçilere Başbakanlık konutunda öğle yemeği verdi. Salona beyaz zemin üzerine Atatürk'ün, mavi zemin üzerine de Erdoğan'ın posteri asıldı. İki posterin arasında Türk bayrağı yer aldı. Başbakanlık'tan Erdoğan'ın sabah Anıtkabir'i ziyaret edeceği bildirilmesine rağmen, Anıtkabir'e Genel Başkan Yardımcısı Necati Çetinkaya gitti. Bağımsız Ağrı Milletvekili Cemal Kaya AKP'ye katıldı. 'Milletin hakkına UZAN'an eller kırılsın' yazılı pankart açıldı. Delegeler manyetik kartlarla içeriye girdi. Dağıtılan kumanyalarda Cola Turka yer aldı. Erdoğan'ın konuşmasının ardından elektriklerin sık sık kesilmesi ve jeneratörün sadece salonun iç kesimindeki sistemi yedeklemesi nedeniyle, bilgisayar sistemi kullanan gazeteciler zorlandı. Kongreyi, 400 dolayında yerli ve yabancı gazeteci izledi. 
   
   Mumcu'yla langırt oynadı 
   Başbakan Recep Tayyip Erdoğan, AKP kongresinde yeniden genel başkanlığa seçilmesinin ardından, eşi Emine Erdoğan, Kültür ve Turizm Bakanı Erkan Mumcu ve eşi Işın Mumcu ile Sincan'daki "Harikalar Diyarı" parkına gitti. Erdoğan, daha sonra Sincan Gençlik Merkezi'ne geçerek merkezin spor tesisinde Erkan Mumcu ile langırt ve masa tenisi oynadı. 
   
   
</TEXT>
</DOC>
