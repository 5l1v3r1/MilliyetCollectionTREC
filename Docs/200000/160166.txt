<DOC>
<DOCNO> 160166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sondun22.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'ı karıştıran dar ve kısa pardösüler Türkiye'den mi geldi 
</HEADLINE>
<TEXT>

     İran'da kadınların giymesi yasaklanan dar ve kısa pardösülerin Türkiye'den getirildiği iddia edildi. 
     Tosee gazetesinin bugünkü haberine göre, Terzi Esnafı Derneği Başkanı Muzaffer Çemenruyi, bu pardösülerin kalitesine bakıldığında, Türk kumaşından olduğunun anlaşıldığını, bunun da pardösülerin Türkiye'den getirildiğini gösterdiğini savundu. 
     Çemenruyi, üç ya da dört yırtmaçlı pardösülerin başkent Tahran'ın Afseriye ve Muşuriye semtlerinde Afganlar tarafından gizlice üretildiğini, dikkat çeken elbiselerin çoğunlukla Türkiye'den olmak üzere kaçak olarak İran'a sokulduğunu söyledi. 
     Kısa ve vücut hatlarını belli eden pardösülerin toplanması için bir hafta süre kaldığını söyleyen Çemenruyi, bu süre dolduktan sonra yasak konulan pardösüleri üretenler ve satanlarla mücadele edeceklerini belirtti. 
     İran'da ahlak polisi, kadınların vücuda yapışan, dar, vücut hatlarını belli eden ve kısa olan pardösüleri fazlasıyla tercih etmesi nedeniyle, bu pardösülerin üretimini ve satışını yasaklamıştı. Bu pardösülerin toplanması için ilgili taraflara bir ay süre verilmiş, üreticilerin ve satıcıların verilen sürede bu talimatı yerine getirmezlerse mahkemeye çıkarılacağı açıklanmıştı. 
     Yasak kararından sonra Besicler gönüllü milisler Tahran'ın batısındaki Gülistan semtinde bu tip pardösüleri satan mağazalara saldırmış, kavga çıkarmış ve pardösüleri yırtmıştı. 

     
</TEXT>
</DOC>
