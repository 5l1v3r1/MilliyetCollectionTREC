<DOC>
<DOCNO> 156959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/ekonomi/eko01.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’nin en pahalı takımı 
</HEADLINE>
<TEXT>

Ali Koç’un kaleci, Mustafa Koç’un sağ açık oynadığı Koç Karması, TSYD Karması karşısında 8-5 skorla yenildi 
     EYLEM TÜRK 

     Türkiye’nin en pahalı takımı önceki gün sahaya çıktı. Koç Holding Yönetim Kurulu Başkanı Mustafa Koç, CEO Bülend Özaydınlı, Bilgi Grubu Başkanı Ali Koç ve Gıda ve Perakendecilik Grubu Başkanı Hasan Yılmaz’ın de yer aldığı Koç Karması ile TSYD Karması arasında oynanan maç kıran kırana geçti. 
     Koç Topluluğu’nun 15’inci Spor Şenliği kapsamında düzenlenen karşılaşmadan önce Koç karması, Hasan Yılmaz’ın teknik direktörlüğünde bir de antreman yaptı. TSYD karmasının 8 - 5 kazandığı maçı bayan hakem Lale Orta yönetti. 
     Ford Otosan tesislerinde düzenlenen maçta, Onur Belge, Ali İsmet Ural, Yalçın Türk, Haldun Domaç, Rıdvan Dilmen, Levent Kalkan, Altan Tanrıkulu, Levent Tüzemen, Melih Gümüşbıçak ve Cüneyt Tanman’dan oluşan TSYD karmasının karşısına Koç karması Mustafa Koç sağ açık , Hasan Yılmaz, Ali Y. Koç kaleci , Tamer Haşimoğlu, Semih Genç, Çağatay Baydar, Osman Günaydın, Metin Yılmaz, Fikret Öztürk, Görgün Özdemir ve Hasan Egeli’den oluşan kadrosu ile çıktı. 
     
     Yenildik ama ezilmedik’ 
     Maçtan sonra Koç karmasının kaptanlığını yapan Hasan Yılmaz, "Yenildik ama ezilmedik" derken, bu tip karşılaşmaların devam etmesini istediklerini belirtti. 
     Yaklaşık beş hafta sürecek olan 15. Koç Topluluğu Spor Şenliği’nin kapanış ve kupa töreni ise 8 Haziran’da gerçekleştirilecek. 
     Geleneksel olarak 15 yıldır düzenlenen Koç Topluluğu Spor Şenliği, 3 Mayıs Cumartesi günü Rahmi M. Koç müzesinde, Koç Holding Yönetim Kurulu Başkanı Mustafa V. Koç ve Şeref Başkanı Rahmi M. Koç’un da katıldığı bir törenle başlamıştı. 52 şirketten, 118 branşta, yaklaşık 1600 sporcunun katıldığı şenlikte, pek çok değişik etkinlik de gerçekleştiriliyor. 
     

</TEXT>
</DOC>
