<DOC>
<DOCNO> 183456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sontur11.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu kadını yemeği çöpe atmamak için yiyor ve şişmanlıyor 
</HEADLINE>
<TEXT>

     Erciyes Üniversitesi Atatürk Sağlık Yüksekokulu Beslenme ve Diyetetik Bölüm Başkanı Yrd. Doç. Dr. Nurten Budak, Anadolu kadınının ''israf etmemek için şişmanladığını'' söyledi. 
     Yrd. Doç. Dr.Budak, Türk toplumunda, özellikle kadınlar arasında şişmanlığın gittikçe artan bir sağlık sorunu olmaya başladığını belirtti. 
     Şişmanlığın erkeklere oranla kadınlarda daha fazla görülmesinin, yaşam tarzına özgü bir takım nedenlerden kaynaklandığına işaret eden Yrd. Doç. Dr.Budak, şöyle devam etti 
     ''Bunun başında sık doğumlar geliyor. Gebelik döneminde alınan kilolar, ne yazık ki doğum sonrası verilemiyor. Halbuki anne adayının normal bir gebelik döneminde en fazla 12 kilo alması gerekiyor. Bir diğer önemli neden ise tüketecek kişi sayısından fazla yemeğin hazırlanmasıdır. Anadolu kadını, fazla pişirdiği için tüketilemeyen ya da aile bireylerinin tabaklarında yarım kalan yemekleri dökülmemesi için kendisi yiyor. Gereğinden fazla yemek tükettiği için de bunlar vücutta yağ olarak depolanıyor.'' Yetişkinler için 4 öğün beslenme önerdiklerini belirten Yrd. Doç. Dr. Budak, şu bilgileri verdi 
     ''Sabah, öğle ve akşam yemekleri ana öğün olarak yerini koruyor. Buna ek olarak bir de ara öğün öneriyoruz. Ancak, günlük alınması gereken enerji 4 eşit parçaya bölünerek alınmalıdır. Sabah kahvaltısı yapmayıp, öğle öğününde çok yemek doğru bir beslenme şekli değildir. Ancak, bizler geleneklerimizden kaynaklanan nedenlerden dolayı akşamları çok yemek tüketiyoruz. Tüm aile bireylerinin birarada olduğu bu öğünde, günlük öğünün neredeyse dörtte üçü kadar yemek tüketiliyor. Bu da sağlıksız bir yeme davranışıdır.'' 
     
     GÜNLER DE ŞİŞMANLATIYOR 
     Kadınların bir diğer önemli şişmanlık nedenleri arasında günler olduğuna dikkati çeken Yrd. Doç. Dr.Budak, şunları anlattı 
     ''Kadınlar için önemli bir sosyal aktivite olan günler sırasında enerji, yağ ve karbonhidrat bakımından zengin besinler tüketiliyor. Bunların başında da hamur işleri geliyor. Bazen bir günde 2 gezmeye giden ve olabildiğince çok hamur işi tüketen kadınlar, buna karşın hareketsiz bir yaşam sürdürüyorlar. Bu da önemli bir şişmanlık nedeni olarak karşımıza çıkıyor.'' Yrd. Doç. Dr. Budak, şişmanlık nedenlerinin ortadan kaldırılması için anne adaylarının gebelik döneminde en fazla 12 kilo almalarını, günlerde mümkün olduğunca az hamurlu gıda yenilmesini, tüketilebilecek kadar yemek pişirilmesini ve gerektiği kadar yenmesini önerdi. 
     Yrd. Doç. Dr.Budak, özellikle ev kadınlarının yürüyüş, egzersiz gibi kendilerine uygun olan fiziksel aktiviteleri ihmal etmemeleri gerektiğini belirtti. 
     
</TEXT>
</DOC>
