<DOC>
<DOCNO> 163528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sonspo33.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Ortega'yı takasta kullanmayacak... 
</HEADLINE>
<TEXT>

     Fenerbahçe Kulübü Asbaşkanı Mahmut Uslu, FIFA'lık oldukları Ariel Ortega'yı takasta kullanmayı düşünmediklerini açıkladı. 
     Uslu, kulüp binasında yaptığı açıklamada, Ortega konusunda FIFA'nın vereceği kararın kendileri lehine olacağını belirterek, ''FIFA'da biz haklı çıkacağız. Ortega'ya karşılık yeni bir futbolcu takası gündemimizde hiç olmadı ve olmayacak'' dedi. 
     Ortega'ya bonservis bedeli olarak milyon dolarlar verdiklerini anlatan Mahmut Uslu, 500 bin dolara kiralık oynayan futbolcularla Arjantinli futbolcuyu takas yapmayı kesinlikle düşünmediklerini söyledi. 
     Kulübün resmi internet sitesinde bu konuyla ilgili yapılan açıklamada ise şöyle denildi 
     ''Basınımızda Ortega'ya karşılık Palermo'nun alınacağına dair haberler yazılmaktadır. Ortega bonservis bedeli 6 milyon dolar olan bir oyuncumuzdur. Palermo ise istenildiğinde kiralık olarak alınabilecek bir oyuncu statüsündedir. Bu şekilde 2 oyuncunun takas yapılmasının yanlış olacağı açıktır. Fenerbahçe olarak, bugüne kadar Martin Palermo ile hiç bir şekilde ilgilenmedik ve ilgilenmeyeceğiz.'' 
     
     RÜŞTÜ'NÜN BARCELONA'YA TRANSFERİ 
     Mahmut Uslu, FC Barcelona ile ön protokol yapan Rüştü Reçber'in resmi sözleşme imzalayamaması durumunda milli kaleciye önerdikleri teklifin geçerli olacağını söyledi. 
     Rüştü'nün resmi imzayı atana kadar kendilerinin oyuncusu olduğunu ifade eden Uslu, ''FC Barcelona ile anlaşamadığı takdirde Rüştü'nün yeri Fenerbahçe kalesidir. Kulübümüz Rüştü'ye Türkiye şartlarının çok üstünde bir teklif sunmuştur'' dedi. 
     Bu arada basın mensuplarıyla sohbet eden başkan Aziz Yıldırım, 30 Haziran Pazartesi'nden önce imza olmayacağını, bu tarihten sonra imzaları tek tek attıracaklarını söyledi. Yıldırım, transfer edecekleri oyuncuların haberlerini ve resimlerini ilk kez resmi internet sitesinde yayınlayacaklarını kaydetti. 
     Fenerbahçe hakkında yalan haber yapanlara karşı kesin tavır alacaklarını ifade eden Aziz Yıldırım, 1-2 ay içinde Fenrebahçe TV'yi kuracaklarını da sözlerine ekledi. 
     
</TEXT>
</DOC>
