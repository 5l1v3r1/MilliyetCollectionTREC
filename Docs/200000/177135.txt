<DOC>
<DOCNO> 177135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/yazar/altan.html </URL>
<DATE> 2003/08/21/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Son 24 saatte neler oldu yahu 
</HEADLINE>
<TEXT>

   
   Eğer olup bitenlere takvimsel bir gözlükle bakarsak, her yeni yüzyıl, kendi özel depremi ve kanlı tayfunuyla arz-ı endam ediyor yeryüzünün çeşitli kıtalarında yaşamakta olanlara. 
   19. yüzyılın başı, Fransız İhtilali'nin kar, bora, fırtınası ve Napoleon savaşlarıyla, hallaç pamuğuna çevirdi Avrupa'yı. 
   Osmanlı İmparatorluğu ise, Kabakçı Mustafa ayaklanması, III. Selim'in öldürülmesi, Mora başkaldırısı, 140 bin kişilik yeniçeri ordusunun kanlı bir biçimde ortadan kaldırılmasıyla yemeden içmeden kesilerek yatağa düşmüş gibiydi. 
   Ya 20. yüzyılın başı 
   Türkiye'de II. Abdülhamit'in devrilmesi, I. Dünya Savaşı'nın başlaması, Lenin ihtilali, Osmanlı'nın Almanya ile birlikte yenilgisi ve kaybedilen 4 milyonu aşkın kilometrekare üstünde 34 devletin birden kurulması vs... 
   
   21. yüzyılın başı da, öncelikle Ortadoğu'ya indirmeye başladı yıldırımlarını... 
   Türkiye, yeni yüzyılın da gazabından nasibini alacak mı, almayacak mı 
   Genç kuşaklar daha somut yaşayıp görecekler bunu. 
   
   Avrupa Birliği'nin gençleri ise, kendi kişisel iradelerini aşan yeni bir çağ depremiyle tayfununun - bir oranda - gazabı dışındalar artık. 
   Bunun nedeni, Türkiye gibi sınırları dibinde belalı kazanların kaynadığı bir bölgenin, bir hayli uzağında yaşamakta olmaları değil. 
   2. Dünya Savaşı sırasında, Türkiye'de kimsenin burnu bile kanamamışken onlar da milyon milyon öldüler. 
   Onlar ölürken de, büyük paralar kazandı silahçılar. 
   
   Şimdiyse modern teknolojinin getirdiği yeni denklemler silah ve ordu üstünlüğüne dayalı eski model bir yapılanmayı ve onun sağladığı türden karlarla, avanta ve egemenlikleri aşarak, Avrupa Birliği ve Avrupa Birliği vatandaşlığı dönemini başlattı. 
   Türkiye ise yine bir hayli dışında kaldı, teknolojik, çağdaş ve toplumsal değişimlerin... 
   
   Bu tür konular azbuz yazılıp incelenmedi bizde de... 
   Ancak ne Hazine'den geçinmeli oligarşik bir egemenliğin beylik şablonları aşılabildi, ne de Soğuk Savaş dönemlerinin koşullanmaları... 
   Şimdi de Başkan Bush, Ankara'ya bastırıyor Irak'a en az 10 bin asker göndermemiz için... 
   
   Dikkat ederseniz bizde, içeride olup biten acılı olaylarla, dışarıda olup biten acılı olaylara karşı gösterilen ilgi, eşdeğer yoğunlukta değildir. 
   Bingöl depreminde resmi yatakhane binasının çökmesi sonucu ezilip ölen 50'yi aşkın ilkokul çocuğu ile Aşkale'deki özel madende grizu patlaması sonucu meydana gelen göçüklerde ölüp giden işçiler üstünde, yeterli bir ilgi yoğunlaştı mı 
   Ya trafik kazalarında ölenler, ya hastane kapılarında sürünenler... 
   Oldum bittim ülkenin içindeki felaketler, rezaletler, akıl almaz sorumsuzluklar, yamukluklar, aksaklıklar çarçabuk pas geçilir... 
   Ve sürekli dışarıdaki kanlı dramlar üstünde yaratılır genel bir odaklanma... 
   
   Olduğundan daha fazla görünme, olduğundan daha çağdaş görünme, olduğundan daha zengin, olduğundan daha güçlü görünme... 
   Tam bir Şark hastalığı... 
   Sonra da, "İnsani Gelişme Raporu"nda açıklandığı gibi, 175 ülke arasında 96. sıraya düşme. 
   Ve hayal kurma, acaba Cumhuriyet'in 100. yıldönümünde, Uruguay'ın düzeyine erişebilir miyiz, diye. Çünkü Uruguay 40 sırada. Yani bizim düzeyimizden 56 basamak daha yukarıda... 
   Evet, evet Irak'ta hastane temelleri, okul temelleri atacağız. Ekonomik kalkınma merkezleri kuracağız. Yani bir gidersek kalkındırıvereceğiz Irak'ı... 
   
   Tıpkı Polonya gibi, Türkiye'ye de yılda en az 20 milyar dolarlık global sermaye yatırımları başlayıncaya dek biz olaylara karşı önlemlerimizi almak ve olayları yönlendirme etkisine sahip olma yerine olaylar bizi yönlendirecek... Buna olası bir İstanbul depremi de, dahil tabii... 
   Yine de enseyi karartmayın. Bu mahut Şark hastalığı er geç aşılacaktır. Dileriz, büyük bedeller ödenmeden aşılır... 
   
      
   
</TEXT>
</DOC>
