<DOC>
<DOCNO> 189006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sondun29.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan'da muhalefet gösteriler düzenliyor, çatışma çıktı... 
</HEADLINE>
<TEXT>

     Azerbaycan'da muhalefet partileri, dün yapılan Cumhurbaşkanlığı seçimlerini protesto etmek amacıyla Azadlık Meydanı ve Sahil Parkı'nı kapsayan büyük bir alanda izinsiz gösteri yapmaya başladı. Polisle çatışmaya giren göstericilerden biri yaşamını yitirdi, çok sayıda yaralı var. 
     Göstericilerin gruplar halinde Azadlık Meydanı'na girmesini engellemeye çalışan polis, havaya ateş açarak kalabalığı dağıtmaya çalışıyor. 
     Çevredeki devlet dairelerine ait araçlar göstericiler tarafından tahrip edilirken, polis, İçişleri Bakanlığı'na bağlı birlikler ve çevik kuvvetlerden oluşan ek güvenlik güçlerinin bölgeye sevkıyatı devam ediyor. 
     Sahil ile Türkiye Büyükelçiliği binası arasında kalan geniş alanda gruplar halinde toplanan binlerce gösterici ile polis arasındaki gerginlik giderek tırmanırken, güvenlik güçlerinin göstericileri dağıtmaya başlaması bekleniyor. 
     
     KENT MERKEZİNDE YAYILIYOR 

     Muhalefet partilerinin, dün yapılan Cumhurbaşkanlığı seçimlerini protesto amacıyla Azadlık Meydanı ve Sahil Parkı'nda yapılan gösterisi başkentin içlerine doğru yayılıyor. 
     Binlerce gösterici, kendilerini dağıtmak isteyen güvenlik güçlerinin çabalarını sonuçsuz bırakarak, Bakü'nün merkezindeki Targovi Caddesi'ne kadar ilerledi. 
     Göstericileri dağıtmak isteyen güvenlik güçlerine, takviye birliklerin katılması bekleniyor. 
     Bakü'deki gösterinin kent merkezine doğru yayılması, halk tarafından tedirginlikle karşılanıyor. 

     
</TEXT>
</DOC>
