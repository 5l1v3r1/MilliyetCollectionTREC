<DOC>
<DOCNO> 162103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sontur27.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'ı protesto eden gençlerin emniyet kayıtları kabarık 
</HEADLINE>
<TEXT>

     ''Yoksulluğun Azaltılması Konferansı''nda Başbakan Recep Tayyip Erdoğan'ın konuşması sırasında protesto gösterisinde bulundukları için salon dışına çıkartılan Mehtap Yurtluk ve Ali Ergin Demirhan'ın polis kayıtları kabarık çıktı. 
     İstanbul Emniyet Müdürlüğü'nden alınan bilgiye göre, Ankara Keçiören nüfusuna kayıtlı Mehtap Yurtluk 25 İstanbul Üniversitesi Hukuk Fakültesi, Malatya Hekimhan nüfusuna kayıtlı Ali Ergin Demirhan 21 ise halen İstanbul Teknik Üniversitesi'nde eğitim görüyor. 
     Emniyet kayıtlarına ilk kez 9 Aralık 2000 tarihinde Taksim Meydanı'nda gerçekleştirilen ''F'' tipi cezaevlerini protesto ve ''ölüm orucu'' eylemlerine destek gösterisinde gözaltına alınmasıyla giren Yurtluk, Güvenlik Şube Müdürlüğü Toplumsal Olaylar Bürosu'ndaki işlemleri tamamlanarak ertesi gün sevk edildiği Beyoğlu Cumhuriyet Savcılığı'ndan serbest kaldı. 
     Yine aynı amaçla 14 Ocak 2001 tarihinde Bakırköy Cumhuriyet Meydanı'nda gerçekleştirilen eylem nedeniyle aynı büroya bağlı görevlilerce gözaltına alınarak ertesi gün savcılıktan serbest kalan Yurtluk, 8 Ağustos 2001 tarihinde de Bakırköy Özgürlük Meydanı'nda İsrail'i protesto amacıyla düzenlenen gösteriye katıldığı gerekçesiyle gözaltına alındı ve 1 gün sonra Bakırköy Cumhuriyet Savcılığı'nca serbest bırakıldı. 
     ABD'nin Afganistan'a yönelik muhtemel operasyonunu protesto amacıyla 29 Eylül 2001 tarihinde Bakırköy Özgürlük Meydanı'nda gerçekleştirilen gösteriye katıldığı gerekçesiyle yine Güvenlik Şube Müdürlüğü Toplumsal Olaylar Bürosu ekiplerince gözaltına alınan ve ertesi gün savcılıktan serbest bırakılan Yurtluk, 22 Aralık 2001 tarihinde de Galatasaray PTT'si önünde ''F'' tipi cezaevlerini protesto amacıyla kart atma eylemine katıldığı için Beyoğlu İlçe Emniyet Müdürlüğü ekiplerince yakalandı ve 1 gün sonra Beyoğlu Cumhuriyet Savcılığı'ndan serbest kaldı. 
     Yurtluk son olarak, 29 Mart 2003 tarihinde ABD'nin Irak'a müdahalesini protesto amacıyla Beyoğlu İstiklal Caddesi'nde düzenlenen gösteriye katıldığı gerekçesiyle Güvenlik Şube Müdürlüğü Toplumsal Olaylar Bürosu ekiplerince gözaltına alındı ve aynı gün şubeden serbest bırakıldı. 
     
     BENZER EYLEMLER 
     İlk kez 12 Mart 2000 tarihinde Gazi olaylarının yıldönümü nedeniyle düzenlenen gösteriye katıldığı için Güvenlik Şube Müdürlüğü Toplumsal Olaylar Bürosu'nca gözaltına alınan Ali Ergin Demirhan da, savcılığa sevkine gerek görülmeyerek şubeden serbest bırakıldı. 
     IMF ve özelleştirmeyi protesto amacıyla 22 Mayıs 2000 tarihinde Beyoğlu'nda düzenlenen gösteriye katılması nedeniyle İlçe Emniyet Müdürlüğü'ne bağlı ekiplerce gözaltına alınan ve ertesi gün savcılıkça serbest bırakılan Demirhan, 11 Eylül 2000 tarihinde de ABD'nin İstanbul Başkonsolosluğu önünde IMF'yi protesto amacıyla düzenlenen gösteriye katıldığı için Güvenlik Şube Müdürlüğü Öğrenci Faaliyetleri Bürosu ekiplerince gözaltına alındı ve ertesi gün Beyoğlu Cumhuriyet Savcılığı'ndan serbest kaldı. 
     Taksim Meydanı'nda 9 Aralık 2000 tarihinde de Taksim Meydanı'nda gerçekleştirilen ''F'' tipi cezaevlerini protesto ve ''ölüm orucu'' eylemlerine destek gösterisine katıldığı gerekçesiyle Güvenlik Şube Müdürlüğü Toplumsal Olaylar Bürosu ekiplerince yakalanan Ali Ergin Demirhan, bu kez İstanbul DGM Cumhuriyet Savcılığı'nca serbest bırakıldı. 
     Aynı amaçla 14 Ocak 2001'de Bakırköy Cumhuriyet Meydanı'nda yapılan eylem nedeniyle Güvenlik Şube Müdürlüğü ekiplerince yakalanan ve ertesi gün savcılıktan serbest bırakılan Demirhan, 25 Eylül 2001 tarihinde de İTÜ Maçka Yerleşkesi'nde öğrenci harçları ve eğitime katkı payı protestosuna katıldığı gerekçesiyle Şişli İlçe Emniyet Müdürlüğü ekiplerince gözaltına alındı ve savcılıktan serbest kaldı. 
     İstanbul Üniversitesi Beyazıt Yerleşkesi'nin önünde AB uyum yasalarını protesto amacıyla 6 Şubat 2002 tarihinde düzenlenen gösteriye katıldığı gerekçesiyle Eminönü İlçe Emniyet Müdürlüğü ekiplerince gözaltına alınan ve ertesi gün İstanbul Cumhuriyet Savcılığı'nca serbest bırakılan Demirhan, son olarak 29 Mart 2003 tarihinde Beyoğlu İstiklal Caddesi'nde ABD'nin Irak'a müdahalesini protesto amacıyla düzenlenen gösteride gözaltına alınmasının ardından emniyetten serbest kaldı. 
     
</TEXT>
</DOC>
