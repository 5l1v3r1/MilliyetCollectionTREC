<DOC>
<DOCNO> 175891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sondun21.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da DHKP-C üyesi hakkında dava açıldı.. 
</HEADLINE>
<TEXT>

     Almanya'nın Karlsruhe kentinde bulunan Federal Başsavcılık, Şahhaydar D. 34 adlı, terör örgütü DHKP-C üyesi zanlı hakkında Düsseldorf Eyalet Yüksek Mahkemesi'nde dava açtı. 
     Başsavcılık tarafından yapılan açıklamada, Şahhaydar D.'nin terörist bir örgüte üye olmak suçundan yargılanacağı, 1997 yılının Ocak ayından 1999 yılının Şubat ayına kadar terör örgütü DHKP-C'nin elebaşılarından biri olarak faaliyet göstermekle suçlandığı bildirildi. 
     Şahhaydar D.'nin, terör örgütünün dağıldığı 1999 yılının Şubat ayına kadar ''Bielefeld kenti ve çevresi sorumlusu'' olarak faaliyet gösterdiğinin ve bu arada Türk kuruluşlarına karşı düzenlenen saldırılarla örgütten ayrılmak isteyen kişilerin cezalandırılmaları olaylarından haberdar olduğunun bilindiği kaydedildi. 
     Açıklamada ayrıca, terör örgütü DHKP-C'nin Almanya'da 1998 yılının Ağustos ayında İçişleri Bakanlığı tarafından yasaklandığı hatırlatıldı. 
     
</TEXT>
</DOC>
