<DOC>
<DOCNO> 179167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/soneko02.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakımsız dişler, ülke ekonomisini zarara uğratıyor.. 
</HEADLINE>
<TEXT>

     Yapılan bir araştırma, Konya'da, 30-34 yaş grubu insanların diş tedavisine en az toplam 2 trilyon 121 milyar lira, 12-13 yaş grubundaki çocuklar için ise 1 trilyon 102 milyar lira harcandığını ortaya koydu. 
     Selçuk Üniversitesi SÜ Fen-Edebiyat Fakültesi İstatistik Bölümü Öğretim Üyesi Yrd. Doç. Dr. Aşır Genç, diş ve diş eti hastalıklarının dünya üzerinde en fazla rastlanan rahatsızlıklar olduğunu bildirdi. 
     Türkiye'de de oldukça yaygın olarak görülen bu hastalıkların sağlığa etkilerinin yanı sıra tedavi malzemelerinin ithal edilmesi nedeniyle ekonomiyi de büyük zarara uğrattığını belirten Genç, ''Bu düşünceyle SÜ Diş Hekimliği Fakültesi Öğretim Görevlisi Dr. Cenk Altınöz ile birlikte diş hekimliği uygulamasının belli yaş grupları üzerindeki olası maliyetlerinin hesaplanması için araştırma yaptık'' dedi. 
     Genç, araştırma kapsamındaki tedavi masraflarında, Temmuz-Aralık 2002 tarihleri arasında geçerli olan Türk Diş Hekimleri Birliği'nin fiyatlarını esas aldıklarını ifade ederek, Türkiye'de yapılan araştırmalarda, 12-13 yaş grubu çocukların yüzde 83'ünün, 30-34 yaş grubundaki yetişkinlerin ise yüzde 97'sinin ağzında en az bir çürük diş olduğunun tespit edildiğini kaydetti. 
     Kendi yaptıkları araştırmada da bu oranları ve 2000 yılı nüfus sayımı rakamlarını baz aldıklarını dile getiren Genç, Konya'da 12-13 yaş grubuna giren 91 bin 641 çocuğun yaklaşık 76 bininin, 30-34 yaş grubundaki 157 bin 252 yetişkinin ise 152 bin 4'ünün ağzında en az bir çürüğün olduğunu kabul ettiklerinde ortaya çok ciddi maliyetlerin çıktığını bildirdi. 
     En ucuz tedaviler arasında yer alan yerel flor uygulamasının 14 milyon 500 bin lira olduğunu anımsatan Genç, şöyle devam etti 
     ''Bu durumda, Konya ilinde sadece söz konusu uygulama için 12-13 yaş grubundaki çocukların bir dişi için harcadığı para toplam 1 trilyon 102 milyar lirayı bulabiliyor. Aynı tedavi için 30-34 yaşları arasındaki yetişkinlerin dişleri ise toplam 2 trilyon 211 milyar lira harcamaya neden oluyor. Pahalı hekimlik uygulamaları arasında yer alan ve dolgu ile 2 röntgen filmi harcanan bir kanal tedavisi için ise ortalama 118 milyon 800 bin lira harcanıyor. Bunun da maliyeti 12-13 yaş grubu çocuklarda toplam 9 trilyon 28 milyar, 30-34 yaşındaki yetişkinlerde ise 18 trilyon 121 milyar liraya ulaşıyor.'' Genç, sadece Konya'da, bir dişin, belli yaş gruplarında ortaya çıkardığı maliyetin bile oldukça fazla olduğunu belirterek, ''Bu araştırma Türkiye genelinde tüm yaş gruplarına uygulandığında inanılmaz rakamlar karşımıza çıkacaktır'' dedi. 
     Tedavi için kullanılan sarf malzemelerin tamamına yakınının yurt dışından ithal edilmesi nedeniyle çürük dişlerin ülke ekonomisini büyük zarara uğrattığını ifade eden Genç, ''Rutin yapılabilecek diş hekimi muayeneleri, diş fırçası, diş macunu ve diğer temizleme malzemelerinin bilinçli ve düzenli kullanılması ile bu fatura azaltılabilir'' diye konuştu. 
     Genç, diş fırçalama alışkanlığının çocuklara küçük yaşta kazandırılmasıyla ulusal ekonomiye büyük oranda katkı sağlanabileceğini belirterek, hem diş sağlığının, hem de ekonomik kalkınmanın kitlesel diş sağlığı eğitimleri ile gerçekleşebileceğini sözlerine ekledi. 
     
</TEXT>
</DOC>
