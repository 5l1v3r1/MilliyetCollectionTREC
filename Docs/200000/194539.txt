<DOC>
<DOCNO> 194539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sondun14.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en iyi 100'ünde yer alan 11 Türk oteli... 
</HEADLINE>
<TEXT>

     Almanya'nın Frankfurt kentinde, dünyanın en iyi 100 oteli arasında gösterilen Türkiye'deki 11 otel ödüllendirildi. 
     Almanya'nın en büyük turizm şirketlerinden Thomas Cook tarafından düzenlenen ''Premiere Reisesommer 2004'' adlı turizm fuarında, dünyanın en iyi 100 oteli arasında gösterilen Türkiye'deki 11 otele ödül verildi. 
     Dünya çapında 13 ülkede yaklaşık 76 bin otel yatağı pazarlayan Thomas Cook şirketi tarafından ödüllendirilen Türk otelleri, Xanadu Resort, Bodrum Resort, Club Alibey Belek, Gloria Golf Resort, Hilside Beach Club, Motel Meli, Hotel Defne Star, Hotel Paradise Side, Hotel Perissia, Lyka World Village Residance ve Melas Resort oldu. 
     Ödül töreninde hazır bulunan Frankfurt Tanıtma Ataşesi Hüsnü Gümüş, Thomas Cook tarafından her yıl Kasım ayında acentaları ve tur operatörleri için düzenlenen ve yaklaşık 10 bin kişinin katıldığı fuarda, gelecek sezona ilişkin trendlerin ortaya çıktığını söyledi. Gümüş, şöyle dedi 
     ''Türkiye'de Thomas Cook'un birlikte çalıştığı tesisleri bünyesinde toplayan Diana Travel'in, Kültür ve Turizm Bakanlığı tarafından da desteklenen 200 metrekarelik bir standla katıldığı bu etkinlik sırasında, 2004 yılının Türkiye açısından başarılı bir turizm yılı olacağı, burada bulunan Türk ve yabancı turizmcilerin ortak görüşü olarak ifade edilmiştir.'' 
     
</TEXT>
</DOC>
