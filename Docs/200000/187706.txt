<DOC>
<DOCNO> 187706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/yazar/guclu.html </URL>
<DATE> 2003/10/10/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Sınav sistemi değişmeye değişsin de... 
</HEADLINE>
<TEXT>

   
   Milli Eğitim Bakanlığı kafaları karıştırmaya devam ediyor. YÖK konusu yetmemiş gibi şimdi bir de üniversiteye giriş sistemi nedeni ile akademik çevrelerde huzursuzluk yarattılar. 
   Aslında YÖK yasası gibi üniversiteye giriş sisteminin değiştirilmesini de istemeyen yok gibi. Ama hükümet hangi konuya el atsa bir anda ortalık karışıyor. Suç, bu konuda çok beceriksizce davranan iktidarda mı, yoksa bugüne kadar istenilen değişiklikler AKP'den geliyor diye öküzün altında buzağı arayanlarda mı Aslında her iki taraf da masum değil. Hem haklılar hem de haksızlar. 
   Önce hükümet tarafını ele alalım 
   Hangi konuyu ele alsalar hukuk duvarına çarpıyorlar. Neredeyse yaptıkları her üç yasadan birisi mahkemelerden geri dönüyor. Bu özensizlikten acilen kurtulmaları gerekiyor. 
   Diğer en önemli hataları ise en haklı oldukları konularda bile kendilerini haksız duruma düşürecek bir beceriye sahip olmaları. Öyle bir performans sergilediler ki bugüne kadar YÖK'e karşı çıkanların neredeyse hepsi YÖK savunucusu oldu. Şimdi aynı hatayı üniversite sınav sistemini değiştirirken yapıyorlar. Zamanlama ve yol haritası öylesine yanlış ki yine hukuk duvarına toslayıp, değişiklik isteyenleri yine karşılarına alırlarsa hiç şaşırmam. 
   Yapılacak yeni düzenleme, üç kişiyi memnun ederken beş kişi mutsuz etmemeli. Ama sanki yeni düzenlemeyi meslek liseliler alkışlarken, anadolu liseleri, fen liseleri ve kolejler tepki ile karşılayacaklar. Şimdiden bunun sinyalleri geliyor. 
   Ayrıca puan ağırlıklarının değişmesi de çalışma programlarını altüst edeceğe benziyor. Bu da öğrenciler tarafından hiç hoş karşılanmıyor. 
   Madalyonun öteki yüzüne gelince. YÖK gibi Üniversitelerarası Kurul ve rektörler de yüz binlerce öğrencinin mağduriyetini görmezlikten gelmeye devam ediyorlar. Meslek liseleri boşalmış, öğrenci kalitesi düşmüş umurlarında değil. Oysa biraz olsun önlerinin açılması ile meslek liseleri daha iyi noktalara gelebilir. Ama bir türlü bunu görmek istemiyorlar. 
   İmam hatip lisesi bitiren ilahiyat fakültesine gidebiliyor. Ama anadolu iletişim meslek lisesini bitiren, iletişim fakültesine giremiyor. Böyle saçmalık olmaz. Olmamalı da. Ama yıllardır bu yanlış devam ediyor. 
   Ufak bir düzenleme ile bu sorun çözülebilecek iken şimdi çok daha büyük bir düzenlemeye gidilip, herkesin her yere girdiği bir sisteme dönülür ise bunun sorumlusu sadece iktidar değil, YÖK ve Üniversitelerarası Kurul da olacaktır. Çünkü yanlışta ısrar ediyorlar. 
   Bu arada Tıpta Uzmanlık Sınavı TUS'un da değişeceği yönündeki söylenti doktorlar arasında heyecan yarattı. Biz hazırlıklarımızı mevcut sisteme göre yapıyoruz. Yeni bir değişiklik tüm çalışmalarımızı boşa çıkartır diyorlar. 
   Aslında her iki konuda da aceleye getirilmeden bir değişiklik gerçekleştirilmeli ve yeni sistem gelecek yıldan itibaren uygulamaya konulmalıdır. Yoksa çok sancılı bir süreç sonrasında sakat doğum olacaktır. 
   Özetin özeti İktidar 10 ay zaman kaybettikten sonra şimdi gün ve saat hesabı yapıyor. YÖK yasası gibi üniversiteye giriş sistemi de tarafların ve ilgili kurumların görüşü alınmadan değiştirilmemelidir. 
   
      
   
</TEXT>
</DOC>
