<DOC>
<DOCNO> 183259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/guncel/gun05.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolsuzluk davasına 'asker' yasağı geldi 
</HEADLINE>
<TEXT>

   Askeri Mahkeme, eski Deniz Kuvvetleri Komutanı Oramiral Erdil'in de adının karıştığı yolsuzluk davasına oybirliğiyle "yayın yasağı" koydu 
   NEZİH GÜROL İstanbul 

   
   Kuzey Deniz Saha Komutanlığı'ndaki bazı ihalelere fesat karıştırıldığı iddiasıyla ilgili 76 sanığın askeri mahkemede yargılandığı davaya "oybirliği" ile yayın yasağı getirildi. 
   Kuzey Deniz Saha Komutanlığı'nda 1999 - 2002 arasında yapılan 345 ihalenin ele alındığı Kuzey Deniz Saha Komutanlığı Askeri Mahkemesi'ndeki davada, 16'sı tutuklu 76 sanık yargılanıyor. Askeri başsavcılığın hazırladığı iddianamede, sanıkların, 3 ile 71 yıl arasında değişen ağır hapis cezalarına çarptırılmaları isteniyor. Davanın dünkü duruşmasında, sanık avukatlarının "davaya yayın yasağı konulması" ve "mahkemenin görevsizlik kararı vermesi" talepleri ele alındı. 
   "Delillerin yeterince toplanmadığı" gerekçesiyle "görevsizlik kararı" istemini reddeden heyet, "yargılamaya ilişkin hususların her türlü iletişim araçlarıyla yayımlanmasını" ise oybirliğiyle yasakladı. Deniz Kuvvetleri'ni sarsan ve eski Deniz Kuvvetleri Komutanı Oramiral İlhami Erdil'in de adının karıştığı yolsuzluk iddialarıyla ilgili gelişmeler, yayın yasağı kararından önce basına şöyle yansımıştı 
   
   Ciddi şupheler 
   Deniz Kuvvetleri Komutanı olan Oramiral Özden Örnek, Kuzey Deniz Saha Komutanı olduğu dönemde, "bazı subayların malvarlıklarında hızlı artış olduğu ve yolsuzluk yapıldığı" iddiaları üzerine başlattığı idari soruşturmada ciddi şüpheler ortaya çıkınca "adli soruşturma" emri verdi. 
   İki yıllık soruşturmada, "askeri yetkililer ile firma sahipleri arasında komisyon pazarlıkları yapıldığı ve subayların yakınlarına kurdurdukları şirketlerle askeriyeye iş yaparak yolsuzluklara karıştıkları" iddialarına ulaşıldı. 
   1999 - 2002 arasındaki ihalelerle ilgili Kuzey Deniz Saha İkmal Destek Komutanlığı ve İstanbul Boğaz Komutanlığı Satın Alma Komisyonu'nda görev yapan askeri ve sivil personelin ifadeleri alındı. Yolsuzlukların, Deniz İkmal Grup Komutanı Albay Bahri Mısırlı ile emekli astsubay Osman Özdemir'in yakın çevrelerine kurdurdukları şirketler etrafında döndüğü iddiaları, resmi belgelere yansıdı. 
   Mısırlı ve Özdemir'le birlikte ihale komisyonlarında görev yapan 6 kişi daha tutuklanarak Askeri Cezaevi'ne konuldu. İhalelere katılan yaklaşık 80 firmanın 200'e yakın yetkilisi de gözaltında sorgulandı. Askeri Mahkeme tarafından tutuklanan 30 işadamı Bayrampasa Cezaevi'ne gönderildi. Dava kapsamında halen cezaevinde 16 tutuklu sanık bulunuyor. 
   
   Yasağın gerekçesi    Mahkeme Heyeti, basına yayın yasağını, yayınların suçsuz kişilerin suçlu olarak anlaşılması ve gerçek suçluların kurtarılması tehlikesine yol açabileceği gerekçesiyle koydu. Mahkeme heyetiyle aynı görüşü paylaşmayan Askeri Savcı Üsteğmen Öner Şentepe ise, basın organlarının kişi haklarını gözeterek, kişileri zorlamayacak nitelikte yayınlar yapacağı inancında olduğunu belirtti. Şentepe, ancak kararı da mahkemenin takdirine bıraktığını kaydetti. 
   
</TEXT>
</DOC>
