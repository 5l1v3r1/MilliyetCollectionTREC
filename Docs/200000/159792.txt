<DOC>
<DOCNO> 159792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sontur10.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay Başkanı'nın küreselleşme mesajı... 
</HEADLINE>
<TEXT>

     Genelkurmay Başkanı Orgeneral Hilmi Özkök, ''Tehditlerden ve krizlerden arındırılmış bir dünya isteniyorsa, bunun ancak uluslararası refah farklılıklarının optimize edilmesi ve tüm ulusların barış içinde yaşaması için gerekli altyapının oluşturulmasıyla mümkün olacağını'' belirtti. 
     Orgeneral Özkök, Harp Akademileri Komutanlığı'nda düzenlenen ''Küreselleşme ve Uluslararası Güvenlik Sempozyumu''na bir mesaj gönderdi. 
     Genelkurmay Başkanlığı Stratejik Araştırma ve Eğitim Merkezi SAREM Başkanı Tuğgeneral Reşat Ödün tarafından okunan mesajında, 2. Dünya Savaşı'nın ardından başlayan ve 45 yıl boyunca uluslararası ilişkileri önemli ölçüde etkileyen soğuk savaş döneminin 1991 yılında SSCB'nin dağılmasıyla sona ermesinin, tüm batı dünyasında güvenlik kaygıları bakımından rahatlamaya yol açtığını vurgulayan Orgeneral Özkök, ancak 1990'lı yıllar boyunca başta Ortadoğu, Balkanlar ve Kafkasya olmak üzere dünyanın çeşitli bölgelerinde meydana gelen krizlerin, soğuk savaşın ardından yaşanan rahatlamanın aceleci ve geçici olduğunu gösterdiğini bildirdi. 
     Orgeneral Özkök, ''Ortaya çıkan yeni tehditler ve kriz türleri, güvenlik algılanmalarının ve yapılanmalarının da yenilenmesini gerektirmiştir'' dedi. 
     
     ''DÜNYA DÜZENİ, YENİ TEHDİTLER BULMA YARIŞINA GİRDİ'' 
     ''Yıllarca tehdide alışmış ve ona yaslanmış dünya düzeninin, tehditsiz kalmanın şaşkınlığını kolay atlatamadığını ve yeni tehditler bulma yarışına girdiğinin de bir başka vaka olduğuna'' dikkati çeken Orgeneral Özkök, şunları kaydetti 
     ''Bu dönemde bilgi iletişimindeki baş döndürücü hızın da etkisiyle yükselişe geçen küreselleşme olgusu, bir taraftan insanların, malların, sermayenin ve teknolojinin neredeyse sınır tanımayan dolaşım kolaylığını, dolayısıyla insanlık tarihi boyunca hiçbir zaman tanık olmadığımız bir güç aktarımını yaratırken, diğer taraftan ortaya çıkan bu avantajların bazı devlet ve rejimler tarafından kabul edilemez bir bencillik ve bazı terör örgütleri ve uluslararası suç şebekeleri tarafından ise kötü niyetle kullanılması sonucunu beraberinde getirmiştir. 
     11 Eylül'de ABD'de de meydana gelen terör olayları ve devamında yaşanan gelişmeler, bireylere, toplumlara, devletlere ve uluslararası sisteme yönelik tehditleri, önceki dönemin kriterleriyle tanımlayabilme güçlüğünü bütün açıklığıyla ortaya sermiştir. Bu kapsamda yeni dönemin dinamiklerini algılamayı ve bu algılama çerçevesinde ülkelerimiz ve bütün insanlık için gerekli ve geçerli tedbirleri yeniden tanımlamayı amaçlayan bir süreçten hep birlikte geçmekteyiz.'' 
     
     ''GEÇİŞ DÖNEMİNİN KENDİSİNE ÖZGÜ KOŞULLARI...'' 
     Genelkurmay Başkanı Orgeneral Hilmi Özkök, ''bu geçiş döneminin kendisine özgü koşullarının, acı verici ve tahmin edilemeyecek krizlerin yaşanmasına yol açabileceği olasılığının uluslararası alanda göz ardı edilmemesi gereken önemli bir unsur olduğunu'' vurgulayarak, şöyle dedi 
     ''Tehditlerden ve krizlerinden arındırılmış bir dünya isteniyorsa, bu ancak uluslararası refah farklılıklarının optimize edilmesi ve tüm ulusların barış içinde yaşaması için gerekli altyapının oluşturulmasıyla mümkündür. 
     Öte yandan, uluslar arasındaki müzakere ortamının genişletilmesi ve adilleştirilmesi, başta BM olmak üzere uluslararası örgütlerin, devletlerin egemen eşitliklerine ve toprak bütünlüklerine tavrının korunması ve artırılması, başarının diğer 'olmazsa olmazı'dır.'' Sempozyumun, ''küreselleşme ve uluslararası güvenlik' konusunu hem farklı anlayışlar ve kültürler arası yaklaşımlar, hem de teori ve uygulama ilişkileri çerçevesinde irdelemek amacıyla planlandığına işaret eden Orgeneral Özkök, toplantının başarıyla icra edileceğine inandığını kaydetti. 
     
</TEXT>
</DOC>
