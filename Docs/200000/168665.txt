<DOC>
<DOCNO> 168665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/spor/ysenay.html </URL>
<DATE> 2003/07/11/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Hakan Şükür 
</HEADLINE>
<TEXT>

     Öyle ya, geçmiş yılların kralı ve Metin Oktay'dan sonra gördüğüm en büyük golcü adamı 30'lu yaşlarda futbolsuz bırakmak Galatasaray'a da, Türk Futbolu'nu yönetenlere de yakışır mıydı Hakan Şükür ayrıca ağzına içki sigara koymayan, fizik gücünü kazandığı zaman da rakip defansı dağıtan oyuncudur. Ceza sahasında vücut diliyle rakibi kilitleyen ve birçok umutsuz pozisyonu gol noktasına getiren düşünce özelliği de, az futbolcuda görülebilen bir "özel değer" dir, bu oyuncumuz adına... 
     Evet, Hakan geçmişte bir süre ayakları yerine çenesini konuşturmuştur Galatasaray'da... Ama onun gibi futbolda en görkemli noktalara sıçramış her büyük futbolcuda gizlenebilen bir "şöhret şaşkınlığı" dır Şükür'ün yaşadıkları... Ayrıca İtalya'da geçirdiği "boş yıllar" , Hakan'a büyük bir düşünce devresi yaşatmış ve Hakan "kendisiyle yüzleşme" adına çok önemli artılara kavuşmuştur bu uzun zamanda... Hakan'ın transferi Galatasaray için en büyük kazançtır bu yıl... Onu yaşlı bulanlar, Lefter'in jübile yapıp Atina'da yaşadığı günlerde Fenerbahçe'nin geçirdiği zorlu zamanlara dayanamayıp tam "kırk iki" yaşında Kadıköy'e koşup Sarı - Lacivertli takımı attığı gollerle şampiyon yaptığını hatırlamak zorundadırlar... Ve tıp biliminin dev adımlarla koştuğu bir dönemde "sporcu sağlığı" meselelerinde de büyük gelişmelerin yaşandığı şu zamanda sağlıklı ve inançlı bir sporcu için 30'lu yaşlar nedir ki... 
     Bizce Hakan Şükür formasını üstünden çıkarmamak için çok çalışmalı ve kendisinin dönüşüne dudak bükenleri utandırmalıdır.... Ayrıca kendisine kucak açan yönetim - camia ve ille de Fatih Terim'e olan menavi borçlarını ödemek adına çok özellikli çalışmalıdır Hakan Şükür... Benim Hakan Şükür ölçüm Ekim'deki hayati İngiltere maçında forma giyip giymemesi olacaktır... Yani çıkar aslanlar gibi gol veya gollerini atar, hatta attırırsa İngiltere'ye karşı, işte o geceden itibaren yine 5-6 yıl sürecek bir "Hakan fırtınası" başlar ki, bakın seyredin sonrasını siz. 
     

</TEXT>
</DOC>
