<DOC>
<DOCNO> 163955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sonspo12.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü'nde imza şov sürüyor 
</HEADLINE>
<TEXT>

     Dış transferde peş peşe yaptığı sözleşmelerle dikkati çeken Ankaragücü, iki gurbetçi oyuncuyu renklerine bağladı. 
     Sarı-lacivertliler, Beştepe Gökçe Tesisleri'nde düzenlenen törende, Almanya'nın Bayer Leverkusen takımından Huzeyfe Doğan ve Lübeck'ten Serkan Rinal ile sözleşme imzaladı. 
     Başkent ekibi, 22 yaşındaki orta saha oyuncusu Hüzeyfe Doğan ile 2, savunma oyuncusu Serkan Rinal ile 3 yıllık sözleşme yaptı. 
     Almanya 20 Yaşaltı Milli Takımı'nda da forma giyen Huzeyfe Doğan, Ankaragücü'ne gelmekten büyük mutluluk duyduğunu ifade ederken, gelecek sezon takımının UEFA Kupası'na katılmak için vereceği mücadelede elinden geleni yapacağını söyledi. 
     Serkan Rinal ise gelecek sezon ilk 5 için mücadele edecek başkent ekibine faydalı olacağına inandığını ifade etti. 
     Kulüp Başkan Yardımcı Mümtaz Karakaya da yeni bir yapılanma sürecine giren Ankaragücü'nün, tecrübeli yabancı ve genç futbolcuları kadrosuna katarak iddialı bir takım oluşturduğunu belirtti ve ''Huzeyfe'nin transferinde Gaziantepspor ile ortaya çıkan anlaşmazlığı, İstanbul'da, Futbol Federasyonu Başkanı Haluk Ulusoy ve Celal Doğan'ın da bulunduğu bir görüşmede tatlıya bağladık. Ankaragücü'nde oynamak isteyen Huzeyfe, bu dileğini gerçekleştirdi'' diye konuştu. 
     
</TEXT>
</DOC>
