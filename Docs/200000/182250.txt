<DOC>
<DOCNO> 182250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/yazar/sazak.html </URL>
<DATE> 2003/09/14/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İzmir dönüşüm sancısı çekiyor 
</HEADLINE>
<TEXT>

   İzmir, turizm ve kültürdeki ağırlıklı konumuna yeni vizyonlar ekleyerek üçüncü merkez olmanın arayışında 
   
   Körfez'deki koku kaybolmuş, 1960'lı yıllarda Kordon'da yaşanan olta balıkçılığına dönüş başlamış, Alsancak ile Konak arasındaki park genişliğindeki yollarda İzmir'in keyfini çıkarıyor insanlar. Kurtuluş Savaşı'nın simgesi hükümet konağı, Saat Kulesi ve cami birlikte aydınlatılmış. Trafiğe kapalı alanda, faytonlar çalışıyor, nargileci kuşak ile kafeleri dolduran, gecenin serinliğinde piyasa yapan 'özgür kız' profilli gençler, İzmir nostaljisini geleceğe taşıyor. 
   Aslında İzmir sanayisiyle, ekonomisi ve sosyal yaşamıyla geleceğini arıyor. 1970'li yıllardaki 'pırıltılı günlerine' dönüşün sancısını çekiyor. İzmir turizm ve kültürdeki ağırlıklı konumuna yeni vizyonlar ekleyerek eskisi gibi 'üçüncü merkez' olmanın arayışında. Ege'nin bütünündeki gelişmişliğe karşın, İzmir gücünü koruyamıyor. Siyasi iktidarlar üzerinde fazla etkin değil, başkent politikasında söz sahibi değil. Yatırımlarda hak ettiği önemi göremiyor. İstanbul ve Ankara bağlantılı çevre yolları tamamlanmamış. Göç aldığı için eskisi kadar yeşil değil. Betonlaşmış, gecekondularla kuşatılmış. 
   Büyükşehir Belediye Başkanı Ahmet Piriştina döneminde İzmir'i eski görkemine kavuşturmak için önemli adımlar atıldığı gözleniyor. Piriştina sevilen bir başkan. İzmir'de bir dönem daha seçilmeyi hak edecek işler yapmış. TIR'da dinlediklerimize gelince. Balçovalı bir grup 1970'li yıllarda dağıtılan arsalarının h l tapusunu alamadıkları gerekçesiyle Milliyet TIR'ına adeta baskın yaptılar. Ödedikleri paralarla Balçova'ya teleferik ve termal tesisi yapıldığı iddiasındalar ve 12 Eylül'den sonra gelen yönetimlerin hiçbirinin soruna çözüm bulamadıkları inancındalar. Üzerinden otoyol geçen şimdi de 2005 Üniversite Olimpiyat Oyunları Köyü yapılmakta olan arsaların tapularla birlikte imara açılıp, mağduriyetlerine son verilmesini bekliyorlar. 
   İzmir aynı zamanda bir emekli kenti, SSK ve Bağkur emeklileri 250 - 300 milyon lirayla geçinemediklerini söylerken AKP'den verilen sözlerin tutulmasını bekliyorlar. 
   Üniversite gençliği de gelecekten kaygılı. İşsizlik temel sorun. Yeni mezun bir İngilizce öğretmeni, Karşıkaya'da büfecilik yaptığını anlattı. 'Haydi kızlar okula kampanyası yapılıyor ama Doğu'da öğretmen nerede Öğretmen açığı niye karşılanmıyor ' diye sormakta haklıydı. Gençler, Irak'a asker gönderilmesine karşılar. TEMA'lı öğrenciler geldiler. 
   Doktor bir aile, AKP'nin Cumhuriyet değerleriyle uğraştığını anlattı. CHP'den Meclis'te etkili muhalefet bekleniyor. İzmir İl Başkanı Alaattin Yüksel, milletvekili Hakkı Ülkü ve yöneticiler de TIR'da vatandaşlarla buluştular. Genç Parti'de bir duraklama olduğu anlaşılıyor, 'İmarzedeler' Hazine bonolarına çözüm bekliyor. 2004 yerel seçimlerinde yarış CHP ile AKP arasında geçecek gibi görünüyor. 
   
      
   
</TEXT>
</DOC>
