<DOC>
<DOCNO> 192814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sondun12.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya TV'lerinde her 21 dakikada bir küfür... 
</HEADLINE>
<TEXT>

     İtalya'da yapılan bir araştırmanın sonucuna göre, İtalyan televizyonlarında her 21 dakikada bir küfür duyuluyor. 
     ''Eta Meta Research'' tarafından yapılan araştırma, günün her saatinde televizyon yayınlarında küfürlü konuşmalara rastlanabileceğini gösterdi. 
     Araştırma kuruluşunun 130 psikolog, reklamcı ve dilbilimci arasında yaptığı anketin sonuçlarına göre de, katılımcıların yüzde 73'ü televizyon yayınlarındaki bu durumdan şikayetçi. Bu katılımcılar, küfürlü bir üslup kullanılmasının, izlenme oranını yüksek tutma çabası olduğunu düşünüyor. 
     Katılımcıların yüzde 42'si, bu tarz konuşmalara daha çok ''gündemdeki konulara ilişkin tartışma programlarında'', yüzde 24'ü ise ''spor programlarında'' rastladığını belirtti. 
     Bu arada, Eta Meta Research'ın Başkanı Saro Trovato, televizyon programlarında küfür ve argo kullanmanın artmasının özellikle çocukların eğitimi açısından ciddi sorun teşkil ettiğini söyledi. 
     
</TEXT>
</DOC>
