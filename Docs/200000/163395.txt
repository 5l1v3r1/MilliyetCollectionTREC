<DOC>
<DOCNO> 163395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/spor/bnba.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
SPURS'UN CEBİ DOLU 
</HEADLINE>
<TEXT>

New Jersey’deki son maçta New Jersey Nets’i mağlup eden San Antonio 3 - 2 öne geçti, büyük avantaj elde etti. Spurs evindeki son iki maçtan birini kazanırsa şampiyon olacak 
     NBA’ye yakın plan METE AKTAŞ 

     NBA final serisinin 5. maçından önce Nets pivotu Dikembe Mutombo "Bu gece kazanacağız. Hatta San Antonio’da oynanacak maçlardan da birini kazanıp, New Jersey’de şampiyonluk turu atacağız" diye garanti veriyordu. 2.18’lik dev Kongolu pivot, bu sözleri inanarak mı söyledi yoksa Polyannacılık mı oynuyordu bilinmez ama, 5. maçı 93 - 83 alarak seride 3 - 2 öne geçen San Antonio evinde oynayacağı iki maçtan birini kazandığı takdirde şampiyon olacak. 
     
     Hep destek tam destek 
     4. maçta 28.9 şut isabeti ile oynayan Spurs, 5. maçta tamamen farklı bir görünüm sergiledi. Tim Duncan 29 sayı, 17 ribaund, 4 blok, 4 asist ile maçı yine domine ederken, bu kez bir önceki maçın aksine takım arkadaşlarından hücumda gerekli desteği buldu. Tony Parker yine düşük bir şut yüzdesi ile oynamasına rağmen 14 sayı üretti. Bir önceki maç 0 9 ile oynayan Malik Rose bu maçta 6 9 isabetle oynayıp 14 sayı 11’i 2. yarıda kaydetti. Emanuel Ginobili yine benchten gelip 26 dakikada 12 sayı 3 ribaund 2 top çalma ile oynadı. Speedy Claxton, Tony Parker’ın bocaladığı dönemde tıkanıklığı gideren oyuncu olurken, Dallas serisinin 6. maçında yıldızlaşan emektar Steve Kerr, bu maçta da 4. çeyrekte attığı kritik sayılarla galibiyette büyük rol oynadı. 
     
     Kidd yalnız kaldı 
     New Jersey ise belki de Nets formasıyla Continental Airlines Arena’da son kez sahaya çıkan Jason Kidd’in sırtına yüklenerek bu maçı almaya çalıştı. Kenyon Martin’in soğuk algınlığı nedeniyle bu maçta yokları oynaması ve Richard Jefferson’ın son çeyrek dışında etkisiz kalması, Kidd’in ekstra efor sarfetmesine neden oldu. All - Star guard, maçı 29 sayı ile tamamlamasına rağmen 4. çeyrekte yorgunluğuna yenik düştü ve sadece 3 sayı kaydedebildi. Spurs, ilk çeyreği 19 - 18 önde geçtikten sonra 2. çeyrekte yaklaşık 8 dakika bu seride çok etkili olan 3 - 2 alan savunmasını oynayarak, Nets’in hızını kesmeyi başardı. Savunmanın ortasına penetre etmeyip, istikrarsız dış atıcılarıyla sayılar bulmaya çalışan Nets, bunu beceremeyince, Spurs 14 - 4’lük bir seri yakaladı ve devreyi 42 - 34 önde bitirdi. 3. çeyrekte Nets 14 sayı kaydeden Kidd ile maçtan kopmamayı başardı, ancak Spurs, Duncan’ın 9 sayısıyla yakaladığı 12 - 3’lük seri ile son çeyreğe 66 - 57 önde girdi. Son çeyrekte 11 sayı üreten R. Jefferson dışında Nets’de skora katkıda bulunan olmadı. 
     
     NE DEDİN, NE DEDİN 
     "Elimden gelen herşeyi yaptım. En yüksek seviyede mücadele etmeye çalıştım ve bu yüzden bu gece varımı yoğumu sahada bıraktığımı bilmenin verdiği huzur ile rahat bir uyku çekeceğim. Eğer, bu maçım New Jersey’deki son maçım olduysa, iyi bir maç çıkardığım için mutluyum." Jason Kidd’in bu sözleri Nets yöneticilerinin Kidd’i takımda tutmak için yazın bayağı ter dökecekleri manasına geliyor. 
     
     NOTLAR 
     Maçtan önce bomba ihbarı alan polis, Continental Airlines Arena’da geniş emniyet önlemleri alırken, salonun açık otoparkında çıkan ve neden çıktığı henüz belirlenemeyen yangın sonucunda 10 araç hasar gördü. 
     David Robinson, 2 blok ile kariyerindeki play-off blok sayısını 310’a çıkarttı ve tüm zamanlarda en çok blok yapan 3. oyuncu oldu. 
     Nielsen Medya Araştırma Firması’nın raporuna göre bu yılki final serisinin televizyon reytingleri bir önceki yıla göre 38 azalma göstermiş. Aynı rapora göre 6.3’lük reyting oranı, 1982’den beri elde edilen en düşük oran. 
     New Jersey 5. maça, NBA’den özel izin alarak 1970’li yıllarda ABA’de kullandığı formaları giyerek çıktı. 
     New Jersey için iki kötü haber 1 - NBA Finalleri 2 - 3 - 2’lik formata geçtiğinden beri hiçbir deplasman takımı 6 ve 7. maçı kazanamamış. 2 - Son 22 NBA finaline baktığımızda 5. maçı kazanan tarafın 16 defa şampiyon olduğunu görüyoruz. 
     Detroit Pistons’ın gelecek haftaki NBA Draftı’nda 2. sırada seçmesine kesin gözüyle bakılan 18 yaşındaki Yugoslav pivot Darko Milicic tribündeydi. 
     
     Sayılarla 5. maç 
     48.7 Şut isabet yüzdesi. Serinin 4. maçında 28.9 şut isabeti ile oynayarak NBA finallerinde son 48 yılın en düşük rakamına ulaşan San Antonio, bu kez 48.7 şut isabeti ile oynadı. 
     35-16 Spurs’ün 5. maçı kazanmasındaki en önemli etkenlerden biri bechinden aldığı verimdi. Antonio benchi 5. maçta 93 sayının 35’ine imza atarken, Nets benchi skora ancak 16 sayılık katkıda bulunabildi. 
     27 Galibiyetin mimarlarından Steve Kerr, dün gece kariyerinin 27. final maçına çıktı. 
     8 Nets forveti Kenyon Martin için 5. maçın kabus gibi geçmesine neden olanlardan biri de yaptığı 8 top kaybıydı. 
     4 San Antonio 5. maçı kazanarak NBA finalleri tarihinde deplasmanda oynanan 5. maçı kazanarak seride 3 - 2 öne geçen sadece 4. takım oldu. 
     

</TEXT>
</DOC>
