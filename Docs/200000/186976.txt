<DOC>
<DOCNO> 186976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sondun05.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de yangın 5 çocuk öldü... 
</HEADLINE>
<TEXT>

     ABD'nin Mississippi eyaletine bağlı Yazoo kentinde tek katlı bir evde çıkan yangın sonucunda, anneleri gece kulübüne gittiği için evde tek başlarına kalan 6 küçük çocuktan 5'inin öldüğü bildirildi. 
     Ölen çocukların yaşlarının 1,5 ile 10 arasında değiştiğini belirten yetkililer, çocuklarını evde tek başlarına bırakarak gece kulübüne giden iki annenin, ölüme sebebiyet vermek suçundan tutuklandığını kaydettiler. 
     Yangında 9 yaşındaki bir çocuğun alevlerden kurtulmak için pencereyi yumruklaması sayesinde bir komşuları tarafından görülerek kurtarıldığını ifade eden yetkililer, yangının çıkış sebebinin henüz bilinmediğini belirttiler. 
     Polis Şefi Mike Wallace, çocuklarını evde tek başına bırakarak gece kulübüne giden anneler Clare Bell ile Eugenia Bell hakkında, ihmalkarlık ve ölüme sebebiyet vermek suçlarından 5, ağır çocuk ihmali suçundan ise bir suçlama yöneltilerek mahkemeye sevk edildiklerini bildirdi. 
     
</TEXT>
</DOC>
