<DOC>
<DOCNO> 169174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sontur21.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapıkule'den son 24 saatte 3 bin 287 gurbetçi aracı giriş yaptı... 
</HEADLINE>
<TEXT>

     Kapıkule ve İpsala Sınır kapılarından, son 24 saatte, çoğunluğu yurtdışında çalışan Türk işçilerine ait 3 bin 287 aracın Türkiye'ye giriş yaptığı bildirildi. 
     Kapıkule Sınır Kapısı yetkililerinden aldığı bilgiye göre, Kapıkule Sınır Kapısı'ndan Türkiye'ye giriş yapan gurbetçiler İsviçre, Hollanda ve Belçika'da çalışan işçilerden oluşuyor. 
     Yetkililer, bu haftaki girişlerde Almanya'dan gelenlerin sayısının az olduğunu ifade ederken, Kapıkule'den son 24 saat içinde çoğunluğu gurbetçilere ait 1378 otomobilin giriş yaptığını belirttiler. 
     
     İPSALA 
     Gurbetçilerin yoğun olarak giriş yaptığı İpsala Sınır Kapısı'nda ise gümrük işlemlerinde bir sıkıntı yaşanmadığını belirten yetkililer, şu bilgileri verdi 
     ''Gümrük sahasının modernize edilmesiyle gurbetçiler rahat ve hızlı bir şekilde Türkiye'ye giriş yapmaya başladılar. Geçmiş yıllarda gümrük sahasındaki konvoylar artık olmuyor. İpsala Sınır Kapısı'ndan son 24 saat içinde yurda 1909 otomobille 8 bin 195 yolcu giriş yaptı. Girişler artarak devam ediyor. Memur ve bilgisayar takviyesi yapıldığı için gümrük, muhafaza ve poliste sıkıntı yaşanmıyor.'' Bu arada, Pazarkule Sınır Kapısı'ndan ise gurbetçi girişi olmadığı bildirildi. 
     
</TEXT>
</DOC>
