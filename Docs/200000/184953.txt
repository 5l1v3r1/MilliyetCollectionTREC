<DOC>
<DOCNO> 184953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/yazar/zbirand.html </URL>
<DATE> 2003/09/27/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
YİĞİT'E DEVLET ÖNLEM ALMALI... 
</HEADLINE>
<TEXT>

   
   Yiğit birden bire bir sembol oldu. 
   HIV virüsü taşıyan bu talihsiz yavru okumayamacak mı 
   Gittiği okuldaki veliler de haklılar, Yiğit'in ailesi de. Dünya üzerinde milyonlarca insan HIV taşıyıcısı durumunda. Taşıyıcı olan bir insandan bu mikrobun bir başkasına geçmesi de son derece zor. Yiğit'ten yüksek miktarda kan alınıp başka birine verilmedikçe, mikrop geçmiyor. HIV seks yoluyla veya aynı iğne kullanılması dışında hiçbir tehlike yaratmıyor. Ancak, siz gelin de bunu ana babalara anlatın. 
   Yiğit olayı bir İLK, bir SEMBOL olduğundan dolayı, devletin bu konuya el koyması gerekiyor. Zorlamalarla çözüm bulmak imkansız. 
   Devlet, bundan böyle aynı durumla karşılaşacak çocuklarımızın, ne koşullarda eğitim alabileceklerini saptamalı ve daha da önemlisi geniş bir bilgilendirme kampanyasına girmeli. 
   Avrupa'da aynı durumdaki çocuklar kenara itilmiyorlar. Özel okullarda veya özel önlemlerin alındığı koşullarda eğitim görebiliyorlar. Yiğit'in ve diğer çocuklarında bigilendirilmesi gerekiyor. 
   Devlet gerçek devletliğini yönlendirici görevini şimdi göstermeli... 
   
   
   
   BİR YANLIŞI DÜZELTMELİYİM...    24.9.2003 Çarşamba günkü köşe yazımda, Manisa davasında mahkum olan polislerin hala 
   arandıklarını ve bir türlü "bulunup" hapse atılamadıklarını belirtmiştim. Bu bilgileri Dışişleri Bakanlığı yetkililerinden almıştım. 
   Adalet Bakanlığı ise tam aksini belirtti ve hangi polisin nerede yattığının listesini yolladı. 
   
   ADI SOYADI CEZAEVİ CEZA SÜRESİ ŞARTLI TAHLİYE Fevzi Aydoğdu Kayseri 110 Ay Ağır Hap. 12.12.2006 Halil Emir Kayseri 130 Ay Ağır Hap. 09.08.2007 Mehmet Emin Dal Kayseri 110 Ay Ağır Hap. 12.12.2006 Atilla Gürbüz Beypazarı 100 Ay Ağır Hap. 14.08.2006 Turgut Özcan Beypazarı 70 Ay Ağır Hap. 19.08.2005 Levent Özvez Manisa 120 Ay Ağır Hap. 07.04.2007 Engin Erdoğan Manisa 110 Ay Ağır Hap. 06.01.2007 Turgut Demirel Manisa 60 Ay Ağır Hap. 10.04.2005 Ramazan Kolak Elmalı 110 Ay Ağır Hap. 06.12.2006 Musa Geçer Sivas 100 Ay Ağır Hap. 15.08.2006 
   
   
   
   Bireysel Silahsızlanma Günü'nü hepbirlikte kutlayalım    Nazire Dedeman gencecik oğlu Umut'u 1993'ün 28 Eylül'ünde bir silahtan çıkan bir kurşunla kaybetti. Oğlunun adına kurduğu Umut Vakfı'yla o günden bu yana bireysel silahsızlanma için, barışçıl çözüm düşüncesinin yerleşmesi için çalışmalarını sürdürüyor. 
   1993'ten beri bireysel silahsizlanma, hukukun üstünlüğü ve barış konularında çalışmalar yürüten Umut Vakfi, 10. yılında etkinliklerini sürdürüyor. 
   Umut etmekten asla vazgeçmemek ve toplumda konuyla ilgili bilinç oluşturmak üzere her "28 Eylül Bireysel Silahsızlanma Günü"n de olduğu gibi bu yılda Sessiz Ayakkabıların Yürüyüşü ve geleneksel ödül törenleri ile etkinliklerini bu yılda sürdürecekler. 
   Sessiz Ayakkabıların Yürüyüşü bugün 13 00'te Taksim Gezi Park'ında yapılacak, ödül töreninde saat 14 00'te Lütfi Kırdar Kongre ve Sergi Sarayı'nda gerçekleşecek.Böylesine güzel bir amaç etrafında çalışmalarını sürdüren Umut Vakfı'nı bugünde yanlız bırakmayalım 
   
   
   
   ERGİN- BİLA DÜELLOSU    Türkiye'nin en ağırlıklı iki gazetesi olan Hürriyet ile Milliyet'in ağır topları Sedat Ergin ve Fikret Bila geçen hafta, karşılıklı adeta haber bombardımanı yaptılar. 
   Sedat ergin, "Bizden Saklananlar" dizisiyle, kimilerine ayrıntı gibi görünen oysa hem bizim gibi günlük olayları izleyenler, hem de tarihçiler için bir altın madeni gibiydi. Politikaları oluşturanların birbirleriyle ilişkileri, bu ilişkilerinde kullandıkları mantık yapısı ve konuşma dili, Türkiye'yi yönetenlerin bilgi ve görgü düzeyini göstermesi açısından çok ilginç ipuçlarıyla doluydu. 
   Kimi son derece derin ve düzeyli, kimi son derece yüzeysel ve sokak çocuğu yaklaşımlı. Bazıları beni hayal kırıklığına uğrattı, bazıları ise reyting'lerini yüksettiler. 
   Sedat, çok hoş bir dizi ile gözümüzü açtı. 
   Fikret Bila'da Milliyet'te adeta Sedat'ı tamamladı ve reddedilen tezkereyi açıkladı. Tezkere'nin reddedilmesinin ne kadar çaylaklık olduğu daha iyi anlaşıldı. O günlerde bende Tezkere'nin çıkmasından yana görüş açıklamıştım. Bugün, hem kaçan bir fırsata hayıflanıyorum, hem de karşılığında ödemeye hazırlandığımız faturanın ağırlığına bakıp "yazık oldu" diyorum. 
   Unutmayalım ki, eğer bugün Türkiye çok daha riskli bir ortamda ve daha ağır koşullarda asker yollamak istiyorsa, bunun altında hükümetin ve TSK'nın kendilerini ABD'ye affettirme çabası da yatmaktadır. 
   İşte iki gazetecinin bizlere öğrettikleri... 
   
   
   
   FATİH'E KIZANLAR...    Fatih Altaylı'nın bir mert yanı vardır ki, medya'da çok az rastlanır. Lafını dolandırmaz, aklından geçeni açıkça söyler. 
   Bundan dolayı da olmadık şimşekleri üstüne çeker. Ancak bakarsınız, görüşlerinde bir mantık dokusu vardır. Yaklaşımını paylaşır veya reddedebilirsiniz, ancak Fatih'i hiçbir zaman çıkarcılıkla suçlayamazsınız. 
   GS-FB maçındaki olayı, Fatih'ten de dinledim. Fatih'in yakınlarındakilerden de... Altaylı baştan sona haklı... Zaten insanlar da ona haklı olduğu için kızmıyorlar mı 
   
   
   
   İMARZEDELERE SÖZ VERDİM...    Geçen gün Ankara'da BDDK'nın önünden geçerken, etrafımı birden bire kızgın bir kalabalık aldı. 
   "M.Ali Birand, neden bizimle hiç ilgilenmiyorsunuz " diye bağırmaya başladılar. Ne olduğunu anlayamadım. 
   Son derece hırslı, son derece öfkeliydiler. Biraz yatıştıktan sonra İmarzede oldukları anlaşıldı. 
   "SATR TV'den başka kimse bizi dinlemiyor. Uzan'lar umurumuzda değil, hakkımızı arıyoruz" diyorlardı. 
   Dikkat ettim, gerçekten de bindirilmiş kıta değil, tüm birikimlerini kaptırmış ev kadınları ve emeklilerden oluşan vatandaşlardılar. 
   " Neden İmar Bankasına para yatırdınız Fazla faiz almak uğruna neden risk aldınız" diye soracak oldum. 
   Kendi yönlerinden mantıklı bir yanıt getirdiler 
   "Biz hazine kağıdı aldık. Çifte hesap varmış, biz ne bilelim. Devlet kağıdı aldık. Üstelik devlet bize, mevduata tam garanti verdiğini söylemişti. Şimdi suratımıza bile bakmıyor" 
   Bir yerde haklılar. 
   Devlet Banka'yı denetleyememiş, ancak sözler vermiş. Şimdi ise, "param yok, sözümü tutamayacağım" diyor. Olacak iş mi bu... 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
