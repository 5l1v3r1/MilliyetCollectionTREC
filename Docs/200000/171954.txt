<DOC>
<DOCNO> 171954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/soneko06.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyşehir Gölü'nde levrek sıkıntısı 4 fabrikayı kapattı... 
</HEADLINE>
<TEXT>

     Konya'nın Beyşehir İlçesi'nde bulunan ve Türkiye'nin en büyük tatlı su gölü olan Beyşehir Gölü'nde yaşanan levrek sıkıntısı, göle bağlı çalışan 4 fabrikada üretimin durmasına neden olurken, 10 fabrika ise kapasitelerini yüzde 10'un altına çekti. 
     Yıllardır verilen mücadeleye karşın devam eden bilinçsiz avlanma, geçen yıllarda 100 tonun üzerinde levreğin çıktığı Beyşehir Gölü'nde balık sıkıntısını gündeme getirdi. 
     Eskisi kadar balık çıkmaması nedeniyle geçen yıl sıkıntıya giren ihracatçı su ürünleri firmaları, bu yıl yasağın kalkmasından bu yana gölden yok denecek kadar az levrek alırken, kapasitelerini büyük oranlarda düşürmek zorunda kaldı. 
     Beyşehir Tarım İlçe Müdürü Osman Yıldırım, bu yıl Beyşehir Gölü'nde ava çıkan balıkçıların ağlarını dolduramadığını söyledi. 
     Ürettikleri filetoyu, iç piyasanın yanı sıra yurtdışına da ihraç eden fabrikaların, bu yıl levrek bulmakta zorlandıklarını ifade eden Yıldırım, bu nedenle göle bağlı olarak çalışan 14 fabrikanın oldukça zor günler geçirdiğini anlattı. 
     Bazı firmaların henüz sezonu bile açamadığını vurgulayan Yıldırım, şunları söyledi 
     ''Sezonu açan da zarar etti. 4 firma faaliyetini durdurmak zorunda kalırken, diğer fabrikalar ise kapasitelerini yüzde 10'a kadar düşürmek zorunda kaldı. Yurt dışı bağlantıları bile kopan bu tesisler, levrekteki sıkıntının sürmesi durumunda daha büyük sorunlarla karşılaşmanın endişesini taşıyor. Yaşanan bu sıkıntının en büyük nedeni tüm yasaklara ve uyarılara karşın bölgede yapılan bilinçsiz avlanma. Ayrıca, levrek göldeki aşırı otlanma nedeniyle de gölün tabanına inip, ağlara takılmamış olabilir.'' Yıldırım, göl çevresine kurulu balık işleme tesislerinin ilçeye önemli gelir ve istihdam sağladığını belirterek, ''Fabrikaların faaliyetlerini sürdürebilmesi, doğal olarak levrek potansiyeline bağlıdır. Bunun için de öncelikle bilinçsiz avlanma önlenmeli, daha sonra göldeki otlanma sorunu çözülerek, levrek ağlarla buluşturulmalıdır'' diye konuştu. 
     
</TEXT>
</DOC>
