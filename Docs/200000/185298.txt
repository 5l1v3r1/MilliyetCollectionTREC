<DOC>
<DOCNO> 185298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sondun32.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, WSJ'ye konuştu ''Irak'a 10 bin asker gönderebiliriz'' 
</HEADLINE>
<TEXT>

     Amerikan finans çevrelerinin gazetesi Wall Street Journal WSJ , Dışişleri Bakanı ve Başbakan Yardımcısı Abdullah Gül'ün, yazı işleri heyetiyle New York'ta yaptığı toplantıda, ''Türkiye'nin Irak'a 10 bin asker gönderebileceğini söylediğini'' yazdı. 
     ''Dostlarımız Türkler'' başlığıyla imzasız bir makale yayımlayan gazete, ''Gül'ün verdiği haberin kendilerinde sürpriz etkisi yarattığını'' belirterek, ''Türk birliklerinin, Bağdat'ın kuzeyinde bulunan ve Tikrit'i kuşatan bölgeye gönderileceklerini'' savundu. 
     Makalede, ''Sünni üçgeni'' adı verilen bu bölgenin, koalisyon güçlerine karşı en fazla direnişin görüldüğü bölge olduğu kaydedildi. Gazete, ''Türkiye'nin böylece Irak'ın imarına büyük katkıda bulunmayı taahhüt ettiğinin'' altını çizdi. 
     
     BM VE TBMM KARARI 

     Makalede, ''Türkiye'nin de, asker yollamadan önce BM Güvenlik Konseyi'nden bir karar çıkmasını beklemeyi tercih eden ülkeler arasında olduğu ve Gül'ün 'Hükümetimiz öneriyi bu hafta toplanacak TBMM'ye sunacak' dediği'' belirtildi. 
     Gazeteye göre, ''Türkiye Irak'ta yönetimin Iraklılara devredilmesini öngören takvimi de görmek istiyor'' diyen Gül, bunların her şeye rağmen aşılamayacak engeller olmadığını kaydetti. 
     ''Tüm bunlar çok önemli, çünkü Türkiye Irak'ın komşusu ve bölgedeki tek Müslüman demokrasi'' diye yazan gazetede, ''Buna karşılık İran ve Suriye'deki diktatörlükler, Saddam sonrası Irak'ta kaos yaratmak için ellerinden geleni yapıyorlar'' ifadesi kullanıldı. 
     Makalede, Gül'ün, ''Bölge Saddam'sız daha iyi'' dediği ve ''gelecekte refah ve istikrarın artacağına inandığı'' kaydedildi. Gazete, ''Irak'ta meydana gelen günlük patlamaların, Ortadoğu'da ABD'nin barış ve istikrar sağlama çabalarını kararttığını, bazı Amerikalılar bunu görmezse bile Türklerin görmesinin çok iyi bir şey olduğunu'' belirtti. 
     Dışişleri Bakanı Gül, BM genel kurul çalışmaları için geldiği New York'ta WSJ yazı işleri heyetiyle görüşmüştü. 
     
</TEXT>
</DOC>
