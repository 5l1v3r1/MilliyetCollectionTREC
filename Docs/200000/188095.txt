<DOC>
<DOCNO> 188095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/spor/spo15.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Seminer tamamlandı    FUTBOLDA A Klasmanı hakemlerin aylık toplantısı İstanbul'da sona erdi. Cooper testinde geçen hakemler, dün de MHK Başkanı Bülent Yavuz yönetiminde ligde son dört haftadaki maçları değerlendirdi. 
   
   Yelkenler fora    43. Donanma Kupası Yelken Yarışları bugün İstanbul'da yapılacak. İstanbul Yelken Kulübü'nün İYK organize ettiği yarışlar Centerboard, Dragon ve Radyo Kontrollü Tekneler sınıflarında gerçekleştirilecek. Müsabakaların startı 11.00'de Kalamış Koyu açıklarında verilecek. 
   
   Volkan Işık şampiyon    TÜRKİYE Ralli Şampiyonası'nın altıncı ve son ayağı olan Ford Otosan Kocaeli Rallisi'nin ilk günü sonunda Fiat Palio Super 1600 pilotu Volkan Işık Türkiye Ralli Şampiyonluğu'nu garantiledi. İlk gün geçilen 4 özel etap sonunda Ford pilotu Serkan Yazıcı'nın yarış dışı kalması sonucunda şampiyona lideri Volkan Işık şimdiden Pilotlar Şampiyonluğu'nu ilan etti. 
   
   Altın Bayrak    İSPANYA'DAKİ Avrupa Gençler Halter Şampiyonası'nda Fatih Bayrak da kürsüye çıktı. 85 kiloda Bayrak, silkmede 187.5 kilo ile altın alırken, koparmada 165, toplamda da 352.5 kilo ile iki gümüş madalyanın sahibi oldu. 
   
   Anlamlı bağış    ANKARA'DAKİ Avrupa Şampiyonası'nda ikinci olarak büyük bir başarıya imza atan Bayan Milli Voleybol Takımımız, Türkiye Böbrek Vakfı Ahmet Ermiş Hastanesi'ni ziyaret ederek, organ bağışında bulundu. Böbrek hastalarına moral veren Ay - Yıldızlı oyuncular büyük ilgi topladılar. 
   
   
</TEXT>
</DOC>
