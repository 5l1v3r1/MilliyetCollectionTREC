<DOC>
<DOCNO> 185249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/yasam/yas02.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Aile boyu çete 
</HEADLINE>
<TEXT>

   Kapkaç çetesinin elebaşı İdris Şaşmaz cezaevine girince, 'işleri' eşi ve kardeşi devraldı 
      DİNÇER ŞEREF İstanbul 
   
   Sibel Şaşmaz ile kayınbiraderi Recep Şaşmaz, kapkaççılık iddiasıyla yakalandılar. Bu olayın ardından 'kapkaç çetesi elebaşı' olduğu gerekçesiyle cezaevinde yatan İdris Şaşmaz'ın, eşi Sibel ile kardeşini, çetenin başına geçmeleri için yönlendirdiği iddia edildi. 
   
   6 da çocuk var 
   İstanbul Asayiş Şube Müdürlüğü Yankesicilik ve Dolandırıcılık Büro Amirliği'nden yapılan açıklamaya göre, kapkaç ve yankesicilik olaylarına ilişkin Beyoğlu ve çevresinde gerçekleştirilen uygulamalar sonucunda, 17 kişi gözaltına alındı. 
   Bu 17 kişinin arasında, İdris Şaşmaz'ın eşi Sibel, kardeşi ve onun Azerbaycan uyruklu sevgilisi Muhabbat Şahin ile baskıyla suç işletilen 6 da çocuk vardı. 
   
   Günde 5 milyar 
   Bu kişilerle birlikte, bir adet ruhsatsız tabanca ile olaylarda kullanılan bir otomobil ele geçirildi. Kurduğu çeteyle, İstanbul'un çeşitli semtlerinde çok sayıda kapkaç yapan İdris Şaşmaz'ın, cezaevindeyken, çetesinin dağılma sürecine girmesi üzerine kardeşini ve eşini işin başına geçirdiği iddia edildi. 
   Sibel Şaşmaz'ın üç aylık bebeğiyle kapkaca çıktığı ileri sürülürken, zanlıların elde ettiği paranın günde 5 milyar lirayı bulduğu öğrenildi. Elebaşının kardeşi Recep Şaşmaz'ın da sevgilisiyle bu parayı harcadığı açıklandı. 
   
   
</TEXT>
</DOC>
