<DOC>
<DOCNO> 151394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sonspo09.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczacıbaşı şampiyonluğu 'Çekme helvası' ile kutladı... 
</HEADLINE>
<TEXT>

     Bayanlar Voleybol Birinci Ligi'nde üstüste 5., toplamda da 24. şampiyonluğuna ulaşan Eczacıbaşı'nın kızları, şampiyonluklarını Kastamonu yöresinin çekme helvasını yaparak kutladı. 
     Salondaki becerilerini özel yetiştirilmiş ustaların yaptığı çekme helvası fabrikasında da gösteren Eczacıbaşı'nın kızları, ustalarla adeta güç gösterisine girdi. 
     Mütevelli Otel'de gecenin geç saatlerine kadar eğlenerek şampiyonluğu kutlayan Eczacıbaşı oyuncuları, zaman zaman da Kastamonu'nun tarihi ve turistik yerlerini gezdi. 
     Kastamonu'da, tarihi çok eskilere dayanan çekme helvasının yapıldığı Çobanoğlu fabrikasına giden Eczacıbaşılı oyuncular, burada sürekli çekme helvası yapan 6 ustayla adeta güç gösterisine girdi. 
     Kolları güçlü erkeklerin, helvanın şekerinin donmaması için kısa bir sürede karşılıklı çekerek yaptığı helvayı Eczacıbaşı'nın salondaki başarılı oyuncuları kaptan Özlem Özçelik, İzolda Körfez, Natalia Hanikoğlu ve Deniz Hakyemez, ellerine eldivenleri giyerek ustalarla birlikte yaptı. Ustalıklarını helva yapımında da kanıtlayan oyuncular, yaptıkları helvaları kutulara koyarak İstanbul'a götürdü. 
     
     KAPTAN ÖZLEM'İN ÇEYİZ MERAKI 
     Eczacıbaşı, Kastamonu'da da tüm rakiplerini yenerek şampiyon olurken, şampiyonluğun ardından oyuncular da kendilerini Kastamonu sokaklarına attı. 
     Kastamonu'da her girdiği dokuma atölyesinde çeyiz sandıklarını soran takım kaptanı Özlem Özçelik, sonunda Kastamonu Sosyal Yardımlaşma Vakfı'nın atölyesinde, hayalindeki çeyiz sandığına kavuştu. 
     Önce Kastamonu El Sanatları Teşhir Merkezi'nden özel ceviz ağacından yapılmış işlemeli çeyiz sandığı alan Özlem, daha sonra bu sandığı dokuma atölyesinden aldığı el dokumalarıyla doldurunca takım arkadaşlarının espri kaynağı oldu. 
     Takım arkadaşları, Özlem'in mutlu bir evliliği olduğunu belirterek, ''O, evine çok bağlı bir arkadaşımız. El emeği göz nuru olan elişlerine bayılır. Bunun için her gittiği yerden de çeyiz sandığı alır'' dediler. 
     





</TEXT>
</DOC>
