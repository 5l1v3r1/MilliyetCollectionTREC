<DOC>
<DOCNO> 159991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sonspo01.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu taraftarların kutlama yemeğine katıldı... 
</HEADLINE>
<TEXT>

     Birinci Süper Futbol Ligi'nde 2002-2003 sezonunun bitimine bir hafta kala şampiyonluğunu ilan eden Beşiktaş'ta kutlamalar sürüyor. 
     Öncülüğünü ''Çarşı Grubu'' olarak adlandırılan 1903 Beşiktaş Derneği'nin yaptığı ve BJK Çilekli Tesisleri'nde bu akşam düzenlenen kutlama yemeğine Beşiktaşlı yöneticiler Hüsnü Güreli, Yıldırım Demirören, Kıvanç Oktay, Mete Düren ve Teknik Direktör Mircea Lucescu'nun yanı sıra futbolculardan kaptan Tayfur, Ahmet Dursun, Tümer ve Ali Eren katıldı. 
     Büyük coşkunun yaşandığı yemekte, taraftarlar özellikle Lucescu'nun tesislere gelişi sırasında büyük sevgi gösterilerinde bulundular. Tezahüratlarla Rumen teknik adama sevgilerini gösteren taraftarlar, yöneticiler ve futbolcuları da adeta bağırlarına bastı. 
     Geceye katılanlar, taraftarlarla birlikte şampiyonluk şarkıları söyledikten sonra, hep beraber tesislerden ayrıldılar. 
     
     100. YIL ALBÜMÜ TANITILDI 
     Siyah-beyazlı kulübün kuruluşunun 100. yılı anısına çıkarılan ''100. Yıl Albümü''nün tanıtımı yapıldı. 
     Laila'da eğlence merkezinde gerçekleştirilen tanıtıma kulüp ikinci başkanı Hüsnü Güreli ve Asbaşkan Yıldırım Demirören başta olmak üzere, siyah-beyazlı yöneticilerin yanı sıra, futbolculardan kaptan Tayfur Havutçu, Serdar Topraktepe, Yasin Sülün, Ahmet Dursun ve Ali Cansun Begeçarslan da katıldı. 
     Gecede konuşan Güreli, piyasaya çıktığı kısa süre içinde iyi bir satış rakamına ulaştığını belirttiği albümü hazırlayan DMC firmasına teşekkür etti. Güreli, daha sonra, 100. yıl anısına hazırlanan özel pastayı kesti. 
     
</TEXT>
</DOC>
