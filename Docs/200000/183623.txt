<DOC>
<DOCNO> 183623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/sontur06.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızgın veli, öğretmen bıçakladı 
</HEADLINE>
<TEXT>

     YAKUP YILMAZ Adana DHA 

Adana'da ilköğretim okulu öğretmeni Vedat Sezer 42 , uyardığı öğrencisinin velisi tarafından bacağından bıçaklandı. 
     Denizli Mahallesi Şükran Çobanoğlu İlköğretim Okulu'nda sınıf öğretmenliği yapan Sezer, önceki gün bir öğrencisini defterleri konusunda uyardı. Öğrencinin de Sezer'e karşı gelmesi üzerine, öğretmen ile öğrencisi tartıştı. 
     Sezer dün okul çıkışında uyardığı öğrencisinin velisi tarafından sol bacağından bıçaklandı. Numune Hastanesi'ne kaldırılan Sezer, "Bir öğrenciyi defter konusunda uyarmıştım. Bana karşı gelmişti. Bu akşam okuldan çıkarken aynı öğrencinin velisi yanıma gelip beni bıçakladı ve kaçtı" dedi. 
     Bıçaklanan öğretmenin sağlık durumunun iyi olduğu belirtilirken, olaydan sonra kaçan saldırgan velinin yakalanması için polis çalışmalarını sürdürüyor. 
     
</TEXT>
</DOC>
