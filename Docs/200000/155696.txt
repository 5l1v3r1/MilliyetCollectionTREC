<DOC>
<DOCNO> 155696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur36.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitelerde ruh sağlığı iyi olmayanların oranı yüzde 16 
</HEADLINE>
<TEXT>

     Ankara Üniversitesi Tıp Fakültesi Psikiyatri Anabilim Dalı Öğretim Üyesi Prof. Dr. Abdulkadir Çevik, üniversite gençliği arasında ruh sağlığı iyi olmayanların oranının yüzde 14 ile 16 arasında olduğunu söyledi. 
     Prof. Dr. Çevik, Dicle Üniversitesi Tıp Fakültesi Toplantı Salonu'nda düzenlenen ''Üniversite Gençliği ve Ruh Sağlığı'' konulu konferansta yaptığı konuşmada, doğumdan itibaren anne ve baba, sonra da diğer kişilerle ilişkiler sonucunda bir insanın 4 yaşına kadar kişiliğinin temel iskeletinin oluştuğunu belirtti. 
     Çevik, gençlerde 20'li yaşlarda oluşan ikinci kimliğin daha kalıcı ve kökten değişmenin gerçekleşmediği dönem olduğunu kaydetti. Prof. Dr. Çevik, yandan bireyleşmenin bir yandan da belli bir gruba ait olma gereksiniminin yoğun şekilde hissedildiği bu dönemde aileden ayrılmaya bağlı olarak yalnızlık ve boşluk duygularının yaşandığı üniversite gençliğinde önemli bir yer tuttuğunu kaydetti. 
     Üniversite gençleri arasında yapılan araştırmada kırsalda yetişen gençlerin daha önceden kimliklerini oluşturdukları, üniversitedeki gençlerin ise üniversite bitimine kadar bu sürecin devam ettiğinin tespit edildiğini dile getiren Çevik, gençlerin hayallerinde var olan üniversite ortamının artık gerçek yaşamlarının bir parçası olduğunu vurguladı. 
     
     ''GENÇLER KENDİ AYAKLARI ÜZERİNDE DURMAK İSTİYOR'' 
     Çevik, üniversite gençliğinin çeşitli sorunları bulunduğunu ifade ederek, şöyle konuştu 
     ''Üniversite gençliğinin temel sorunları akademik yaşamları, kimlik, sağlık ve kişiler arasındaki sorunlarıdır. Gençlerin üniversiteye girme nedenleri meslek edinme, kişilik değiştirme, bağımsız olma, statü sahibi olmadır. Gençler özellikle ayakları üzerinde durmak amacıyla üniversiteye giriyor. İstediği alanda eğitim görenler, ailesinin ekonomik durumu iyi olanlar, ailelerinin yanında olması gençlerde başarı oranını daha çok artırıyor. Gençler her ne kadar özgürlük ve bağımsızlık için mücadele ediyorsa da, aile desteğine de büyük ihtiyaç duyuyor.'' 
     
     ''BAĞIMLI ÇOCUKLAR YETİŞTİRİLİYOR'' 
     Toplumsal olarak geleneksel aile yapısı nedeniyle Türkiye'de çocukların daha bağımlı yetiştirildiğini, bunun nedeninin demokratik bir aile yapısının olmaması olduğunu söyleyen Çevik, ailelerin çocuklarının 18 yaşına geldiğinde, üniversiteye gittiğinde yalnız kalabileceğini düşünmeleri gerektiğini belirtti. 
     Ailelerin kız çocukları üzerinde daha çok baskı kurduğunu dile getiren Prof. Dr. Çevik, konuşmasını şöyle sürdürdü 
     ''Üniversite gençliği arasında ruh sağlığı iyi olmayanların oranı yüzde 14 ile 16 arasındadır. Ruh sağlığı sorunu olarak da karamsarlık, isteksizlik, huzursuzluk, aşırı kaygılanma, gerginlik, içe kapanma ve madde bağımlılığı yer almaktadır. Gençlerin ruh sağlığı açısında aile desteği çok önemlidir. Ailesiyle birlikte yaşayan gençlerin depresif davranışları daha azdır. Kızlar ailevi sorunlarda, erkeklerden daha çok yakınıyor. Bunun nedeni ailelerin kızlar üzerindeki baskısının daha fazla olmasıdır. Aşırı koruyucu aileler nedeniyle üniversiteye giden bir genç halen çocuk gibi davranabiliyor. O yaştaki bir gencin bireyselleşmesi gerekiyor. Aşırı baskı kuran ailelerde gençlerde denetim kalkınca bir denetimsizlik durumu ortaya çıkıyor. Hep kontrol edilen kişilik kendisini kontrol edemez.'' 
     
</TEXT>
</DOC>
