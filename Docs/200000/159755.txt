<DOC>
<DOCNO> 159755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/soneko51.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ferhat Emil Borçlar hiçbir dönem halı altına süpürülmedi... 
</HEADLINE>
<TEXT>

     Hazine Müsteşar Yardımcısı Ferhat Emil, kamu borçlarının hiçbir dönem halı altına süpürülmediğini, bütün borçların bütçe kanunlarında bir yasal dayanağı bulunduğunu söyledi. 
     Hesap Uzmanları Kurulu'nun 58. Kuruluş Yıldönümü etkinlikleri çerçevesinde düzenlenen, ''Kamu Borç Yönetimi'' panelinde konuşan Emil, 1980'den önce bütçe açıklarında bir problem yokmuş şeklinde bir hava bulunduğunu, bunun ise gerçeği yansıtmadığını kaydetti. 
     1980 öncesinde Türkiye'nin bütçe açıkları ve dolayısıyla da bir borç sorunu yaşadığını anlatan Emil, 1990 sonrası kamu borç stokunda yaşanan artışın da kamu maliyesinin sorunlarından kaynaklandığını vurguladı. 
     Hiçbir dönem borçların halı altına süpürülmediğini, bütçe kanunlarında yasal dayanaklar çerçevesinde borçlanmaya gidildiğini dile getiren Emil, günümüzde 2 milyon civarında devlet iç borçlanma senedi olan yatırımcı bulunduğunu bildirdi. 
     Konuşmasında faiz dışı fazla konusuna da değinen Hazine Müsteşar Yardımcısı, ''Faiz dışı fazlanın artık kalitesine de önem vermemiz gerekiyor ki kamunun hizmetlerinde bazı sorunlarla karşı karşıya kalınmasın'' dedi. 
     Emil, uygulanan politikalar sonucunda Türkiye'nin önümüzdeki beş yıl içinde AB kriterlerine uyan bir iktisadi yapıya kavuşabileceğini de sözlerine ekledi. 
     
     DİĞER KONUŞMALAR 
     CHP İstanbul Milletvekili Kemal Kılıçdaroğlu da konuşmasında, bütçe sisteminin ömrünü doldurduğunu ve çöpe atılması gerektiğini ifade etti. 
     Türkiye'de hazine ve maliyenin ayrı kulvarlarda olmasının faturasının bugün ödenmekte olduğunu anlatan Kılıçdaroğlu, yaşanan ekonomik gelişmeler sonucunda ''faiz dışı fazla, borçların döndürülmesi, borç sarmalı, borç servisi, en iyi borçlanan ülke, piyasa yapıcıları, dışsal şok, krizi tetiklemek ve kırılgan ekonomik yapı'' gibi tabirlerin ekonomi literatürümüze girdiğini söyledi. 
     Kılıçdaroğlu, özelleştirmeye karşı olmadıklarını da vurgulayarak, ''Özelleştirme yapalım ama KİT'leri birilerine peşkeş çekmek için değil'' diye konuştu. 
     AK Parti İstanbul Milletvekili Nazım Ekren ise ekonomide hedeflenen sonuçlara ulaşmak için sadece ekonomik faktörlerle oynamanın yeterli olmayacağını belirterek, ekonomi hukuku, etik değerler ve siyasi yapının yeniden kurgulanması gibi arka plandaki faktörlerin de gözönünde bulundurulması gerektiğini dile getirdi. 
     Kamu borç yönetiminde devletin finansal ve mali yükümlülüğü, borç ve mevduatın da dikkate alınması gerektiğini belirten Ekren, ''Para ve maliye politikaları arasında bir denge olması gerekir'' diye konuştu. 
     
</TEXT>
</DOC>
