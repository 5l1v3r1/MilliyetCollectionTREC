<DOC>
<DOCNO> 156102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/yasam/yas03.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kim demiş futbol erkek sporu diye 
</HEADLINE>
<TEXT>

Türkiye Kupası'nı kazanan Kültür Koleji'nin kızları, 20 ayrı ülkeden takımların katılacağı uluslararası finale hazırlanıyor 
     SİBEL KAHRAMAN İstanbul 

     DÜNYA Kupası'nda Türk Milli Futbol Takımı'nın dünya üçüncülüğünün ardından Fox Kids Kupası Uluslararası Finalleri'nde Türkiye'yi temsil edecek Kültür Koleji kız futbol takımını kupa heyecanı sardı. Fox Kids Kupası 2003'ün Türkiye ayağında, 32 okulun kız futbol takımı yarıştı. Türkiye Kupası'nı Kültür Koleji öğrencileri aldı. Sporcular, şimdi de 20 ülkeden takımların katılacağı ve 22 - 26 Haziran tarihleri arasında yapılacak Hollanda'daki zorlu sınavın hazırlığında.. 
     TÜRK kızları, Arjantin, Brezilya, Fransa, İtalya, İngiltere'den gelen takımlarla karşılaşacak. Yaşları 11 - 12 arasında değişen kızlar iddialı. Türkiye'yi başarıyla temsil etmek için ellerinden geleni yapacaklarını söyleyen öğrenciler, "Aynı zamanda futbolun erkek sporu olmadığını da göstereceğiz. Biz de iyi futbol oynuyoruz" diyorlar. Takımın antrenörü ve beden eğitimi öğretmeni Olcay Güvenç de onlara güveniyor. 
     

</TEXT>
</DOC>
