<DOC>
<DOCNO> 157863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sonspo23.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor rakiplerin puan kaybetmesini bekleyecek... 
</HEADLINE>
<TEXT>

     Elazığspor, hafta sonu kendi sahasında İstanbulspor ile yapacağı maçın hazırlıklarını sürdürüyor. 
     Basın sözcüsü Faruk Çikoğlu, ligde kalmak için İstanbulspor maçından 3 puanla ayrılmak zorunda olduklarını belirterek, daha sonra da rakiplerinin puan kaybetmesini bekleyeceklerini söyledi. 
     Çikoğlu, takımın maça günde çift antrenman yaparak hazırlandığını ifade ederek, Kocaeli'de alınan galibiyetin, futbolculara ve teknik heyete moral verdiğini bildirdi. 
     Takımda cezalı oyuncunun bulunmadığını kaydeden Çikoğlu, sakatlıkları bulunan Roberto ile Mehmet Ali'nin durumunun iyiye gittiğini ve bu oyuncuların maç saatine yetiştirilmesine çalışıldığını belirtti. 
     Çikoğlu, şunları söyledi 
     ''Kendi sahamızda İstanbulspor karşısından 3 puan alacağımıza inanıyorum. Daha sonra ligde kalmak için rakiplerimizin puan kaybetmesini bekleyeceğiz. Burada görev Adanaspor'a düşüyor. Adanaspor'un, her hangi bir şaibeye meydan vermeden mertçe çıkıp mücadele edeceğine inanıyoruz. Ligde kalmamız için Adanaspor'un Bursaspor'u yenmesini bekleyeceğiz.'' 
     
</TEXT>
</DOC>
