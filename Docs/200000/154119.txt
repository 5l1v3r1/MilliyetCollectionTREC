<DOC>
<DOCNO> 154119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/ekonomi/eko03.html </URL>
<DATE> 2003/05/03/ </DATE>
<TIME>  </TIME>
<AUTHOR> BİTTİ  </AUTHOR>
<HEADLINE>
Batacak dediler, dev olduk 
</HEADLINE>
<TEXT>

Zorlu Holding Yönetim Kurulu Başkanı Ahmet Nazif Zorlu 'Yapamaz, battı, batıyor' dediler, dünya ölçeklerinin üzerinde fabrikalar kurduk 
     EKONOMİ SERVİSİ 

     Zorlu Holding Yönetim Kurulu Başkanı Ahmet Nazif Zorlu, 50 yıl önce Denizli'deki tekstil tezgahında babası Mehmet Zorlu'nun "Yapacaksan en iyisini yap" çizgisiyle yola çıkarak dünya çapında şirketler kurduklarını söyledi. 
     Grubun Eş Başkanı ağabeyi Zeki Zorlu ile birlikte 50. kuruluş yıldönümü dolayısıyla İstanbul'da bir basın toplantısı düzenleyen Zorlu şöyle dedi 
     "Yurtdışında yatırımı da ülkemiz için yapıyoruz. Ülkemiz için dünyanın dört bir tarafına dağılıyoruz. Bugüne kadar ülkemiz için grup olarak elimizden ne geliyorsa onu yaptık ve 50 yıl boyunca bize inanmadılar. Her zaman 'yapamaz, battı, batıyor' dediler. Ama biz yılmadık, durmadık, çalıştık. Dünya ölçeklerinin üzerinde fabrikalar kurduk. İhracat şampiyonları yarattık." Zorlu Holding Yönetim Kurulu Eş Başkanı Zeki Zorlu da Türkiye için var olduklarını belirterek, "Zorlu ailesinin felsefesi, ülkem ülkem ülkem, işim işim işim, ailem'' diye konuştu. 
     Zorlu Grubu'nun tekstil, dayanıklı tüketim, finans ve enerji sektörlerindeki toplam 47 şirketinde yaklaşık 23 bin çalışanı bulunuyor. 
     
'Yabancı ortağa açığız'      Zorlu, yabancı ortak konusunda şunları söyledi "Hiçbir zaman gelene 'git' demedik. Grup olarak son dönemlerdeki büyüme hızımız ve bizim büyüklüğümüz... Belki onlar daha çok büyük geldiği için... Ama biz açığız, hazırız.'' Türk Lirası'nın dolar karşısında son dönemde değer kazandığına dikket çeken Zorlu, bunu herkesin şaşkınlıkla karşıladığını belirterek, "Ne yaptık da bizim paramız değer kazanıyor Bunu ben anlamıyorum, anlayamıyorum'' dedi. 
     
Laptop üretecek      Vestel İcra Komitesi Başkanı Ömer Yüngül Manisa'da üstün teknolojili TV üretecek High End fabrikasının devreye gireceğini bildirdi. Yüngül, "Fabrikadaki aşçı suşi yapmayı öğreniyor. Çince ve Japonca öğrenenler bile var" dedi. Yüngül, dizüstü bilgisayarlar için müzakere halinde olduklarını, yıl sonunda üretimine başlayacaklarını belirtti. Zorlu Tekstil Grubu Başkanı Vedat Aydın da İran'da 'Taj' markasıyla perde üretileceklerini bildirdi. 
     


EKONOMİ 














</TEXT>
</DOC>
