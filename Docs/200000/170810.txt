<DOC>
<DOCNO> 170810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/ekonomi/eko03.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Faizsiz tahvil eylülde geliyor 
</HEADLINE>
<TEXT>

   Kuveyt Türk Genel Müdürü Uyan, faizsiz tahvillerin eylülde piyasaya çıkacağını ve bu yolla Körfez'den 1 - 2 milyar dolarlık kaynak gelebileceğini söyledi 
      EKONOMİ SERVİSİ 
   
   Kuveyt Türk Genel Müdürü Ufuk Uyan, Körfez sermayesini Türkiye'ye çekmek için öngörülen varlığa dayalı tahvil sukuk icara enstrümanının hayata geçirilmesi için son aşamaya gelindiği bildirildi. 
   Kuveyt Türk'ün yeni genel müdürlük binasının hizmet açılması nedeniyle düzenlenen basın toplantısında soruları yanıtlayan Uyan, eurobondlara benzemesi açısından 5 yıllık vade üzerinde çalışıldığını ve çalışmaların son aşamaya gelindiğini belirtti. 
   Faizsiz tahviller üzerinde Citibank ile birlikte çalıştıklarını bildiren Uyan, şöyle konuştu "Faizsiz bononun önemli özelliği uzun vadeli, 5 yıllık olması ve 2'nci el piyasasının oluşturulması. İhtiyaca bağlı olarak vade çeşitleri olabilir. Hayata geçirilince Türkiye'ye ilk planda 1 - 2 milyar dolar kaynak hemen gelecek gibi gözüküyor, oradaki ilgiden dolayı." 
   
   80 milyar dolar yer arıyor 
   Körfez bölgesinde toplam 80 milyar dolarlık bir sermaye bulunduğunu belirten Kuveyt Türk Yönetim Kurulu Başkanı Mohammad S.A.I. Alomar da bu sermayenin yatırım için yer aradığını söyledi. 
   Alomar, "Kısa dönemli olarak bu kaynaklar özellikle likit fonlara yatırılıyor. Daha çok reel ekonomiye yansıyacak yatırımlara girmek istiyorlar. Varlığa dayalı tahvil fonu çıkarılınca, Körfez ülkeleri Türkiye'ye yatırım yapmak isteyecektir" dedi. 
   
   
   
   
</TEXT>
</DOC>
