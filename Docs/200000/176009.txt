<DOC>
<DOCNO> 176009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur34.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzmanlar uyarıyor ""Depremle mücadelede yerimizde sayıyoruz" 
</HEADLINE>
<TEXT>

     H.Ü Jeoloji Mühendisliği Bölüm Başkanı Prof. Dr. Erçin Kasapoğlu, Marmara depreminin üzerinden 4 yıl geçmesine rağmen ''depremle mücadele konusunda Türkiye'nin hala yerinde saydığını'' savunda. 
     Prof. Dr. Kasapoğlu, yaptığı yazılı açıklamada, geçen 4 yıllık süreç içerisinde Türkiye'nin tek kazancının kamuoyunun deprem konusunda daha fazla bilinçlenmesi ve duyarlı hale gelmesi olduğunu ama bu bilinçlenme ve duyarlılığın uygulamaya geçirilmediğini kaydetti. 
     Prof. Dr. Kasapoğlu, bilimadamlarının geçen 4 yılı ''Tek parçalı-çok parçalı fay edebiyatı'' ve olası depremlerin büyüklüğünün tahminine yönelik ''müneccimlik'' yapmakla, merkezi ve yerel yönetimlerin ise olası bir deprem sonrasında oluşabilecek zararları peşinen kabullenip bu zararların nasıl telafi edilebileceği üzerine senaryolar hazırlayarak geçirdikleri görüşünü dile getirdi. Prof. Dr. Kasapoğlu, ''Marmara depreminin üzerinden 4 yıl geçmesine rağmen, çağdaş anlamda depremle mücadele konusunda Türkiye hale yerinde sayıyor'' dedi. 
     Çağdaş anlamda depremle mücadelenin temel koşulu olan olası bir depremin oluşturabileceği zararların, can ve mal kayıplarının önlenmesine yönelik olumlu hiçbir çalışma yapılmadığını ifade eden Prof. Dr. Kasapoğlu, açıklamasında şunları kaydetti ''Bugün Amerika ve Japonya gibi önemli deprem ülkelerinde artık hiç kimse depremin nerede ve ne zaman ne büyüklükte olursa olsun tüm çabalar, merkezi yönetimler ve yerel yönetimler ve sivil toplum örgütleri bazında oluşturacağı zararların önlenmesi veya en aza indirgenmesi konusunda yoğunlaştırılmaktadır. Her iki ülkede de bu konudaki ilk uygulama mevcut okulların ve hastanelerin depreme dayanaklı hale getirilmesidir.'' Türkiye'de de depremle mücadelede çağdaş yaklaşımın benimsenmesi gerektiğine işaret eden Erçin Kasapoğlu, ''Çağdışı deprem edebiyatı ve senaryolarını bir tarafa bırakarak, tüm ülke çapında okullarımız ve hastanelerimiz başta olmak üzere, mevcut tüm kritik yapıların elden geçirilerek, gerekli alanların depreme dayanıklı hale getirilmesi için gerekli çalışmaları artık daha fazla zaman yitirmeden bir an önce başlatmalıdır.'' 
     
</TEXT>
</DOC>
