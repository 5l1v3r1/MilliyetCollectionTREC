<DOC>
<DOCNO> 164928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/soneko11.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'nın en büyük döner imalatçısı, dönerci zinciri oluşturacak 
</HEADLINE>
<TEXT>

     Almanya'nın Frankfurt kentinde bulunan ve Avrupa'nın en büyük döner imalatçısı olan ''Karmez'', Avrupa çapında bir dönerci zinciri oluşturmak istiyor. 
     Tütüncübaşı kardeşler, fabrikalarının kuruluşunun 20. yılını kutladıkları bu dönemde, ürünlerini çeşitlendirmek ve Avrupa çapında, McDonald's, Burger King ya da Pizza Hut gibi tanınan bir dönerci zinciri oluşturmak istediklerini belirttiler. 
     Almanya'ya 70'li yıllarda gelen ve 1983 yılında döner fabrikası kuran 7 kardeş, bugün günde 20 ton döner imal ederek, Almanya ve diğer Avrupa ülkelerindeki büfe ve restoranlara satıyor. Paris, Antwerpen ve Barcelona'da da şubeleri olan Tütüncübaşı kardeşler her yıl yaklaşık 20 milyon euro gelir elde ediyor. 
     Fabrikanın Yönetim Kurulu Başkanı Önder Tütüncübaşı, işletmede değişik ülkelerden 140 erkek ve kadın çalıştığını belirterek, ''Çok uluslu bir personelimiz var. 3'te 2'si Türkiye'den, diğerleri de Almanya, diğer AB ülkeleri ve Afrika'dan geliyor'' dedi. 
     Tütüncübaşı, işletmelerinin başarısının da kalite, çeşitlilik ve yenilenmeden kaynaklandığını belirtti. 
     Satıştan sorumlu olan Enfil Tütüncübaşı da, dana ve sığır etinin yanı sıra tavuk ve hindi döneri de yaptıklarını, bunun özellikle BSE krizi döneminde büyük faydasını gördüklerini ifade ederek, ''Döner imal ederken az yağlı ve yağlı et arasındaki oran çok önemli. İyi bir döner en fazla yüzde 20 oranında yağa sahip olmalı'' dedi. 
     
</TEXT>
</DOC>
