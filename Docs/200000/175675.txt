<DOC>
<DOCNO> 175675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sondun20.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da aşırı sıcaklar yüzünden 3 bin kişi öldü 
</HEADLINE>
<TEXT>

     Fransız Sağlık Bakanlığı, aşırı sıcaklarla bağlantılı olarak 3 bin kişinin hayatını kaybettiğini, ölenlerin çoğunun hasta ve yaşlılar olduğunu açıkladı. 
     Fransa Sağlık Bakanlığı'nın Sağlık İşleri İdaresi'nden yapılan açıklamada, 25 Temmuz'dan beri ülkeyi etkileyen aşırı sıcak hava dalgasının doğrudan ya da dolaylı olarak neden olduğu ölümlerin 3 bin civarında olabileceği açıklandı. 
     Açıklamada, 25 Temmuz-12 Ağustos arasında Paris bölgesindeki 23 hastaneden ve Genel Cenaze İşleri Servisi'nden elde edilen bilgiler üzerinde yapılan çalışmayla bu rakamın tahmin edildiği belirtildi. 
     Sağlık İşleri İdaresi Başkanı Lucien Abenhaim'in açıklamasında, ölenlerin çoğunun, sağlık durumu kritik olan kişiler ya da yaşlılar olduğu ifade edildi. 
     Bu açıklamadan önce Fransa Sağlık Bakanı Jean-Francois Mattei de, Fransa'da aşırı sıcakların, hastalık gibi bir ''ölüm salgınına'' neden olduğu konusunda bilgilendirildiğini açıkladı, ancak ölü sayısı konusunda rakam vermedi. 
     Fransa'daki morgların ve cenaze evleri yöneticilerinin, aşırı sıcaklar başladığından bu yana hizmetlerinde aşırı bir artış olduğunu bildirdikleri aktarılıyor. 
     

     
</TEXT>
</DOC>
