<DOC>
<DOCNO> 174552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sontur21.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Alkol böbreklere yararlı mı değil mi 
</HEADLINE>
<TEXT>

     Az miktarda alkol alınmasının böbrek hastalıklarına karşı yarar sağlayacağı görüşü, fareler üzerinde yapılan bir araştırmada kanıtlanamadı. Böbrek hastası farelere içirilen az miktarda alkolün böbreklere ne yararı ne da zararı olduğu tespit edildi. 
     American Journal of Physiology dergisinde yayımlanan habere göre, günde bir kadeh şarap tüketilmesinin özellikle yaşlı insanlarda kalp krizi ve inme riskini düşürdüğünün birçok araştırmayla kanıtlandığı hatırlatıldı. 
     Bilim adamları, kalp ve dolaşım ile böbrek hastalıklarının çok sayıda moleküler ve selüler benzerliği bulunduğu için, az miktarda tüketilen alkolün olası yararlarını fareler üzerinde yaptıkları deneyde tespit etmek istediler. 
     Araştırmacılar deneyde, böbrek hastası farelere günde, insanda az miktarda alkol tüketimine eşdeğer olan 40 mililitre bira içirdiler. Farelerin kanındaki alkol miktarı 0,02 promil olarak ölçüldü. 
     Akut hasta fareler 7 gün sonra, kronik hasta fareler de 15 hafta sonra incelendi. Farelerin böbrek fonksiyonlarına, kan basıncına, ağırlığına ve böbrek dokusundaki olası hücre değişikliklerine bakıldı. 
     Akut glomerulonefrit hastası farelerde, alkolün ne yararı ne de zararı olduğu ortaya çıktı. Kronik glomerulonefrit hastası farelerin böbrek fonksiyonlarının 15 hafta sonra kötüleştiği, fakat alkol verilmeyen farelerin böbrek fonksiyonlarından daha kötü olmadığı tespit edildi. 
     Sonuçların, az miktarda alkol tüketiminin böbrek hastası farelere yarar sağlayacağını düşünen bilim adamları için sürpriz olduğu belirtilen haberde, alkolün yararının türüne bağlı olabileceği kaydedildi. 
     Biranın da flavonoid tipi antioksidanlar içerdiği ifade edilen haberde, deneyin şarapla yapılması halinde sonucun ne olacağının bilinmediği belirtildi. 
     
</TEXT>
</DOC>
