<DOC>
<DOCNO> 189506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sondun15.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
El Cezire Bin Ladin'in 2 kasedini yayınladı 
</HEADLINE>
<TEXT>

     Terör örgütü El Kaide'nin lideri Usame Bin Ladin, ABD'ye karşı kendi toprakları içinde ve dışında daha fazla intihar saldırıları düzenleme ve Irak'ta ABD'nin yanında savaşa katılacak ülkelere karşı saldırı düzenleme tehdidinde bulundu. 
     Katar'dan yayın yapan El Cezire televizyonu, Bin Ladin'in kendilerine gönderdiğini ileri sürdüğü iki yeni ses kasedini yayınladı. 
     Kasetlerden ilkinde ''ABD'nin Irak'ı terketmesini'' isteyen Bin Ladin, ''Amerikan halkına sesleniyorum, sizinle savaşmaya devam edeceğiz ve baskılarınızdan ve aptalca hareketlerinizden vazgeçinceye kadar ABD içinde ve dışında şehadet intihar eylemlerine devam edeceğiz'' dedi. 
     Bin Ladin ayrıca, Iraklıların Amerikalı ''Haçlılara'' karşı cihat vermesini ve cihadın İslami bir hükümet kuruluncaya kadar devam etmesini istedi. 
     İkinci kasette ise Amerikanın Irak'ta bir bataklığa saplandığını ve yardım için paralı askerleri yardıma çağırdığını ileri süren Bin Ladin, Iraklıları Amerikalılarla işbirliği yapmamaları konusunda uyardı. 
     Irak'ta Amerikan işgaline karşı direnen grupları tebrik eden Bin Ladin, şöyle dedi 
     ''Bütün Müslümanları ve Iraklıları, Amerikan güçleri ile beraber çalışmaktan kaçınmaya çağırıyoruz. Onlarla çalışan herkes kafirdir. 
     Özellikle komşu ülkeler ve Yemen'dekiler olmak üzere her yerdeki genç Müslümanlar, cihat vermek ve gücünüzü göstermek için Irak'a gitmek zorundasınız. Doğru yolu seçin ve sizi böyle bir görevden uzaklaştırmak isteyenlerin saçma isteklerini takip edenleri takip etmeyin.'' ''Bush Irak ve petrolünün büyük bir hazine olduğunu düşündü. Ama şimdi başı belada ve her yerden paralı asker satın alma yoluna başvurdu'' diyen Bin Ladin ayrıca, ''Bu haksız savaşa katılan bütün ülkelere, özellikle İngiltere, İspanya, Avustralya, Hollanda, Japonya ve İtalya'ya karşı uygun zamanda ve yerde cevap verme hakkımızı saklı tutuyoruz. İslam dünyasından ve özellikle Kuveyt olmak üzere Körfez'den katılan ülkeler de buna dahil'' ifadesini kullandı. 
     
</TEXT>
</DOC>
