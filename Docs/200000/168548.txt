<DOC>
<DOCNO> 168548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sonspo09.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Frank de Boer Galatasaray'da... 
</HEADLINE>
<TEXT>

     Galatasaray Kulübü, uzun süredir transfer etmeye çalıştığı Hollandalı futbolcu Frank de Boer ile anlaştı. 
     Sarı-kırmızılı kulübün resmi internet sitesinde yapılan açıklamada, ''Galatasaray Spor Kulübü Başkanı Özhan Canaydın, Türkiye saati ile 12.00'de Frank de Boer ile anlaştı'' denildi. 
     Açıklamada, 2 gündür Amsterdam'da gerçekleştirilen toplantıları bizzat yürüten Canaydın'ın, Frank de Boer ile 2 yıllık anlaşmaya vardığı belirtildi. Canaydın, internet sitesine yaptığı açıklamada, Barcelona'nın kaptanı Frank de Boer'u sarı-kırmızı renklere katmaktan dolayı çok mutlu olduklarını söyledi. 
     33 yaşındaki Frank de Boer, daha önce Ajax ve Barcelona'da oynadı. Defansın ortasında görev yapan Hollandalı futbolcu, aynı zamanda Hollanda Milli Takımı'nın da kaptanı. 

     
</TEXT>
</DOC>
