<DOC>
<DOCNO> 182261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sondun06.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Olmert Arafat daha fazla tecrit edilebilir... 
</HEADLINE>
<TEXT>

     İsrail Başbakan Yardımcısı, Ticaret ve Sanayi Bakanı Ehud Olmert, İsrail'in Filistin lideri Yaser Arafat'ı sürgüne göndermek yerine daha fazla tecrit edebileceğini ve Arafat'ın ''ortadan kaldırılmasının'' da seçenekler arasında olduğunu söyledi. 
     Olmert, devlet radyosuna yaptığı açıklamada, ''İsrail kabinesi barışa engel oluşturan Arafat'tan kurtulma kararı aldı. Sürgüne göndermek ondan kurtulma yollarından biri, ancak onu Ramallah'taki karargahında tamamen tecrit etmek de mümkün'' dedi. 
     ''Arafat'ın artık Ortadoğu'da olan biteni etkilememesi gerektiğini'' söyleyen Olmert, ''Sürgüne gönderilmesi bir seçenek, ortadan kaldırılması da başka bir seçenek. Cezaevi şartlarında tecrit edilmesi de mümkün. Böylece dünya ile ilişkisi kesilmiş olur'' diye konuştu. 
     Olmert, ''Arafat'ın terörizme orkestra şefliği yaptığını'' da ileri sürdü. 
     Bu arada, İsrail'de yayımlanan Yediot Aharonot gazetesi, önde gelen İsrailli bakanların birçoğunun Arafat'ın şu anda sürgüne gönderilmesinin söz konusu olmadığını düşündüğünü yazdı. 
     Habere göre, Savunma Bakanı Şaul Mofaz ve Eğitim Bakanı Limor Livnat'ın da aralarında bulunduğu bakanlardan biri, İsrail Başbakanı Ariel Şaron'un dünyayı karşısına almak istemediğini ve ABD'nin de sürgüne karşı çıktığını, bu yüzden şu anda Filistin liderinin sürgüne gönderilmesinin söz konusu olmadığını söyledi. 
     Eğitim Bakanı Livnat ise gazeteye yaptığı açıklamada, ''Amerikalılarla çok önemli dostluk ilişkilerimiz bulunsa da bize emir vermelerini kabul edemeyiz'' dedi. 
     İsrail güvenlik kabinesi, geçen Perşembe günü, Arafat'ın sürgüne gönderilmesi yolunda ilke kararı almıştı. 
     
</TEXT>
</DOC>
