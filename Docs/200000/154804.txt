<DOC>
<DOCNO> 154804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sondun35.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa, Washington Times'ın haberini yalanladı 
</HEADLINE>
<TEXT>

     Amerikan Washington Times gazetesinde ''Fransa hükümetinin, Suriye'ye kaçan Iraklı yetkililere, Avrupa'ya geçebilmeleri için pasaport sağladığı'' iddiası Fransa tarafından yalanlandı. 
     Fransa Dışişleri Bakanlığı sözcüsü François Rivasseau, ''Bu iddiayı araştırdık ve Washington'a bildirdik. Irak'ta devrilen rejimin yetkililerine Irak savaşı başladığından bu yana vize verilmedi'' dedi. 
     Fransa Büyükelçiliği sözcüsü Nathalie Loiseau da, bu iddiaların tamamen yalan ve skandal niteliğinde olduğunu belirterek, ''Bu iddialar hiçbir unsuna dayanmıyor. Fransa sayesinde Avrupa'ya kaçmış bir Iraklı yetkili yoktur'' demişti. 
     Washington Times gazetesi, Amerikalı istihbarat görevlilerinin açıklamalarına dayanarak verdiği haberde, Fransa'nın, Saddam Hüseyin için çalışan Iraklı yetkililere pasaport verdiğini ve bu kişilerin böylece Suriye'den Avrupa ülkelerine geçebildiğini ileri sürmüştü. Gazete, pasaportların, Suriye'deki Fransız yetkililer tarafından verildiğini belirtmiş, ancak Iraklıların kimlikleri veya sayıları hakkında bilgi vermemişti. 
     Washington yönetiminden bir yetkili de, Fransa'nın bu tutumunu, ''Kötü adamların bizden kaçmasına yardım ediyorlar'' sözleriyle değerlendirmişti. 
     Fransızların, Iraklılara yardım ederek, ele geçirilmelerini engellemesinin, ABD'nin, Saddam ve yakın çevresiyle birlikte, olası kitle imha silahlarının nerede saklandıklarına dair bilgi edinmesini zorlaştırdığı ve bunun, Pentagon, ABD Dışişleri Bakanlığı ve Amerikan istihbarat birimleri tarafından kızgınlıkla karşılandığı belirtiliyor. 
     
</TEXT>
</DOC>
