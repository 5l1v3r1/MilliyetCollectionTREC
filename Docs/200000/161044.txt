<DOC>
<DOCNO> 161044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sonspo22.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Lig'in futbolcu raporu... 
</HEADLINE>
<TEXT>

     Birinci Süper Futbol Ligi'nde 2002-2003 sezonunda 18 takım, 306 maçta, kadroya aldığı toplam 5 futbolcudan 503'ünü oynattı. Bu sezon Malatyaspor kalecisi Petar Milosevski ile Ankaragücü kalecisi Zafer Özgültekin, 34 maçta da 90'ar dakika forma giyerek, büyük bir istikrar örneği ortaya koydu. 
     Ligde bu sezon Kocaelispor, 43 sporcuyla en fazla futbolcuyu müsabaka kadrosuna alan takım olurken, ligden düşen yeşil-mavi-siyahlılar, bu futbolculardan 41'ine oynama şansı tanıyarak en fazla sporcuyu da oyuna sokan ekipti. 
     Buna karşılık, kadrosunda 27 futbolcuya yer veren Malatyaspor, sezon içinde en kısıtlı kadroyla mücadele eden ekipken, ligi 5. sırada bitiren sarı-kırmızılılar, bunlardan 25'ini oyuna soktu. 29 futbolcuyla sezonu tamamlayan Gençlerbirliği ise 34 maçta yalnızca 24 futbolcusuna oynama şansı verdi ve Malatyaspor ile birlikte en az sporcu kullanan ekipler olarak dikkati çekti. 
     Bunların yanısıra Adanaspor, kadroya aldığı 29, Gaziantepspor da kadroya aldığı 36 futbolcuya da oyuna girme olanağı sağlarken, 31 futbolcudan 26'sını oyuna alan Ankaragücü ile 32 futbolcudan 27'sini oynatan Altay ve Bursaspor, en fazla oyuncu yedekte bekleten ekipler olarak göze çarptı. 
     
     LİGİN YORULMAZ SAVAŞÇILARI 
     Bu sezon, Malatyaspor'un Makedon kalecisi Petar Milosevski ile Ankaragücü'nün milli kalecisi Zafer Özgültekin, 34 maçta da 90'ar dakika forma giymeyi başardı. Sarı ve kırmızı kart görme sonrası gelen cezalar ve sakatlıklardan etkilenmeyen bu 2 futbolcu, büyük bir istikrar örneği verirken, 3060 dakikalık süreyi tamamladı. 
     
     TÜM MAÇLARDA OYNAYAN VE KADROYA GİRENLER 
     Ligde bu sezon 34 maçta da 90'ar dakika forma giyen 2 futbolcunun yanısıra, tüm maçlarda oynamayı başaran tek futbolcu olan Bursaspor'un gol kralı futbolcusu Okan Yılmaz, 34 maçın 24'ünde 90 dakika sahada yer alarak, ligin en istikrarlı futbolcularından biri oldu. 
     Bu arada yalnızca 1 maç kaçırarak 33 maçta sahada yer alan futbolculardan Adanasporlu Murat Şahin, Gaziantepsporlu İbrahim, İstanbulsporlu Selçuk ve Malatyasporlu Mert, bu 33 maçın tümünde 90'ar dakika, İstanbulsporlu Petkov ve Malatyasporlu Tolga ise 33 maçın 32'sinde 90 dakika görev yaptı. 
     Milosevski, Zafer ve Okan dışında, 6 takımdan toplam 9 futbolcu da 2002-2003 sezonunda her maçta kadroya girmeyi başardı. 
     Bu futbolcular şöyle 
     Murat Şahin, Atilla Adanaspor , Mustafa Er Bursaspor , Haluk İstanbulspor , Ahmet Şahin, Engin Kocaelispor , Fazlı, Hakan Polat Malatyaspor , Mehmet Yılmaz Trabzonspor 
     
     YARIM OYNAYANLAR VE YEDEK KALANLAR 
     Bu sezon oynama şansı bulan 503 futbolcudan ancak 414'ü, en az 1 maç 90 dakika oynayabildi. Gençlerbirliği ve Malatyaspor, yalnızca 21'er futbolcusuna en az bir maçta 90 dakika oynama şansı tanınırken, bu konuda daha cömert davranan Kocaelispor'da ise bu sayı 31'e dek çıktı. 
     2002-2003 sezonunda takımlarında çoğu maçta 90 dakika yer alamayan futbolculardan Bursasporlu Ender, kadroya girdiği 29 maçın 25'inde, Gençlerbirliği'nden Nihat ise 30 maçın 24'ünde ya 90 dakikayı tamamlayamadı, ya da oyuna sonradan girdi. 
     Bu arada yedek kalecilerden Malatyaspor'dan Hakan Polat, 34 maçta da Milosevski'nin arkasında yedek kalıp oyuna girme şansı elde edemezken, 33 haftalık yedeklikten sonra son hafta Murat Şahin'den kaleyi devralan Adanasporlu Atilla da ancak 1 kez oyuna girme şansı elde edebildi. 
     Öte yandan kadroya girdiği 2 maçta yalnızca 1 dakika sahada kalan Denizlisporlu Ekrem ile 1 maçta 1 dakika oynayan Galatasaraylı Görkem, bu sezon ligde en az dakika alan futbolcular olurken, Fenerbahçeli Bilal 5, Galatasaraylı Servet 6, İstanbulsporlu Sertaç 3, Kocaelisporlu Atilla 6, aynı takımdan Cihan da 5 dakika sahada kalabildi. 
     Ligde bu sezon 19 futbolcu da 2 ayrı takımda görev yaptı. Bu futbolculardan yararlanma konusunda da 3'er sporcuyla Adanaspor ve Malatyaspor başı çekti. 
     
</TEXT>
</DOC>
