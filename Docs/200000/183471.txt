<DOC>
<DOCNO> 183471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sontur26.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzisyen Oya Küçümen'den, muhasebecisi için suç duyurusu 
</HEADLINE>
<TEXT>

     Müzisyen Ayşe Oya Küçümen Ebeoğlu ile eşi Bora Ebeoğlu'nun suç duyurusu üzerine muhasebecileri hakkında ''Hizmet sebebiyle emniyeti suiistimal'' gerekçesiyle dava açıldı. 
     Şişli Cumhuriyet Savcılığı'nca hazırlanan iddianamede, Ertan Eryoldaş'ın, müşteki olarak belirtilen Oya Ebeoğlu ve eşi Bora Ebeoğlu'na ait vergileri alarak vergi dairesine yatırmadığı, muhasebeci olarak hizmet akdi nedeniyle Ebeoğlu çiftinden çeşitli tarihlerde aldığı 14 milyar lirayı kendi menfaatine harcadığı ileri sürüldü. 
     İddianamede, sanığın ''hizmet sebebiyle emniyeti suiistimal'' gerekçesiyle, 1 ile 5 yıl arasında hapisle cezalandırılması istendi. 
     Müzisyen Oya Küçümen Ebeoğlu ile eşi Bora Ebeoğlu, Şişli Cumhuriyet Savcılığı'na yaklaşık 2 ay önce verdikleri suç duyurusu dilekçesinde, evlerine haciz gelmesi üzerine aile dostu ve aynı zamanda 10 yıldır muhasebecileri olan Ertan Eryoldaş'ın vergilerini ödemediğini anladıklarını ifade etmişlerdi. 
     
</TEXT>
</DOC>
