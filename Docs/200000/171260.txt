<DOC>
<DOCNO> 171260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/ekonomi/eko05.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar, Petkim'de peşinatı yükseltti 
</HEADLINE>
<TEXT>

   Uzanlar, peşinatı 305 milyon dolara çıkaran yeni bir teklif sunarken, vadeye bağlanacak 300 milyon dolar için de Adabank teminat mektubu önerdi 
      
   Petkim'in yüzde 88.86 kamu hissesinin özelleştirilmesi ihalesini 605 milyon dolarlık teklifle kazanan Standart Kimya, Özelleştirme İdaresi Başkanlığı'na ÖİB peşinatı 305 milyon dolara çıkaran ve vadeye bağlanacak miktar için de Adabank teminat mektupları ve hisse rehni öneren yeni bir teklif sundu. Uzan Grubu'na bağlı Standart Kimya'dan yapılan açıklamada, ihalede, 242 milyon doları peşin ve 363 milyon doları da vade farkı ilavesi ile birlikte 3 eşit taksitte 605 milyon dolar ödemenin, ayrıca, vadeye bağlanan miktar için ihale şartnamesi gereği Adabank tarafından verilecek bir teminat mektubu sunmanın taahhüt edildiği hatırlatıldı. 
   
   'İlave teminatı görüşmeye hazırız' 
   Standart Kimya'nın açıklamasında şöyle denildi "ÖİB tarafından teklif edilebilecek Petkim'in diğer kamu kurumlarından olan alacaklarının şarta bağlı temliki, malvarlığı üzerinde ipotek veya ticari işletme rehni kurulması, kefalet verilmesi gibi alternatif ilave teminat mekanizmalarını da görüşmeye hazır olduğumuz ÖİB'ye bildirilmiştir. Söz konusu teminatların verilmesi ile ÖİB tarafından hisse satış bedeliyle ilgili olarak herhangi bir risk ile karşı karşıya kalınması ihtimali kalmamış olacak." 
   
   Cem Uzan'a ikinci dava açıldı    BURSA ADANA DHA 
   Bursa mitinginde Başbakan Erdoğan'ı isim vermeden 'Allahsızlık' ve 'Eşkiyalıkla' suçlayan Genç Parti Genel Başkanı Cem Uzan hakkında dün ikinci dava açıldı. Bursa Cumhuriyet Savcılığı, Uzan hakkında Asliye Ceza Mahkemesi'nde 'hakaret' suçundan bir yıla kadar hapis cezası istemiyle dava açtı. Öte yandan ÇEAŞ'ın imtiyaz sözleşmesinin feshinin ardından Uzanlar'ın avukatlarınca Enerji Bakanı Hilmi Güler'in de aralarında bulunduğu 14 yetkilinin "ihtiyati tedbir kararına aykırı davrandıkları" iddiası ile Adana Cumhuriyet Savcılığı'na yapılan suç duyurusuna takipsizlik kararı verildi. 
   
   
</TEXT>
</DOC>
