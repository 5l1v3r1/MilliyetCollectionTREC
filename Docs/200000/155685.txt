<DOC>
<DOCNO> 155685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur25.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Fevzi Bir'in kaçırılması davasında sanıklar beraat etti 
</HEADLINE>
<TEXT>

     ''Susurluk davası'' hükümlüsü Ali Fevzi Bir'i kaçırarak fidye istedikleri öne sürülen, eski emniyet amiri Ayhan Tokcan'ın da aralarında bulunduğu 9 sanık, ''çıkar amaçlı suç örgütü oluşturmak'' suçundan beraat etti. 
     İstanbul 1 No'lu DGM'deki duruşmaya, Ayhan Tokcan'ın da aralarında bulunduğu 8 sanık katılırken, gıyabi tutuklu Ali Yeşildağ yakalanamadığı için hazır edilemedi. 
     Duruşmada söz alan sanıklar, tahliye ve beraat talebinde bulundular. 
     Davayı karara bağlayan mahkeme heyeti, Ayhan Tokcan'ın da aralarında bulunduğu 9 sanığın, ''Çıkar amaçlı suç örgütü kurmak ve bu örgüte üye olmak'' suçlamalarından yeterli, kesin ve inandırıcı delil elde edilemediği için beraatına hükmetti. 
     ''Gasp'' ve ''hürriyeti tahdit'' suçlamalarına ilişkin dava dosyası ise ''görevsizlik'' kararıyla İstanbul Adliyesi'ne gönderildi. 
     Mahkeme heyeti, çağrılmasına rağmen duruşmalara gelmeyen müşteki Ali Fevzi Bir'in dinlenmesinden de vazgeçti. 
     
     İDDİANAME 
     İstanbul DGM Cumhuriyet Savcılığı'nca hazırlanan iddianamede, suç tarihinde Kağıthane İlçe Emniyet Müdürlüğü'nde emniyet amiri olarak görevli Ayhan Tokcan'ın da aralarında bulunduğu 9 sanığın, 3 Mayıs 2001 tarihinde Ali Fevzi Bir'i kaçırdıkları, 1 gün alıkoydukları, 26 bin mark ve 10 bin 100 dolar parasını aldıktan sonra 1 milyon dolar daha getirmesi için anlaşarak serbest bıraktıkları belirtiliyordu. 
     Sanıklardan Ayhan Tokcan'ın, ''çıkar amaçlı suç örgütü kurmak ve yönetmek'', ''gasp'' ve ''hürriyeti tahdit'' suçlarından 32 yıldan az olmamak üzere ağır hapis cezasına çarptırılması istenen iddianamede, Muhsin Kanat dışındaki sanıkların da 27.5 yıldan az olmamak üzere ağır hapis cezasına çarptırılmaları talep ediliyordu. 
     İddianamede, sanık Muhsin Kanat hakkında ise ''Çıkar amaçlı suç örgütüne üye olmak'' suçundan 2 ile 4 yıl arasında ağır hapis öngörülüyordu. 
     
</TEXT>
</DOC>
