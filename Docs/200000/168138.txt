<DOC>
<DOCNO> 168138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/dunya/dun01.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte İran'ı yöneten adam 
</HEADLINE>
<TEXT>

Forbes, İran'da tüm iplerin 89 - 97 arasında devlet başkanı olan Rafsancani'nin elinde olduğunu öne sürdü 
     DIŞ HABERLER SERVİSİ 

     Son sayısında İran'ı kapak yapan Amerikan finans dergisi Forbes, ülkeyi yöneten mollaların ülkenin tüm kaynaklarını ellerinde toplayarak dolar milyoneri olduklarını yazdı. Forbes, ülkeyi 1989 - 1997 arasında devlet başkanı olan Ali Ekber Haşimi Rafsancani'nin yönettiğini de öne sürdü. 
     "İran'ı ılımlı Cumhurbaşkanı Muhammed Hatemi ya da reformcu parlamentonun kontrol etmediği kesin. Kontrol büyük lider Ayetullah Ali Hamaney'in bile elinde değil" denilen dergideki yazıda, "Tahran rejiminin 'gölge' diye nitelendirilen bir dış politika izleyerek yurtdışındaki terörist grupları desteklediği" de öne sürüldü. "Tüm bunları kontrol eden mekanizmanın başında ise Rafsancani'nin bulunduğunu'' yazan Forbes'da, "Rafsancani'nin, Humeyni'nin sağ kolu olduğu, 1989'dan 1997'ye devlet başkanlığı yaptığı ve şimdi de yürütme konseyi başkanlığını üstlendiği" hatırlatıldı. 
     Yazıda, Rafsancani ailesinin yönetime nasıl "dal - budak saldığı" da şöyle anlatıldı "Kardeşi ülkenin en büyük bakır şirketinin başında. Kayınbiraderi Kerman eyaletine vali oldu. Kuzeni, 400 milyon dolar cirosu olan fıstık ihracatını yönlendiriyor. Oğlu ve yeğeni Petrol Bakanlığı'nı kontrol ediyor. Diğer oğlu 700 milyon dolarlık Tahran metro projesinin başında. Aile, ülkenin en büyük petrol şirketi, Daewoo otomobil montaj fabrikası ve ülkenin tek özel havayolu şirketini de kontrol ediyor." 
     

</TEXT>
</DOC>
