<DOC>
<DOCNO> 171805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/son/sonspo03.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolcular "televizyonkolik" çıktı... 
</HEADLINE>
<TEXT>

     Futbolcuların boş vakitlerini, en çok müzik dinleyerek ve televizyon izleyerek geçirdikleri tespit edildi. 
     Fırat Üniversitesi Beden Eğitimi ve Spor Yüksek Okulu öğretim görevlilerinden Mehmet Öcalan ile Mikail Tel, 173 profesyonel futbolcuyla görüşerek, ''Futbolcuların boş zaman aktiviteleri ve maçlardaki şiddet olaylarının futbolcular tarafından değerlendirilmesi'' konusunu araştırırken, profesyonel futbolcular, futboldaki şiddet olaylarının sebeplerinin başında ''Seyircilerin eğitimsizliği''nin geldiği görüşünde birleşti. 
     Birinci Süper ve İkinci Futbol Liglerinde oynayan, yaş ortalamaları 24.96 olan 173 profesyonel futbolcunun gönüllü olarak katıldığı ankette, futbolculara toplam 46 soru soruldu. 
     Günde 4-6 saat boş zamanlarının olduğunu söyleyen futbolcular, bu zamanlarını genellikle Türk Sanat Müziği, pop müzik dinleyerek, televizyon izleyerek ve gazete okuyarak değerlendirdiklerini bildirdiler. 
     Ankette, futboldaki şiddet olaylarıyla ilgili soruları da yanıtlayan futbolcular, şiddetin sebeplerinin başında ''Seyircilerin eğitimsizliği''nin geldiğini belirtirken, diğer sebepleri ise şöyle sıraladılar 
     ''Seyircilerin mağlubiyeti kabullenememesi, hakemlerin hatalı kararları, amigoların seyircileri yanlış yönlendirmesi, basının halkı kışkırtması ve futbolcuların tahriki.'' Yüzde 61.8'i bekar, yüzde 63'ü lise ve dengi okullardan mezun olan futbolcuların katıldığı anket sonucunda, şiddet olaylarının durdurulması için seyircilerin eğitilmesi ve futbolla ilgilenen her birimin daha ciddi olarak üzerinde durması gerektiği belirtildi. 
     
</TEXT>
</DOC>
