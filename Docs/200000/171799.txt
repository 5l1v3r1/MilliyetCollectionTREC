<DOC>
<DOCNO> 171799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/son/soneko05.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanlar Euroya karşı hala soğuk... 
</HEADLINE>
<TEXT>

     Avrupa Birliği AB resmi para birimi euroya geçişte en çok zorlanan ülkelerin başında gelen İtalya'da, aradan 1.5 yıl geçmesine rağmen hala euro sevilmiyor. 
     Datamedia adlı araştırma şirketinin 1 Ocak 2002 tarihinde resmen kullanılmaya başlanan euronun günlük hayatta vatandaşa etkisiyle ilgili yaptığı ankette, İtalyanların yüzde 57.4'ü euroya karşı hükümlerinin halen olumsuz olduğunu söyledi. 
     İtalyanların yüzde 94.1'i euro ile daha az şey alıp çok daha fazla para harcadıklarını dile getirirken yüzde 3.9'u harcamalarının aynı düzeyde olduğunu, yüzde 1'i de euro ile geçiş sonrasında daha fazla şey almaya başladığını açıkladı. 
     ''2002 Temmuz ayı öncesine oranla kazançlarınızda bir değişiklik oldu mu '' sorusuna, ankete katılanların yüzde 82'si ''euro ile daha az kazanç sağlıyorum'' cevabını verdi. İtalyanlar, eurodan en çok meyve, sebze ve giyim eşyalarının pahalandığından yakındı. 
     
</TEXT>
</DOC>
