<DOC>
<DOCNO> 174955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/yasam/yas01.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu insanlar çıldırmış olmalı 
</HEADLINE>
<TEXT>

   Birbirini tanımayan yüzlerce kişi, internet aracılığıyla buluşup 'tuhaf şeyler' yapıyor. Hızla yayılan 'flaş mob'a kimi 'sanat', kimi 'devrim', kimi de 'aptalca eğlence' diyor 
      DIŞ HABERLER SERVİSİ 
   
   İnternet, özellikle Amerika ve Avrupa'da 'flaş mob' adlı yeni bir eylem akımının başlangıç noktası oldu. Birbirlerini hiç tanımayan, ancak elektronik posta zincirleri ve çeşitli web siteleri üzerinden haberleşen internet kullanıcıları, belirledikleri ortak bir saatte, belirli bir yerde toplanarak, yine daha önceden planlanan ancak neredeyse son dakikaya kadar sadece 'organizatörün' bildiği 'tuhaf, anlamsız' eylemleri hayata geçiriyorlar. 
   
   Haydi hep birlikte 
   Bunun en son örneği, İngiltere'nin başkenti Londra'da yaşandı. 40 yaşındaki bir Londralı'nın önderliğinde, kentin barlarıyla tanınan Tottenham bölgesindeki publarda buluşan yaklaşık 200 kişi, bir araya geldikten 13 dakika sonra, bir mobilya mağazasına doğru yürüyüşe geçerek mağazayı 'bastı'. 10 dakika boyunca amaçsız bir şekilde mağazayı 'işgal eden' eylemciler, bu süre içinde alışverişlerin durmasına neden olarak kargaşa yarattı ve olaysız şekilde dağıldı. İngiltere'nin ilk 'flaş mob' eylemi olarak kayıtlara geçen olayda 'eylemcilere', "Cep telefonunuzdan bir arkadaşınızı arayın ve burada satılan ürünleri övün" talimatı verildi. 
   
   200 kişi birden Bill'e kart baktık 
   Avrupa'nın ilk 'flaş mob'unun gerçekleştiği İtalya'nın başkenti Roma'da geçen ay yine aynı şekilde bir araya gelen bir grup, bir kitapçıya girerek, 'olmayan kitaplarla' ilgili sorular sorarak çalışanları bunaltmıştı. Amerika'da da ise yaklaşık 200 kişi Harvard Coop adlı bir kitapçının kartpostal bölümüne girerek, arkadaşları "Bill" için bir kart baktıklarını söyleyip daha sonra da alkış tutarak şaşkın bakışlar arasında mağazadan çıkmıştı. 
   
   İşte adresler 
   "flashmob.com", "www.cheesebikini.com", "www.dutchmobbing.com" gibi intermet adresleri üzerinden organize edilen 'flash mob' eylemlerinin katılımcılarından bazıları bunu bir 'sanat' olarak görürken, kimi 'sosyal bir devrim', kimi de sadece 'aptalca bir eğlence' olarak görüyor. 
   
   
</TEXT>
</DOC>
