<DOC>
<DOCNO> 185432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/siyaset/asiy.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay onadı gözler YSK'da 
</HEADLINE>
<TEXT>

   Yargıtay, 3 Kasım seçimine katılmak için evrakta sahtecilik yaptıkları gerekçesiyle ceza alan DEHAP'lıların temyiz başvurusunu karara bağladı. Cezalar onandı 
      GÖKÇER TAHİNCİOĞLU TÜRKER KARAPINAR Ankara 

   
   Yargıtay 6. Ceza Dairesi, eski DEHAP yöneticilerinin, partinin 3 Kasım seçimine katılabilmesi için resmi evrakta sahtecilik yaparak örgütlenmeyi tamamlamış gibi gösterdikleri gerekçesiyle aldıkları hapis cezasını oybirliğiyle onadı. Karara dayanarak yapılacak başvurular sonucu Yüksek Seçim Kurulu YSK , seçimin ya da DEHAP'ın bu seçimde aldığı oyların iptaline karar verebilecek ya da başvuruları reddedebilecek. 
   Ankara 2. Ağır Ceza Mahkemesi'nin 1 yıl 11 ay 11'er gün hapisle cezalandırdığı eski DEHAP Genel Başkanı Mehmet Abbasoğlu ve eski yöneticiler Nurettin Sönmez, Veysi Aydın, Ayhan Demir'in temyiz duruşması Yargıtay 6. Ceza Dairesi'nde yapıldı. Sadece Aydın'ın katıldığı oturumda sanık avukatlarından Güven Özata, yerel yöneticilerin parti üyelerinin isimlerini mülki amirliklere bildirmediğini, genel merkez yöneticilerinin de bunu bilmeden üye listelerini Yargıtay Başsavcılığı'na ilettiğini kaydetti. Bunun "ihmal" suçu oluşturduğunu, suçu işleyenin yerel yöneticiler olduğunu vurgulayan Özata, üye listelerinin resmi evrak sayılamayacağını belirtti. 
   
   'Dava siyasidir' 
   Avukat İsmail Aslan da, Yargıtay'ın ihmali olduğunu belirterek, "1997'den beri denetlenmeyen DEHAP üç gün içinde 81 il, 923 ilçede denetlenmiştir" diye konuştu. Avukat Mahmut Tanzi, emekli Başsavcı Sabih Kanadoğlu'nun açıklamaları ve soruşturmanın genişletilmemesinin Avrupa İnsan Hakları Sözleşmesi'nin AİHS ihlali anlamına geldiğini vurguladı. Aydın ise, "1997'de kurulan partide altı ay yöneticiydim. Başsavcılık, daha sonra hüküm giydiğim için başkan olamayacağımı bildirdi ve istifa ettim. Demek ki denetim yapılıyor. Dava siyasidir" dedi. 
   Oturuma verilen aradan sonra kararı açıklayan Daire Başkanı Mustafa Aydın, parti bildirimlerinin resmi evrak sayıldığını, memuru aldatmak için bireyin düzenlediği sahte belgenin sahtecilik suçu oluşturduğunu kaydetti. Sanıkların, 1997 - 2002 arasında partinin 63 ilde örgütlendiğini Yargıtay'a bildirdiğini, 3 Ekim 2002'de de aynı bilgileri yenilediğini kaydeden Aydın, "Partinin 3 Mayıs 2002 ve 3 Kasım 2002'de ancak 27 ilde teşkilatlandığının anlaşıldığını ve yerel mahkeme kararının onandığını" açıkladı. 
   
   'Bir deli kuyuya taş attı' 
   Özata, karar düzeltme başvurusunda bulunacaklarını ve AİHM'ye gideceklerini belirtirken, Aydın "Bir deli kuyuya taş atar, bin akıllı çıkaramaz. Böyle bir süreç başladı" diye konuştu. DEHAP yöneticileri de kararın ardından partide bir toplantı yaptı. Genel Başkan Tuncer Bakırhan "DEHAP, yine planlanmış ve hazırlanmış bir sonuçla karşı karşıyadır. Karar siyasidir. Demokratik ortamı zedeler" şeklinde konuştu. 
   
   
</TEXT>
</DOC>
