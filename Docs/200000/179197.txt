<DOC>
<DOCNO> 179197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/sontur07.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ehliyet komedisi 
</HEADLINE>
<TEXT>

     GÜRSEL KÖKSAL Frankfurt 

Almanya'nın Mannheim kentinde devam eden ve asıl sanıkları Türk olan "para karşılığı sınavsız ehliyet sağlama" davasında yargılanan Alman "Marius D."nin, en az 49 kez "Türk kılığında" ehliyet sınavlarına girerek, kendi başına bir türlü başarılı olamayan Türklerin ehliyet almalarını sağlamakla suçlandığı öğrenildi. 
     Defalarca denemelerine karşın teorik ya da pratik ehliyet sınavlarını veremeyenler arasında okuma yazma bilmeyen, hatta "yarı - kör" olanlar da bulunduğu belirtiliyor. Çoğunluğu Türk, en az 180'den fazla kişiye parayla otomobil ehliyeti veren "ehliyet çetesi"nin yakalanan altı sanığının, Mannheim Eyalet Yüksek Mahkemesi'nde süren davasının, 11 Eylül'de, kimi sanıklar için 10 yıla kadar hapis cezasıyla sonuçlanması bekleniyor. 
     
     7000 euroya ehliyet 
     Merkezi Mannheim'da olan ve Frankfurt ile Hanau kentlerinde de birer şubesi bulunan Akçay Sürücü Okulu'na karşı açılan soruşturmada, yedi kişinin, sahte kimliklerle onlarca sürücü adayı adına Mannheim, Ludwigshafen, Frankfurt ve Hanau'da 179 kez pratik, 10 kez de teorik ehliyet sınavlarına girdikleri ortaya çıkarıldı. 
     Polisin elinden kaçan Musa A.'nın sahibi olduğu sürücü okulunun, biri Türk iki ortağı ile başkaları yerine sınava girenler kişilerden üçünün yargılandığı davada, sanıkların bir ehliyet için 7 bin euro'ya kadar para aldıkları iddia ediliyor. "Bizde sınav korkusuna son " sloganıyla reklam yapan okulun sahibinin ise, Türkiye'ye kaçtığı sanılıyor. 
     
     Ehliyetler geri alındı 
     Haklarında "sahtekarlık" davası açılan, maceralarıyla zaman zaman savcıları ve mahkemeyi izleyenleri güldüren sanıklardan, para karşılığı ehliyet alanların, şans eseri büyük trafik kazalarına neden olmadıkları belirlendi. 
     Bununla birlikte haksız yere elde ettikleri ehliyetleri ellerinden alınan bir Türk'ün belediye otobüsü sürücüsü olduğu, bir diğerinin ise okul servisi kullandığı kaydedildi. Bu arada Türk kılığına girip Almanya'daki Türklere karşı ırkçılığı araştıran Alman gazeteciler Günter Wallraf ve Gerhard Kromschröder'in kulaklarını çınlatacak uyanıklığın kahramanlarından sarışın, mavi gözlü Marius D.'nin asıl mesleğinin, oyunculuk değil otobüs sürücülüğü olduğu öğrenildi. 
     
</TEXT>
</DOC>
