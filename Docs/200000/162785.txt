<DOC>
<DOCNO> 162785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sontur06.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciler artık özgür... Okullar yarın tatile giriyor... 
</HEADLINE>
<TEXT>

     2002-2003 eğitim-öğretim yılı, yarın sona eriyor. İlköğretim ve ortaöğretim okullarında okuyan yaklaşık 13.5 milyon öğrenci, yarın yaklaşık 3 ay sürecek yaz tatiline girecek. 
     Milli Eğitim Bakanı Hüseyin Çelik, velileri, karnesinde zayıf not bulunan öğrencilere, psikolojilerini bozacak biçimde davranmamaları konusunda uyardı. Çelik, öğrencilere de ''Sonuç ne olursa olsun, dünyanın sonu değil'' diye seslendi. 
     Bir hafta ertelemeyle 9 Eylül yerine 16 Eylül 2002 Pazartesi günü başlayan 2002-2003 eğitim-öğretim yılı maratonu, yarın tamamlanacak. İlköğretim okullarındaki toplam 10 milyon 331 bin, ortaöğretim okullarındaki toplam 3 milyon 34 bin öğrenci yarın karne heyecanı yaşayacak. Öğrenciler, 2003-2004 eğitim-öğretim yılının başlayacağı 8 Eylül 2003 Pazartesi gününe kadar dinlenme fırsatı bulacaklar. 
     Öğretmenler ise hizmet içi eğitim çalışmalarına katıldıktan sonra tatile başlayacaklar. 
     Yetişkinlere ve örgün eğitimden yararlanamayanlara yönelik hizmet veren yaygın eğitim kurumları da yarın tatile girecek. Yaygın eğitim kurumlarından, toplam 3 milyon 38 bin öğrenci yararlanıyor. 
     
     ÇELİK'İN MESAJI 
     Bu arada, Milli Eğitim Bakanı Çelik, okulların tatile girmesi dolayısıyla öğrencilere ve velilere yönelik mesajlar verdi. 
     Çocukların hepsinin aynı başarı düzeyini yakalayamayacağına işaret eden Çelik, ''İnsanların boyu posu, rengi, şekli tek tip olmadığı gibi, başarı düzeyleri de tek tip değildir. Bu gerçeği göz önünde bulundurarak çocuklarımızla muhatap olmalıyız. Ahmet'in Mehmet'in karnesinin hepsi pekiyi, benimkinin notu kırık deyip de çocukları psikolojik olarak yıkıma uğratmanın gereği yok'' dedi. 
     Velilerin, çocuklarının başarısını istemelerinin doğal olduğunu ifade eden Çelik, şunları söyledi. 
     ''Bunu istiyorlarsa, bir yıl boyunca çocuklarını çok takibe almalı, öğretmeniyle irtibat kurmalı, çocuğun başarısız olmasının sebepleri üzerinde mutlaka kafa yormalıdır. Bunların hiçbirini yapmadan, sene sonunda senin karnende neden zayıfın var, niye hepsi pekiyi değil diye sorgulamanın anlamlı olmadığını düşünüyorum. Eğer veli-öğretmen-okul işbirliği sağlanırsa, velilerimiz çocuklarıyla günü gününe ilgilenirlerse, sene sonunda gördükleri manzara onlar için şaşırtıcı olmaz. Aslında çocuğunun karnesini eline aldığı zaman şaşıran bir anne-baba, yıl içinde çocuğunu takip etmemiştir. Yani perşembenin gelişi çarşambadan bellidir.'' Karnesinde düşük notu bulunan öğrencilere, ''Sonuç ne olursa olsun dünyanın sonu değil'' diye seslenen Çelik, hayatta başarı kadar başarısızlıkların da olabileceğini söyledi. Çelik, şöyle devam etti 
     ''Başarısız olanlar, aldıkları karneden memnun değillerse, zararın neresinden dönülürse kardır mantığıyla daha sonraki yıllarda çok daha iyi çalışmalılar. Onlar da arkadaşları gibi gülmek, ailelerini sevindirmek, kendileri de sevinmek istiyorlarsa niçin başarısız olduklarını düşünmeleri lazım. 
     Başarılı olan çocuklarımız da bunu hak etmişlerdir. Daha sonraki yıllarda bu başarıyı sürdürmek için gayret göstermeliler. Elbette en iyi, iyinin her zaman düşmanıdır. İyi olanlar daha iyi olmak ister. Bu rekabetçi duygunun var olması, aslında eğitim için önemlidir.'' 
     
     ''ÇOCUKLARIM BENİ ŞAŞIRTMAYACAK'' 
     Çelik, ''çocuklarıyla ilgilenmeye zaman bulup bulmadığı'' sorusunu da şöyle yanıtladı. 
     ''Üniversiteye hazırlanan bir oğlum var. Devam ettiği dershaneyle devamlı görüşüyorum. İnişler çıkışlar var ama belli bir başarı düzeyini tutturduğunu düşünüyorum. Kızım çok iyi. Ortanca oğlum biraz haylazlık yapıyor. Öğretmenleriyle zaman zaman irtibat kuruyorum. Onları daha çok anneleri takip ediyor. Karnelerini alıp getirdikleri zaman beni şaşırtan bir şey olmayacağını düşünüyorum. Çünkü çocuklarımın karnelerinin üç aşağı beş yukarı nasıl olacağını biliyorum bunca işim arasında.'' Milli Eğitim Bakanı Çelik, İrlanda Eğitim ve Bilim Bakanı'nın resmi davetlisi olarak bu ülkeye gideceğinden, karne dağıtım törenine katılamayacak. 
     
     SINAV HEYECANI 
     Öte yandan, lise ve ilköğretim son sınıf öğrencileri, her yıl olduğu gibi bu yıl da yaz tatilini sınav heyecanıyla geçirecekler. Lise son sınıf öğrencilerinin gireceği Öğrenci Seçme Sınavı ÖSS , 15 Haziran Pazar günü yapılacak. 
     ÖSS ile 8 Haziran 2003 Pazar günü gerçekleştirilen Ortaöğretim Kurumları Öğrenci Seçme ve Yerleştirme Sınavı'nın sonuçları, temmuz ayının son haftasında açıklanacak. 
     Üniversitelerin yabancı dil ile ilgili bölümlerinde okumak isteyen öğrenciler 22 Haziran 2003 Pazar günü Yabancı Dil Sınavı'na, ilköğretim ve ortaöğretim kurumlarının ara sınıflarındaki okuyan öğrenciler de 21 Haziran 2003 Cumartesi günü Devlet Parasız Yatılılık ve Bursluluk Sınavı'na girecekler. 
     
</TEXT>
</DOC>
