<DOC>
<DOCNO> 191830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/soneko21.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Çin, serbest piyasa taahhütlerini karşılasın 
</HEADLINE>
<TEXT>

     ABD Ticaret Bakanı Don Evans, Çin'den, piyasasının açılması için öngördüğü taahhütlerinin yerine getirilmesi konusunda daha hızla hareket etmelerini istedi. 
     Evans yaptığı açıklamada, Çin'in 2001 yılında Dünya Ticaret Örgütü'ne katılırken piyasasının dışa açılması için öngördüğü taahhütleri yerine getirmediğini söyledi. 
     Pekin yönetiminin piyasanın serbestleştirilmesi konusunda çok yavaş davrandığını belirten Evans, fikri mülkiyet haklarının korunmasında başarısız olunduğunu, kamu şirketlerine haksız sübvansiyon sağlandığını ifade etti. 
     Evans, Çin'den piyasasını dışa açmasını, ticari bariyerlerin indirmesini istedi. 
     ABD'nin Çin ile olan ticaret açığı geçen yıl 103 milyar dolar olurken, bu rakamın 2003 yılında 130 milyar dolara çıkabileceği ifade ediliyor. 
     
</TEXT>
</DOC>
