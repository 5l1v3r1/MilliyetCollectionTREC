<DOC>
<DOCNO> 182014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/ekonomi/eko07.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Star'a 'kalleş' davası 
</HEADLINE>
<TEXT>

   ÇEAŞ'a el konulunca 'Kalleş', 'AKP terörü' manşetleri atan Star'a dava açıldı 
   ANKARA Milliyet 
   
   Uzan Grubu'na ait ÇEAŞ ve Kepez' el konulması üzerine "Kalleş" ve "AKP terörü" ifadelerini kullanarak Başbakan Tayyip Erdoğan'ın kişilik haklarına yayın yoluyla hakaret ettiği öne sürülen Star gazetesinin eski Sorumlu Müdürü Serdar Akbıyık hakkında 7 yıla kadar hapis istemiyle dava açıldı. 
   Ankara Basın Savcısı Kürşat Kayral, Erdoğan'ın avukatları aracılığıyla, 13 Haziran 2003 tarihli Star gazetesinde yer alan haberlere ilişkin yaptığı suç duyurularını sonuçlandırdı. Akbıyık hakkında açılan davanın iddianamesinde, gazetenin Erdoğan'ın fotoğrafının yanında, "Gücün buna mı yetiyor kalleş" ifadesine yer verildiği, haberlerde, "Cumhuriyet tarihinde böyle bir kalleşlik görülmedi... Uzan Grubu'nun en k rlı şirketleri ÇEAŞ ve KEPEZ'e kalleşçe baskın düzenlendi... AKP hükümeti siyasi rakibi Cem Uzan'ı linç etmek için Uzan Grubu'na yargısız infaza başladı... AKP terörü" ifadelerinin kullanıldığı belirtildi. Haberlerin kim tarafından yapıldığının tespit edilemediği kaydedilirken, sorumluluğun Akbıyık'a ait olduğu ifade edildi. 
   Haberlerde eleştiri sınırlarının aşılarak, hakaret edildiğinin öne sürüldüğü iddianamede, "Haberlerde güncellik öğesi bulunsa dahi, kalleş ve terör sözleriyle yazılar hukuka aykırı duruma getirilerek düşünsel bağ bozulmuş, haber verme sınırları şeref ve haysiyeti ihlal ve tahkir konumuna getirilmiştir" denildi. 
   
   
</TEXT>
</DOC>
