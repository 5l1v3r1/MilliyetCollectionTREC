<DOC>
<DOCNO> 163643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/yazar/cemal.html </URL>
<DATE> 2003/06/17/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Hukuk devleti... Uzanlar 
</HEADLINE>
<TEXT>

     Onun için de bu diyarda 
     Adalete güven yoktur. 
     Devlete güven yoktur. 
     Siyasete güven yoktur. 
     Halkın ağzından hiç düşmez 
     "Bu ülkede yapanın yanına kar kalır " 
     Bin yıldır değişmedi bu. 
     Değişmediği için de herkes bir punduna getirip hukuka karşı hile yapmanın yollarını arar Türkiye'de. Devletin kendini hukukla bağlı saymadığı bir ülkede vatandaş da hukuku ayakbağı olarak görür. 
     Ne yazık 
     Yapanın yanına kar bırakmayacak bir hukuk düzenini yıllardır kuramadık. Yolsuzluktan dolayı, rüşvetten dolayı, günlük deyişle hortumculuktan dolayı hesap soran, cezalandıran bir hukuk sistemi yerli yerine oturmadı. 
     Sistem kendini temizleyemiyor. 
     Sifonsuz bir sistem yani... 
     Bazen çark döner gibi oluyor. Sanıklar mahkemeye çıkıyor. Parlamentoda soruşturma komisyonları çalışıyor. Bir dalga kabarıyor, beklentiler yükseliyor. 
     Ama sonra bir bakıyorsunuz 
     Eski hamam eski tas 
     Dipsiz bir kuyuda her şey yitip gitmiş. Kazanan malum tekerleme oluyor 
     Böyle gelmiş böyle gider 
     Evet, zoraki bir yazı. 
     Nasıl olmasın ki .. 
     Arşivden hukuk devleti dosyamı çıkarıp bundan önce yazdıklarıma baktım. Hepsi birbirine benziyor. Hep aynı temenniler. Böyle olduğu için de inandırıcılığı kalmamış yazılar... 
     Hukuk devleti ile ilgili, bağımsız yargı ile ilgili, kişisel hak ve özgürlükleri hiçe sayan hoyrat devlet zihniyetiyle ilgili, hukukla alay eden güç odakları ile ilgili, siyasetçi eliyle yozlaştırılan TBMM soruşturmaları ile ilgili, sınırlanmayan milletvekili dokunulmazlıkları ile ilgili bir sürü yazı ve dilek... 
     Hiçbiri heyecan verici değil. 
     Çünkü genellikle kağıt üstünde kalmış dileklerden, sonuçsuz eleştirilerden oluşuyor. Yani buz üstüne yazılmış yazılar. Çünkü değişen bir şey olmamış. 
     Şimdi değişecek mi 
     Birkaç nedeni var bu sorunun. 
     Birincisi Uzan grubuyla, yani geçen hafta devletin - kimine göre gecikmeli olarak - el koyduğu Çukurova Elektrik ve Kepez'le ilgili. El koyma kararının gerekçesi özetle şöyle 
     "Devlet tarafından verilen imtiyaz, tekel uygulamasına dönüştürülmekte ve rekabet ortamının oluşmasına engel olunmaktadır. Başka rakip firmaların çalışmaları engellenmektedir." 
     Böyle mi, değil mi 
     Bu konu şimdi yargıyı ilgilendiriyor. 
     Ancak Uzanlar deyince öteden beri hukuk açısından, iş etiği açısından birçok olumsuz örnekten söz edilir. Bunların bir bölümü orta yerdedir bir bölümü mahkemelerdedir bir bölümü özellikle iş ve siyaset kulisindedir. 
     Ayrıca Uzanlar, Cem Uzan'ın başkanlığını yaptığı Genç Parti'yle birlikte iş dünyası - siyaset - medya üçgeni alanında belki de zamanla klasikleşecek bir örnek vermiş durumdalar... 
     Şimdi değişecek mi sorusunun ikinci nedeni 
     TBMM Yolsuzlukları Araştırma Komisyonu çalışmaya başladı. Eski bakanlar, başbakanlar, işadamları sorgulanıyor. Nereye kadar gidecek bu da Göstermelik mi kalacak, yoksa ciddiye mi alınacak Yasal ve anayasal düzenlemelerle desteklenerek sonuna kadar gidilebilecek mi 
     Bir başka deyişle 
     AKP, CHP ile işbirliği yaparak yargı bağımsızlığı yolunda adımlar atabilecek mi Adalet reformu gündeme gelecek mi Geçmişte yozlaştırılmış olan TBMM soruşturma mekanizması adam edilecek mi Ve seçmene söz verdiği gibi, milletvekillerinin dokunulmazlığını TBMM kürsüsüyle sınırlı tutacak değişikliği gerçekleştirecek mi AKP 
     Yakın geçmiş umut verici değil. 
     Bugüne kadar kapalı kapılar arkasında yapılan çirkin pazarlıklarla, şantaja boyun eğen yüreksiz tutumlarla, partizanlığın ürünü çıkarcılıkla, kayıtsızlık ve adam sendecilikle hukuk devletine giden yol tıkandı. 
     Bu değişecek mi 
     Yol açılacak mı 
     
     

</TEXT>
</DOC>
