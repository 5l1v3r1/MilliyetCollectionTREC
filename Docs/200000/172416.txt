<DOC>
<DOCNO> 172416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sontur32.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de fuhuş operasyonu... 
</HEADLINE>
<TEXT>

     İzmir'de, yurtdışından getirilen kadınları, pasaportlarını ellerinden alarak zorla tuttukları ve fuhuşa zorladıkları ileri sürülen 5 kişi gözaltına alındı. 
     Polise başvuran Elana Geynts 22 , ülkesine dönmek istediğini fakat zorla Türkiye'de tutularak fuhuşa zorlandığını ileri sürdü. 
     Geynts, polise verdiği ifadede, Tolga A, Rus uyruklu Didia K. ve Alex R.'nin kendisini para kazanma vaadiyle Rusya'dan Türkiye'ye getirdiğini, burada Lena G.'ye para karşılığında sattığını, pasaportuna el koyan Lena G.'nin aracılığıyla fuhuş yaptığını ileri sürdü. Geynts, bu işten vazgeçtiğini ve Rusya'ya geri dönmek istediğini söylediği zaman Lena G.'nin yanında çalışan Osman A.'nın silahlı tehdidine ve tecavüz girişimine maruz kaldığını, bunun üzerine kaçarak kendisini Türkiye'ye getiren kişilerin yanına sığındığını, bu kişilerin, Z.K.'nın aracılığıyla Lena G.'den pasaportu alarak, fuhuş yapması için farklı kişilere verdiklerini anlattı. 
     Üniversite öğrencisi olduğunu belirten Elena Geynts, pasaportunu alarak ülkesine dönmek istediğini, bu kişiler hakkında herhangi bir şikayetinin bulunmadığını söyledi. 
     Geynts'in verdiği bilgiler üzerine operasyon başlatan Asayiş Şube Müdürlüğü Gasp Büro Amirliği ekipleri, Tolga A., Didia K., Alex R., Lena G., Osman A.'yı gözaltına alırken, 3 sahte pasaport da ele geçirdi. Bu arada polis, gözaltına alınan kişilerin yanlarında kalan yabancı uyruklu Victoria K., İrina M., Natilia K. ile Geynts'in pasaportunu almasında aracı olan Z.K.'nın da ifadesine başvurdu. 
     Tolga A., Didia K., Alex R, Lena G., Osman A. sorgularının ardından ''Silahlı tehdit'', ''sahtecilik'', ''zorla fuhuş yaptırmak ve fuhuşa aracılık'' suçlamalarıyla İzmir Adliyesi'ne sevk edildi. 
     
</TEXT>
</DOC>
