<DOC>
<DOCNO> 185180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sontur24.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasayı 25 milyon dolar dolandıran 15 kişi yakalandı... 
</HEADLINE>
<TEXT>

     Kurdukları 5 ayrı şirket adına tekstil piyasasından yüklü miktarda mal alarak, bunları başka firmalar üzerinden satmak suretiyle yaklaşık 25 milyon dolarlık dolandırıcılık yaptıkları öne sürülen 15 kişi yakalandı. 
     İstanbul Asayiş Şube Müdürlüğü Yankesicilik ve Dolandırıcılık Büro Amirliği'nden yapılan açıklamaya göre, tekstil piyasasında faaliyet gösteren bir vatandaşın dolandırıldığı yönündeki başvurusu üzerine başlatılan çalışmalar sonucunda Gaziosmanpaşa, Küçükköy ve Merter'de 8 ayrı işyerine operasyon düzenlendi. 
     Operasyonlar sırasında 15 kişi gözaltına alınırken, 5 adet ruhsatsız tabanca, 1 adet av tüfeği, muhtelif tekstil ürünleri ve belgeleri ile dolandırıcılıktan elde edilen 1081 top muhtelif kumaş ele geçirildi. 
     Bu kişilerin sorgulanması sonucunda, Zeytinburnu'nda faaliyet gösteren Uysal Tekstil'in sahibi ''Hacı'' lakaplı Muhittin Uysal'ın, cezaevinden yeni çıkan kişiler ile maddi durumu çok iyi olmayan küçük esnaflara para vererek 5 ayrı şirket kurdurttuğu, bu şirketler adına bankalardan çek karneleri alındığı, çekler kullanılarak piyasadan yüklü miktarda mal temin edildiği, ancak bu malların başka şirketler üzerinden faturalandırılarak satıldığı ve şahısların daha sonra ortalıktan kaybolduğu anlaşıldı. 
     Söz konusu yöntemle dolandırılan kişilerin para veya mallarını geri istedikleri anda da, Uysal ile beraber çalıştığı öğrenilen Metin Karataş ve adamlarınca tehdit edildikleri belirlendi. 
     Karataş'ın da, bu tehditlerde yasadışı sol bir örgütün ismini ve örgüt elebaşının akrabası olduğu iddiasını kullandığı, böylece alacaklıları sindirdiği kaydedildi. 
     Uysal'ın, dolandırıcılık amacıyla kurdurduğu şirketlerin piyasadan aldıkları iplik ve kumaşları kendisine getirttiği, ancak bu malların paralarını ödemeyerek kendi adamlarını bile dolandırdığı öne sürüldü. 
     Şebeke üyelerinin, geçen yıl mayıs ayında Pendik'te cesedi bulunan tekstilci Şemsettin Genç adına, öldürülmesinden sonraki 3 ay içinde 3.5 milyon dolarlık alışveriş yaptıkları saptandı. 
     Şebeke üyelerinin 2000 yılından bu yana yaklaşık 25 milyon dolarlık dolandırıcılık gerçekleştirdikleri ve konuya ilişkin şu ana kadar 40 kişinin polise başvurduğu bildirildi. 
     Bazıları çeşitli suçlardan dolayı sabıkalı olan şebeke üyeleri hakkındaki soruşturma sürerken, elebaşı konumundaki Muhittin Uysal ve Metin Karataş'ın da aralarında bulunduğu 10 kişinin daha yakalanmasına çalışılıyor. 
     
</TEXT>
</DOC>
