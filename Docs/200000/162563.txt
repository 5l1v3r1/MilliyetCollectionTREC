<DOC>
<DOCNO> 162563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/ekonomi/eko02.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Otoda ithalat da patladı 
</HEADLINE>
<TEXT>

Yılın ilk beş ayında motorlu taşıtlar ihracatı yüzde 43, iç satışlar da yüzde 129 arttı. Yerli otomobil satışları yüzde 82, ithal otomobil satışları ise yüzde 165 yükseldi 
     Otomotivde yılın ilk beş aylık döneminde ihracat, üretim ve satışta önemli artışlar gerçekleşti. Otomotiv Sanayii Derneği OSD verilerine göre, yılın ilk beş aylık dönemindeki motorlu araç ihracatı yüzde 43 artışla 138 bin 444 adede yükseldi. 
     Sektörün geçen yılın aynı dönemindeki motorlu araç ihracatı 96 bin 704 olarak gerçekleşmişti. Bu yıl ocak - mayıs döneminde yapılan ihracatın 79 bin 602'si otomobil, 54 bin 362'si ticari araç, 4 bin 480'i ise traktörden oluştu. 
     
     Üretimi ihracat sürüklüyor 
     Tofaş 17 bin 704 adet otomobil ve 19 bin 571 adet hafif ticari araç olmak üzere toplam 37 bin 275 adet, Oyak Renault 31 bin 980 adet otomobil, Ford Otosan 30 bin 261 adet hafif ticari araç, Toyota ise 24 bin 610 adet otomobil ihraç etti. 
     Uludağ İhracatçı Birlikleri verilerine göre, sektörün bu dönemdeki ihracatı da yüzde 51 artışla 2 milyar 379 milyon dolara ulaştı. 
     Yılın beş aylık döneminde, toplam 182 bin 740 adet motorlu taşıt aracı üretildi. İç pazardaki talep daralmasına karşı, üretimin artarak devam etmesi, bu dönemde yapılan 138 bin 444 adetlik ihracattan kaynaklandı. 
     Otomobil üretimi, 2002 yılı Ocak - Mayıs dönemine göre yüzde 27 oranında artarak 101 bin 405 adet olarak gerçekleşti. 
     Ayrıca üretim kamyonette yüzde 92, minibüste yüzde 75, büyük kamyonda yüzde 72, midibüste yüzde 30, otobüste yüzde 30 arttı. Küçük kamyonda yüzde 10 oranında azaldı. Aynı dönemdeki traktör üretimi, geçen yılın aynı dönemine oranla yüzde 166'lık artışla 10 bin 632 adet oldu. 
     
     Aslanpayı ithalatın 
     Beş aylık dönemde otomobil satışları, geçen yılın aynı dönemine oranla yüzde 129 artışla 47 bin 422'ye yükseldi. Yerli otomobil satışları yüzde 82 artarak, 16 bin 194'e, ithal otomobil satışları ise yüzde 165 artarak 31 bin 228'e çıktı. Satışlarda ithal modellerin payı ise yüzde 66 gibi yüksek bir orana yükseldi. 
     Hafif ticari araç satışları da ocak - mayıs döneminde, geçen yılın aynı dönemine oranla yüzde 88 artışla 34 bin 797'ye ulaştı. İthal hafif ticari araç satışları yüzde 107 ve yerli hafif ticari araç satışları ise yüzde 76 gibi yüksek bir oranda gelişti. İthalatın pazar payı yine geçen yıla göre artarak yüzde 43 oldu. 
     

</TEXT>
</DOC>
