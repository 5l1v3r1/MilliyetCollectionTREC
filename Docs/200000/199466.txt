<DOC>
<DOCNO> 199466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sondun04.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternetin kontrolü BM'ye mi verilecek 
</HEADLINE>
<TEXT>

     Birleşmiş Milletler'in BM internetin tüm dünyada standart hale getirilmesi, kontrolü ve gelişmekte olan ülkelerde daha yaygın kullanımı için etkin rol oynaması isteniyor. 
     Bir çok ülke tarafından dile getirilen ancak ABD'nin karşı olduğu bu istek gerçekleşirse,internetin denetimi ve standardizasyonu BM'ye verilecek. 
     İnternetin kontrolünün BM'ye bırakılması, 10-11 Aralık tarihlerinde Cenevre'de yapılacak BM Dünya Bilişim Zirvesi'nde Çin, Vietnam ve Suriye'nin başını çektiği bir grup ülke tarafından gündeme getirilecek. 
     Söz konusu ülkeler, internet adreslerinin belirlenmesi,internetin teknik özelliklerinin standartlaştırılmasında tüm yetkinin BM'de olmasını isterken, ABD'nin, BM'nin böyle bir rol oynamasına karşı çıkacağı belirtiliyor. 
     BM'de görevli Amerikalı diplomatlar,internetin özel sektör olarak kalması gerektiğini belirterek, bunun ABD için çok önemli olduğunu kaydediyorlar. 
     Çin, Vietnam ve Suriye'nin önerisine Mısır, Rusya, Güney Afrika, Hindistan ve Suudi Arabistan'ın da destek vermesi bekleniyor. 
     Uzmanlar, internet kullanımını kontrol almaya çalışan ve bir çeşit sansür uygulayan Çin'in bu isteğinde ne kadar ciddi olduğunun kuşkulu göründüğünü belirterek, Pekin'in bu amaçla BM'yi kullanma çabası içinde bulunduğu görüşünü dile getirdiler. 
     Türkiye ise internetin özgür kullanımından yana bir tavır sergiliyor. 
     BM'nin iletişim alanındaki kilit kuruluşu Uluslararası İletişim Birliği tarafından düzenlenen Dünya Bilişim Zirvesi'ne 50 ülkenin devlet veya hükümet başkanları ile 6000 delegenin katılması bekleniyor. 
     
</TEXT>
</DOC>
