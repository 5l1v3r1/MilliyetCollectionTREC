<DOC>
<DOCNO> 156660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sonspo21.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rebrov antrenmanda yine coştu... 
</HEADLINE>
<TEXT>

     İstanbulspor maçının hazırlıklarını sürdüren Fenerbahçe, Süper Genç Takımı'ndan takviye alarak, antrenman maçı yaptı. 
     Samandıra Tesisleri'nde 25'er dakikalık 2 devre halinde oynanan maçta sarı takım, turuncu takımı Rebrov'un golleriyle 2-0 yendi. 
     İdman maçında sarı takım, Volkan Recep , Fatih, Mustafa, Mirkoviç, İsmail, Taylan, Johnson, Steviç, Rebrov, Emrah ve Beschastnykh'den, turuncu takım ise Rüştü Cavit , Ali Güneş, Ümit, Süleyman, Cem, Kemal, Hakan, Tolga, Volkan, Kılınç ve Tuncay'dan oluşan kadrolarla mücadele etti. 
     Almanya'dan dönen Steviç ile sakatlıkları geçen Mustafa ve Fatih de bugün ilk kez takımla birlikte çift kale maçta yer aldı. Sakatlığı bulunan Erhan ile Ceyhun ise salonda çalıştı. 
     Bu arada, maçın devre arasında deneyimli futbolcu Steviç'in, kendi takımında oynayan genç oyuncular Taylan ve Emrah'ı yanına alıp, yapmaları gerekenler konusunda özel olarak ilgilenmesi dikkat çekti. 
     Diğer yandan, kaleci antrenörü Yavuz Şimşek, idman öncesi kalecileri özel olarak çalıştırdı. 
     
     BESCHASTNYKH İDMANDA DA GOL ATAMADI 
     Transfer olduğundan bu yana gol yollarında etkisiz kalışı nedeniyle eleştirilen Rus futbolcu Beschastnykh, idman maçında da gol kaydedemedi. 
     Sarı-lacivertli formayla şimdiye dek ligde sadece 1 gol atan Rus futbolcu, çift kale maçta girdiği 3 net gol pozisyonunda da fileleri havalandıramadı. 
     Bir pozisyonda Rus futbolcunun attığı şutta kaleci topu kurtarırken, Fatih, Beschastnykh'e takılarak, ''Bravo Ronaldo'' diye bağırdı. 
     Fenerbahçe, hazırlıklarını yarın yapacağı tek idmanla sürdürecek. 
     Öte yandan Fenerbahçe Kulübü'nün Gebze'de, 1987-1995 doğumlu gençlerin katılacağı futbol okulu açacağı öğrenildi. 
     
</TEXT>
</DOC>
