<DOC>
<DOCNO> 156681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sontur05.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni ceza yasası yolda... Fuhuş ve sekse yeni düzenleme... 
</HEADLINE>
<TEXT>

     Adalet Bakanlığı'nca hazırlanan ve toplum yaşamını silbaştan düzenleyen yeni Türk Ceza Kanunu Tasarısı, TBMM'ye sevkedildi. İşte tasarı ile gelen önemli değişiklikler 
     Evini fuhuş için kiraya verene iki aya kadar, fuhuş yapanın gelirinden yararlanana 6 aya kadar hafif hapis cezası verilecek. 
     Çocuk, hayvan pornosu, insan naaşlarıyla cinsel birliktelik görüntüsünü saklayan, gösteren, satan kişiler altı aydan iki yıla kadar hapisle cezalandırılacak. 
     Zorla oral seks ilk kez tecavüz sayılıp cezalandırıldı ve 3 yıla kadar hapisle yargılanmasına kapı açıldı. 
     Evlilikte eşler arasındaki zorla ilişki tecavüz kabul edilmedi. Eşle zorla ilişki sanığı "Aile bireylerine kötü muameleden" cezalandırılacak. 
     Tecavüz mağdurunun ölümü halinde müebbet hapis cezası verileceği hükme bağlandı. 
     Cinsel ilişki ehliyet yaşı, 18 yaşın bitimi olarak belirlendi. bu yaştan küçük biriyle, rızasıyla bile ilişki kurmak 6 aydan 3 yıla, tasaddi suçu ise 2 yıldan 4 yıla kadar hapisle cezalandırılacak. 
     Alenen cinsel ilişki 1-3 yıl hapisle cezalandırılacak. 
     Erkek gibi tacizci kadın da cezalandırıldı. Kadınlara veya erkeklere söz atanlar 3 aydan 6 aya, sarkıntılık yapanlara ise 6 aydan 2 yıla kadar hapis cezası verilecek. 
     Vahşi ve diğer tehlikeli hayvanları başıboş bırakanlar 750 milyondan, 2 milyar liraya kadar hapisle cezalandırılacak. 
     Parası olmadığı halde, otelde kalan, taksiye binen kişilere üç aya kadar hapis cezası verilecek. 
     Haklı bir neden olmadan başkasına ait hayvanı öldürenlere hayvanın değerinin 10 katı para cezası verilir. Eğer tavuk gibi bir kümes hayvanı, sınırı belli araziye girmiş ve öldürülmüşse ceza verilmeyecek. 
     Memurlara iş yaptırırken, nüfuzunu kullananlar 2 yıldan 5 yıla kadar hapisle yargılanacak. Nüfuz kullanan milletvekili ya da siyasetçi ise ceza üçte bir oranında artacak. 
     
     ETNİK KÖKENİNE BAKIP SATIŞ YAPMAYAN YANDI 

     İnsan üzerinde rızası dışında deney yapanlara 6 aydan 2 yıla kadar hapis ve para cezası verilecek. 
     Bir kişiye etnik kökeni, dini, dili farklı diye bir şeyi satmayan, hizmet vermeyen kişi 6 aydan 1 yıla kadar hapisle cezalandırılacak. 
     Radyasyon yayıcı maddeleri konutlara veya insanların toplu olarak yaşadıkları mekanlara atanlara 3 yıldan 6 yıla kadar hapis cezası verilecek. 
     Yapılan denetimlerde, yaptığı bina sağlam çıkmayan müteahhitlere 1 yıldan 5 yıla kadar hapis, 2 milyar liradan 10 milyar liraya kadar para cezası verilecek. Bina sonraki bir afette veya başka nedenle yıkılırsa, bunun için ayrı ceza verilecek. 
     Eşinden hile ile boşananlara, 3 yıldan 7 yıla kadar hapis cezası verilecek. 
     Başkasına ait kartları ele geçirerek kullananlara 3 yıldan 6 yıla kadar hapis ve 2 milyar liraya kadar para cezası verilecek. 
     Bilişim sistemine hukuka aykırı veri sokan, verileri yok edenlere 3 yıldan 6 yıla kadar hapis, 10 milyar liradan 30 milyar liraya kadar para cezası verilecek. 
     
     DEDİKODUYA 6 AY HAPİS 

     Tasarının 180. maddesinde "huzurda veya ikiden fazla kişiye ihtilat ederek gıyapta, bir kişiyi halkın hakaret ve husumetine maruz kılacak veya onun namus veya saygınlığına dokunacak bir isnatta bulunana veya bir kimsenin namus veya şöhret veya vakar veya saygınlığına saldırana 3 aydan 6 aya kadar hapis cezası verilir" hükmü yer aldı. Buna göre, bir kişi hakkında "dedikodu" mahiyetinde iki veya daha fazla kişiye konuşanlar hapse mahkum edilebilecek. 

     
</TEXT>
</DOC>
