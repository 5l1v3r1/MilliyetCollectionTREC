<DOC>
<DOCNO> 150298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sontur21.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızlarını kaçıran kişinin annesini kaçırdılar 
</HEADLINE>
<TEXT>

     Konya'da, kızlarını kaçıran kişiye sinirlenen aile, karşı taraftan iki kadını darp ettikten sonra kaçırdı. 
     Alınan bilgiye göre, Hacı K, sevdiği ve uzun süredir görüştüğü belirtilen Havva D'yi kaçırdı. 
     Havva D'nin kaçırıldığını duyan ve sinirlenen akrabaları Hamit D, Ramazan D, Emir Sultan K. ve Mustafa A, genç kızı kurtarabilmek için Hacı K'nin annesi Şerife Y. ile anneannesi Fadime Ana D'yi evlerine zorla girerek darp edip ardından Dumlupınar Mahallesi Gülsoy Sokak'taki bir eve götürdü. 
     Olayla ilgili geniş çapta soruşturma başlatan polis, Şerife Y. ve Fadime Ana D'yi, götürüldükleri evde, elleri ve ağızları bağlanmış şekilde buldu. 
     Gözaltına alınan ve sorgularının ardından adliyeye sevk edilen Emir Sultan K, Mustafa A, Ramazan D. ve Hamit D, bir anda polisin elinden kurtularak kendilerini görüntülemek isteyen basın mensuplarına saldırdı. 
     Zanlıların saldırısı sırasında Doğan Haber Ajansı muhabiri Aliye Çetinkaya'nın kamerası kırıldı. Çetinkaya, olayla ilgili savcılığa suç duyurusunda bulundu. 
     





</TEXT>
</DOC>
