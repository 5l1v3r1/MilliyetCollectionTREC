<DOC>
<DOCNO> 182008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/ekonomi/eko01.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartı kullanmadı, faturasız hatla konuştu 
</HEADLINE>
<TEXT>

   Bahattin Uzan, kredi kartını kullanmadı, ön ödemeli cep telefonu hattı kullandı ama polisten kaçamadı. Yakalandığında elinde tv kumandası vardı 
      ERDAL KILINÇ, SEMRA PELEK İstanbul BERİL ÖZCAN İstanbul 
   
   İmar Bankası yolsuzluğu ve bilgi - belge saklamak suçlarından hakkında gıyabi tutuklama kararı bulunan Kemal Uzan'ın kardeşi Bahattin Uzan, Beşiktaş - Fulya'da saklandığı evde yakalandı. Polisi karşısında gören Uzan, bir süre şaşkınlık yaşadı. Merkez Yatırım ve Ticaret A.Ş sorumlusu Bahattin Uzan, Şişli Cumhuriyet Savcılığı'nca İmar Bankası yolsuzluğu ve bilgi ve belge saklamak suçlarından polis tarafından uzunca bir süredir aranıyordu. 
   Mali Şube ekiplerince önceki gün Beşiktaş Fulya'da oğluna ait bir evde yakalanan Bahattin Uzan'ın Marmaris'ten beş gün önce İstanbul'a geldiği, polisi de evde elinde televizyon kumandasıyla karşıladığı öğrenildi. 
   
   Yem yapmak istediler 
   Bahattin Uzan'ın polis tarafından aranırken, profesyonelce hareket ettiği, kredi kartı kullanmayıp, telefon görüşmelerini ön ödemeli cep telefonu hattından yaptığı bildirildi. 
   Bu arada polisin Bahattin Uzan'ın yerini belirlediği halde hemen yakalamadığı, yine kendisi gibi aranan Kemal ve Yavuz Uzan'a ulaşmak için takip ettiği belirtildi. Polisin takibindeyken Bahattin Uzan'ın sık sık kıyafet değiştirdiği, gözlük ve şapka kullanarak kendini gizlemeye çalıştığı kaydedildi. Polis, emniyetteyken isteği üzerine Bahattin Uzan'ın evinden ilaçlarını da alıp getirdi. Gıyabi tutuklama kararı olduğu için polis tarafından sorgulanmayacağı öğrenilen Uzan mahkemeye çıkarıldıktan sonra Kartal Cezaevi'ne götürüldü. 
   Polis haklarında gıyabi tutuklama kararı bulunan Kemal Uzan ve Yavuz Uzan'ı aramaya devam ediyor. 
   
   'Kapısından girmedim...'    Uzan, savcıya verdiği ifadede, şirket yönetiminde çok kısa bir süre bulunduğunu öne sürerek, "Ben yönetim kuruluna üye gerektiği için atandım. Hissem küçüktü. Haziranın 26'sında hissemi de satarak yönetim kurulundan istifa ettim. Merkez Yatırım'la ilgili hiçbir ilgim ve bilgim yok. Kapısından bile içeri adım atmadım" dedi. 
   Uzan, "bilgi ve belge saklamak" ve "bilişim suçu işlediği" gerekçesiyle tutuklandı. Uzan'ın avukatı Turgut Tavşanoğlu önümüzdeki pazartesi günü tutuklama kararına itiraz edeceğini söyledi. 
   
   Uzanlar'a ilk dava    İmar Bankası'nın içini boşaltmakla suçlanan Uzanlar'a ilk dava açıldı. Şişli Cumhuriyet Savcısı Mecit Ceylan, Kemal, Hakan ve Bahattin Uzan'ın aralarında bulunduğu 22 kişiyi Merkez Yatırım'ı kullanarak kayıtları sildikleri ve sakladıkları iddiasıyla suçladı. İddianamede sanıklar hakkında Bankalar Kanunu'na muhalefet ve bilişim suçu kapsamında 9 yıla kadar ağır hapis ve 50 milyar liraya kadar para cezası istendi. İddianamede, sanıkların bankaya el konulacağını anlayınca mevduat ve bono satışlarından zimmetlerine para geçirdiklerinin ortaya çıkmaması için kayıtları sildikleri ve sakladıkları öne sürüldü. Dosya, Şişli Asliye Ceza Mahkemesi'ne gönderildi. 
   
   113 kişinin malına tedbir    İmar Bankası ve Merkez Yatırım'a yönelik Şişli Cumhuriyet Savcılığı'nda yürütülen soruşturmada Uzanlar'ın eş ve çocuklarının mallarına da tedbir kondu. Tasarruf Mevduatı Sigorta Fonu TMSF daha önceki başvurusunda nüfus bilgilerini eksik bildirdiği için tedbir konulamamıştı. Mahkeme TMSF'nin dilekçesinde adı geçen 113 kişinin mal varlıklarına tedbir koydu. Bu kişiler arasında Cem Uzan'ın eşi Alara Koçibey Uzan, çocukları Sinan Kemal Uzan, Cenk Emre Uzan, Dilara Gizem Uzan Hakan Uzan'ın eşi Özlem Uzan, oğlu Ata Kemal Muhammet Uzan Kemal Uzan'ın kızı Ayşegül Akay'ın çocukları Melis Ceyda Akay ve Melahat Sara Akay da var. 
   
   
</TEXT>
</DOC>
