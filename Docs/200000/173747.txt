<DOC>
<DOCNO> 173747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sonspo01.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de yeni sezon yemeği... 
</HEADLINE>
<TEXT>

     Fenerbahçe'de, yeni sezon öncesi, yönetim kurulu üyeleri, teknik heyet ve futbolcular, eşleriyle birlikte akşam yemeğinde biraraya geldi. 
     Fenerbahçe Burnu'ndaki sosyal tesislerde, havuz başında verilen yemeğe, kulüp başkanı Aziz Yıldırım'ın yanı sıra yöneticiler Nihat Özbağı, Vedat Olcay, Mithat Yenigün, Murat Aşık, Ünal Uzun, Işık Eyigüngör ve Mehmet Karasu katıldı. 
     Havuz başındaki kokteylin ardından yönetici, teknik heyet ve futbolcular, müzik eşliğinde ve neşeli bir atmosferde akşam yemeği yedi. 
     Fenerbahçe Kulübü Başkanı Aziz Yıldırım, yemek öncesi basın mensuplarıyla yaptığı sohbette, ''Ortega'ya kapınız açık mı '' şeklindeki sorulara, ''Tanrı bilir'' yanıtını verirken, Brezilyalı futbolcu Alex'in transferi konusunda da ''İmza attırdığımız zaman, herkes duyar'' dedi. 
     Öte yandan, Fenerbahçe'nin Hollandalı futbolcusu Van Hooijdonk, gazetecilerin görüntü aldığı sırada, ''Gazetelerde yaşımı 34 yazıyorsunuz. Yaşım 33'' diyerek esprili bir şekilde uyarıda bulundu. 
     Bu arada, Hooijdonk, eşi ve çocuğunun yanı sıra kaleci Enke ve eşi, Swissotel'den aynı taksiyle yemeğe geldiler. 
     Yemeğe, Işık Sigorta'nın ''Yılın 11 Altın Adamı'' yarışmasının ödül törenine katılan Tuncay ile burnundan ameliyat olan kaleci Volkan katılmadı. 
     
</TEXT>
</DOC>
