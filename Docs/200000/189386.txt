<DOC>
<DOCNO> 189386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sontur34.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İKÖ zirvesi sona erdi... 
</HEADLINE>
<TEXT>

     İslam Konferansı Örgütü'nün İKÖ 10. dönem devlet ve hükümet başkanları zirvesi sona erdi. 
     Dönem başkanı Malezya'nın idari kenti Putrajaya'daki Kongre Merkezi'nde 2 gündür süren zirve çalışmaları, kapanış oturumunun yapılması ve sonuç bildirgesinin açıklanmasıyla sonlandı. 
     Zirvenin gündemini başta Irak olmak üzere, İKÖ'nün uluslararası sorunlarda daha aktif olabilmesi için yeniden yapılanması, Filistin sorunu, İsrail'in Suriye'ye saldırısı gibi konular oluşturdu. 
     Zirve sonunda, 22 yıldır iktidarda bulunan ve 31 Ekim'de emekliye ayrılacak olan Malezya Başbakanı Mahathir Muhammed'e, şimdiye kadar İKÖ'ye yaptığı katkılardan dolayı sertifika sunuldu. 
     Zirve, aynı açılışı gibi Kuran okunarak sonlandı. 
     Zirvede, Türkiye'yi Cumhurbaşkanı Ahmet Necdet Sezer ile Dışişleri Bakanı ve Başbakan Yardımcısı Abdullah Gül temsil etti. 
     Cumhurbaşkanı Sezer'in Türkiye'ye dönmek üzere yarın sabah yerel saatle 10.00'da TSİ 05.00 Kuala Lumpur'dan ayrılması ve Karaçi üzerinden Ankara'ya gitmesi öngörülüyor. 
     
</TEXT>
</DOC>
