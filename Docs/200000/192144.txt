<DOC>
<DOCNO> 192144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/yasam/yas01.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Boşanmamak için oğlunu zehirledi 
</HEADLINE>
<TEXT>

   Eşinin DNA testi istemesi üzerine, başkasından olan oğlunu, biberonuna tarım ilacı katarak öldürmeye kalkan anne Pınar Altıok tutuklandı 
      YAŞAR ANTER Muğla DHA 
   
   Pınar Altıok 19 , Bordum'da Şeref Altıok'la 27 evlendikten 5 ay sonra İsmail Cem'i dünyaya getirdi. Ancak Altıok, karısına "Bu çocuk benden değil. DNA testiyle babasının kim olduğunu bulacağım" demeye başladı. 18 Ekim sabahı genç kadın, tarım ilacı koyduğu sütü biberonla oğluna içirdi. Yaklaşık bir saat sonra genç kadına uğrayan eltisi Aysel Altıok, ağzından köpük gelen ve hırıltı çıkaran İsmail Cem'i hastaneye götürdü. İyileşen bebek bir hafta sonra taburcu edildi. Aysel Altıok, "Pınar sakin sakin kahvaltı yapıyordu. Zehir kokusunu fark edince hastaneye götürdüm. İsmail Cem'e kendi çocuğum gibi ömür boyu bakarım" diye konuştu. 
   
   'Tecavüze uğradım' 
   Tutuklanan Altıok ise 13 yaşında tecavüze uğradığını, ağabeyi Mustafa Turan'ın 22 kendisini başkalarına sattığını belirterek şunları söyledi "Şeref'le hayatım değişti. Evlenmeden önce hamile olduğumu söylememiştim. DNA testi isteyince gerçek ortaya çıkar, beni terk eder diye bunalıma girdim. Çocuğun gerçek babasını ben de bilmiyorum." 
   Mustafa Turan da kardeşini para karşılığı sattığı iddiasıyla cezaevine gönderildi. 
   
   'İkisini de kabul ederim' 
   Belediye garajında çalışan Şeref Altıok, görücü usulüyle tanışarak evlendiklerini belirterek "Hamile olduğunu anlamadım. Eşimin bunu bunalımla yaptığına inanıyorum. Zaten nüfusuma geçirdiğim İsmail Cem kimin olursa olsun, çocuğum olarak kabul edeceğim. İkisini de kabul ediyorum. Mutlu hayatımıza devam edeceğiz" diye konuştu. 
   Pınar Altıok'a tecavüz edenleri araştıran jandarmanın, gelişmelere göre DNA testi de yaptırabileceği kaydedildi. 
   
   
</TEXT>
</DOC>
