<DOC>
<DOCNO> 197208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/spor/yaksoy.html </URL>
<DATE> 2003/11/22/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Fiiller 
</HEADLINE>
<TEXT>

   
   Yüzler hep iki gözle Batı'ya dönük. Halbuki masallardaki gibi üçüncü bir göze sahip olup, arkadaki Şark'a da bakıp, olayları gözden kaçırmamak ve incelemek lazım. Zira orada stabilite denilen dengeye zaman yoktur. Bir gece içinde borsa ve dolar baş aşağıya gelebilir ve iyi gidiyor denilen ekonomi de perişan olabilir. Politikada ise bir kararla askerin yabancı ülkeye gitmesi yasaklanır, birkaç hafta sonra aynı kişiler askerin gidebileceğini onaylar. Ve "el katili" başa bela ederler. 
   Spora gelince gerine gerine futbolda Dünya'nın en iyilerinden biri olmakla övünülür. Sorumlular ve oyuncular şişirile şişirile yere göğe sığdırılamaz. Hatta akademik unvanlara bile sahip olurlar. Ve birden bire adı bile yeni yeni duyulan nüfusu küçücük bir ülkenin oyuncularına boyun eğerler. Hem de nasıl. Görülür ki Şark'ta dengeler tahtarevalli oyununa benziyor. Bir aşağı, bir yukarı. Ortası yok. Bakın her mağlubiyetten sonra sorumluların kendilerini savunmak için konuştuklarında gazete başlıklarına aktarılan fiiller nasıl Köpürdü... Çok kızdı... Çileden çıktı... Öfke kustu... Korkunç tepki gösterdi... 
   Peki şimdi de onların yerine biz bu fiileri kullanırsak kızmaya, öfke göstermeye, tepki vermeye, çileden çıkmaya hiç mi hiç hakkımız yok. Yoksa onlar olanları unutup, yeni yeni fiillerle zeytinyağı gibi yine su üstüne mi çıkarlar .. Ne dersiniz 
   
      
</TEXT>
</DOC>
