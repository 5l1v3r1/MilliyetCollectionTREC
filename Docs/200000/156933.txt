<DOC>
<DOCNO> 156933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sontur10.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Reha Muhtar'ın programına çıktı, Kars karıştı... 
</HEADLINE>
<TEXT>

     Kars Belediyesi temizlik işçilerinden 41 yaşındaki Mihraç Taştekin, Reha Muhtar'ın Ateş Hattı' programına Azeri sevgilisi Gülgez Hakverdi ve resmi nikahsız eşi Zübeyde Taştekin ile birlikte katılınca açığa alındı. 
     Yabancı kadınların yıktığı aileler' konulu programda "Resmi nikahlı eşimden 3, imam nikahlı Azeri eşimden bir çocuğum var. Ama bir üçüncü eş almak istiyorum'' diyen Mihraç Taştekin, "Başkan beni açığa aldı. Eğer 18 yıllık işimden olursam, Reha Muhtar'ı dava edeceğim. Beni kandırıp, televizyona çıkardılar. Reha Muhtar, ocağımı söndürdü'' dedi. 
     Kars Belediye Başkanı ANAP'lı Naif Alibeyoğlu, "Reha Muhtar, Kars'ın kadersizliğini, sahipsizliğini ve sorunları kamuoyuna anlatacağına serhat kentinin itibarını zedeledi. Mihraç, hastayım diye üç günlük rapor alıyor televizyona çıkıyor. Hasta olan yatakta olur. Hakkında soruşturma açtım. Ayrıca, işci Mihraç'ı Muhtar'ın programına götüren ve bana ait Serhat TV'de çalışan Gürbüz Gündüz'ün de işine son verdim'' dedi. 
     
</TEXT>
</DOC>
