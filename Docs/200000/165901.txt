<DOC>
<DOCNO> 165901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sontur10.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gurbetçi evlilikleri mutsuz sonuçlanıyor... 
</HEADLINE>
<TEXT>

     Konya'nın Kulu İlçesi'nde, çoğu ekonomik nedenlerle birbirini az tanıyan gençlerin yaptığı evliliklerin önemli bölümü boşanmayla sonuçlanıyor. 
     Kulu İlçe Nüfus Müdürü Yusuf Yurttaş, 28 bin nüfusa sahip küçük bir ilçe olan Kulu'nun yurtdışına nüfusundan daha fazla göç verdiğini söyledi. 30 binden fazla Kululunun İsveç'te yaşamını sürdürdüğünü anlatan Yurttaş, gurbetçi ailelerin çocuklarının önemli bölümünün yine Kulu ve çevresinden evlendirildiğini ifade etti. 
     Yurttaş, yaz aylarında ilçeye gelen gurbetçilerin yaptığı düğünlerin bölgenin önemli ölçüde canlanmasını sağladığını belirterek, son yıllarda Türkiye'deki ekonomik kriz nedeniyle gençlerin yurtdışında çalışmak istemelerinin anlaşmalı evliliklerinin sayısını artırdığını kaydetti. 
     Yurtdışı evliliklerinin büyük bir kısmının ekonomik nedenlerle gerçekleştiğinin anlatan Yurttaş, ''İsveç'te işçi olmak için evlilik yapan Türk vatandaşının vize işlemleri 2 yıl gibi uzun zaman alıyor. Bu da resmen başlayan, ancak pratik kazanmayan evliliklerde sorunları beraberinde getiriyor'' dedi. 
     Gurbetçi evliliklerinde farklı ülkelerde yetişmeden kaynaklanan sosyal ve kültürel farklıların kısa sürede ortaya çıktığını dile getiren Yurttaş, şöyle konuştu. 
     ''Son üç yılda ilçede yapılan gurbetçi evliliklerinin boşanma oranlarında ciddi artış göze çarpıyor. Bunda ülkeler arası eğitim, kültür ve dil farklılıkları da önemli rol oynuyor. Birbirini iyi tanımayan ve farklı beklentilere cevap veremeyen çiftler boşanma yolunu seçiyor. Son üç yılda yapılan 5 bin 102 gurbetçi evliliğinin bin 730'u boşanmayla sonuçlandı. 2003 yılının ilk altı aylık döneminde 426 gurbetçi evlilik yaparken, 195 çift boşanmayı seçti.'' Kulu Belediye Başkanı Orhan Yüksel ise, İsveç'de toplam 55 bin Türk yaşadığını ve bunun 35 bininin Kululu olduğunu belirterek, 1962'den bu yana göç veren ilçenin bugün işçi göçünün sosyal sonuçlarını da yaşamaya başladığını kaydetti. 
     
</TEXT>
</DOC>
