<DOC>
<DOCNO> 180527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/soneko32.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Özelleştirilecek şirketlerin toplam bedeli 4 milyar dolar 
</HEADLINE>
<TEXT>

     Maliye Bakanı Kemal Unakıtan, özelleştirmede niyet ve iradelerinin tam olduğunu vurgularken, ''özelleştirmeyle ilgili hiç kimsenin hedefinden sapması mümkün değil'' dedi. 
     Unakıtan, Özelleştirme İdaresi'nde düzenlediği basın toplantısında, daha sonra gazetecilerin sorularını yanıtladı. 
     Gazetecilerin, bu yıl için ''4 milyar dolarlık bir özelleştirme hedefi olduğunu, ancak şu ana kadar 268.8 milyon dolarlık özelleştirme'' yapıldığını hatırlatmaları üzerine Unakıtan, 4 milyar doların tahsil edilecek bedel değil, ''satılacak, özelleştirilecek olan tesislerin, işletmelerin toplam bedeli'' olduğunu söyledi. 
     268.8 milyon doların yaklaşık 84 milyon dolarının tahsil edildiğini, imza aşamasında bulunan 180 milyon dolar bulunduğunu bildiren Unakıtan, ''84 milyon dolar bilfiil kasamıza girdi. 4 milyar dolar bizim özelleştirme programımızdır. Özelleştirme İdaresinden tesis alan şirketler bazen geliyor ve ödemeyi peşin yapacağını söylüyor. Bazen de özelleştirme İdaresi'nin programına uygun vadeli ödeme de oluyor'' dedi. 
     
     UMUT, 4. ÇEYREKTE 
     Unakıtan, başka bir soruya karşılık, büyük özelleştirmelerin 2003 yılının 4. çeyreğine kaldığını belirtirken, ''düşündüğümüz özelleştirmeyi yapacağımızı tahmin ediyorum. Onda bir sıkıntımız yok. 268 milyon dolar gözünüze küçük geliyor ama devlet orada sattığı birçok işletmelerde çok zarar ediyordu. O zararlar kendiliğinden kalkmış oldu'' şeklinde konuştu. 
     Ortadoğu ülkeleriyle ilgili çalışmaların ne aşamada olduğu sorusuna da Unakıtan, tanıtım çalışmalarının devam ettiğini, oradan direkt yatırımcı gelmesini beklediklerini vurguladı. Unakıtan, ''bu arada özel sektörümüz oralara gidiyor, ihaleler alıyor. Son olarak büyük şirketlerimiz oralardan yeni ihaleler aldı ve bunu artıracaklarını söylediler'' ifadesini kullandı. 
     
     PETKİM İHALESİ 
     ''Petkim'in satışından ne kadar gelir beklendiği ve ilk ihalede talep edilen rakamın Petkim'in gerçek değeri olup olmadığı'' sorusuna Unakıtan, ilk satışta Petkim ile ilgili yapılan tahsilatta 10 milyon dolarlık bir teminat mektubunun paraya çevrildiğini belirterek, şöyle devam etti 
     ''Biz Özelleştirme İdaresi olarak, elimizdeki değerleri mümkün olduğunca en yüksek değerlere satmak istiyoruz. Onun için de aktif bir pazarlama faaliyetini sürdürüyor ve müşterinin ayağına gidiyoruz. Amacımız mevcudu en yüksek fiyatla satabilmek. Petkim'e önümüzdeki ihalede daha fazla ilgi duyulacağını ümit ediyorum.'' Petkim ihalesiyle ilgili çalışmaların hızlı şekilde devam ettiğini vurgulayan Unakıtan, dünyada petro kimya alanında çalışanlarla irtibat kurduklarını söyledi. 
     ''Kendi malımızı özel sektör zihniyetiyle pazarlamaya çalışıyoruz'' diyen Unakıtan, bu ihaleye yurtdışından da ilgi duyulacağını düşündüğünü kaydetti. 
     Unakıtan, Petkim'in özelleştirme fiyatıyla ilgili bir rakam kestirmenin mümkün olmadığını belirtti. 
     Petkim'in ihalesi için Kasım ayının geç olduğunu, ancak hükümetin kararları çok hızlı aldığını bildiren Unakıtan, bu nedenle Petkim'den bir nakti gelirin mümkün olduğunu söyledi. 
     
     VAKIFBANK'IN DURUMU 
     Unakıtan, Vakıfbank'ın özelleştirilmesine ilişkin soru üzerine de, şunları söyledi 
     ''Biz devlette banka bırakmayacağız. Bununla ilgili çalışmalarımız devam ediyor. Özelleştirmeyle ilgili hiç kimsenin hedefinden sapması mümkün değildir. Vakıfbank'ta büyük ortak Genel Müdür. Bu durum bankanın özelleştirilmesinde sıkıntı yaratacağı için, teknik çalışmalarımız var. Bankanın belki sahiplik olarak sadece Ziraat Bankası'na devrini yapacağız. Ama bu hiç bir zaman Ziraat Bankası ve Vakıfbank'ı birleştireceğiz anlamında değil. Bu bankayı, banka olarak tutuyoruz. Vakıfbank, şubeleriyle, müşteri portföyüyle, potansiyel değeri yüksek bir bankadır.'' Vakıfbank yetkililerinin bankanın 2 seneden önce özelleştirilemeyeceği yönündeki sözlerinin hatırlatılması üzerine de Unakıtan, şunları kaydetti 
     ''Banka yetkilileri öyle diyebilirler. 2 sene, 3 sene derler. Hatta çok ararsanız, satmasak daha iyi olur derler. Programımız onların düşüncelerine göre değil. Özelleştirmede niyetimiz ve irademiz tamdır. Ne bir banka yöneticisini ne de bir başkasını dinleriz. Çalışmalarımızı bitirdikten sonra satar, geçer ve gideriz. Bu satışı da biz hani o sandığa devredelim, bu bilmem neye devredelim diye göstermelik olarak yapmıyoruz. Hakiki, özel sektöre devreden satış yapıyoruz.'' 
     
     KEMERKÖY-YENİKÖY VE YATAĞAN 
     Unakıtan, özelleştirme programına alınan Kemerköy, Yeniköy Elektrik Üretim A.Ş. ve Yatağan ile ilgili soru üzerine de, ilgili çalışmaların teknik düzeyde yapıldığını, konuyla ilgili tecrübe edinmek amacıyla Dünya Bankası ile toplantı yaptıklarını kaydetti. 
     Kemer, Yatağan Elektrik Üretim tesislerinin daha önce ihaleye çıktığını bildiren Unakıtan, ''Ancak daha sonra Danıştay tarafından iptal edildi. Biz şimdi tekrar çıkıyoruz'' dedi. 
     Unakıtan, daha önce sarfettiği ''Babalar gibi satacağız'' sözlerinin hatırlatılması üzerine de, ''Öyle dedim. O sözümde de duruyorum. Bu programa da o şekilde, aynı kararlılıkla devam edeceğiz. Hükümetin ve Özelleştirme İdaresi'nin bir kararlılığı söz konusudur. Aynı kararlılıkla devam ediyoruz. Bana göre Özelleştirme İdaresi başarılı'' diye konuştu. 
     
</TEXT>
</DOC>
