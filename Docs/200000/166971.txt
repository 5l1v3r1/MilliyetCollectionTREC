<DOC>
<DOCNO> 166971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/guncel/gun12.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmara'da radon gazı artışı var 
</HEADLINE>
<TEXT>

     ÖNAY YILMAZ İstanbul 

     İnternette mailler ve fısıltı gazetesi aracılığıyla İzmit Körfezi'nde yine suların ısındığı, bunun bir deprem habercisi olduğu yolundaki haberler halkı paniğe sürüklerken TÜBİTAK Marmara Araştırma Merkezi MAM Başkanı Prof. Dr. Naci Görür, dedikodulara tepki göstererek "Fısıltıya değil bilime inanın" dedi. Bölgeyi izlediklerini ve yaptıkları çalışmalarla depremi "adeta kokladıklarını" ifade eden Görür şöyle konuştu 
     "İstasyonlarımızdan sürekli aletsel olarak veriler topluyoruz. Hem radon gazı hem de yeraltı sularını izleyen istasyonlarımız var. Bir deprem olacaksa bunu biz biliriz." Görür, verilere göre Marmara'da bazı değişimler ve anomaliler gözlemlediklerini belirtti. MAM Yer Bilimleri Enstitüsü yetkilileri de İzmit Körfezi'nde suların ısısında bir anormallik bulunmadığını, ancak Marmara'nın batısında radon gazı değerlerinde bir artış olduğunu belirterek, "Veriler değerlendirme aşamasında. Olağanüstü bir durum yok" dedi. 
     
     

</TEXT>
</DOC>
