<DOC>
<DOCNO> 192244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/soneko44.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
YUKOS'un hisselerine el konulması şirket tarafından doğrulandı 
</HEADLINE>
<TEXT>

     Rus petrol şirketi YUKOS, hakim hisselerine Rusya makamları tarafından el konulduğunu doğruladı. 
     Karar, şirket başkanı Mihail Kodorkovski'nin tutuklanmasının ardından şirkete yönelik yeni bir darbe olarak nitelendirildi. 
     YUKOS Sözcüsü Aleksandr Şadrin, Reuters'ın sorusunu yanıtlarken, ''Şirket hisselerinin yüzde 61'ine el konulduğunu doğrulayabilirim'' dedi. 
     El konan hisselerin yabancı bir şirkete ait olduğunu söyleyen Şadrin, ''Bu hareket, anayasal ve hukuki hakların vahşi bir ihlalidir. Hisselerin sahibi olan yabancı şirket de özel hissedarlara ait ve bu kişilerin şu sözümona Kodorkovski davasıyla hiçbir ilişkileri yok'' iddiasında bulundu. 
     El konan hisselerin YUKOS'tan bağımsız görünen, ancak tümüyle Kodorkovski ve yakın iş arkadaşlarının denetiminde bulunan Menatep Holding adına kayıtlı Yukos Universal adında bir şirkete ait olduğu bildiriliyor. 
     Şirket Başkanı Mihail Kodorkovski'nin tutuklanmasının ardından gelen el koyma kararının, Rusya hükümetinin YUKOS üzerinde Temmuz ayından beri yoğunlaştırdığı baskının son aşamasını oluşturduğu belirtildi. 
     
</TEXT>
</DOC>
