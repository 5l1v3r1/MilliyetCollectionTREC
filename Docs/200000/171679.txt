<DOC>
<DOCNO> 171679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sontur23.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahvaltının yararı araştırmayla doğrulandı... 
</HEADLINE>
<TEXT>

     Kahvaltının günün en önemli öğünü olduğu görüşü, Finlandiyalı bilim adamları tarafından yapılan araştırmayla doğrulandı. 
     Helsinki Üniversitesi'nde görevli Anna Keski-Rahkonen başkanlığındaki ekip, kahvaltı öğününü atlama alışkanlığının, sağlıksız bir yaşamın işareti olduğunu belirtti. 
     Yapılan araştırmada, 5500'den fazla genç ve onların ebeveynlerine kahvaltı yapma alışkanlıkları, kiloları ve tercih ettikleri içecekler konularında sorular soruldu. 
     Kahvaltı öğününü atlayan kişilerin, öğlenden önce açlığını bastırmak ve vücudun enerji ihtiyacını karşılamak için genelde çikolata gibi sağlıksız yiyecekler yediğini belirten Keski-Rahkonen, bu insanların çoğunun eğitim düzeylerinin de, diğerlerine göre daha düşük olduğunu kaydetti. 
     Anne ve babası kahvaltı yapmayan çocukların da kahvaltı öğününe önem vermediğini söyleyen Keski-Rahkonen, ''Ergenlik çağındaki yanlış yemek yeme alışkanlıkları, çoğunlukla alkol, nikotin ve marihuana tüketimi gibi sağlığa zarar veren davranışları beraberinde getiriyor'' diye konuştu. 
     Keski-Rahkonen, sigara tiryakiliği, hareketsizlik, alkollü içeceklerin sık sık içilmesi ve fazla kilonun, kahvaltı öğünün atlanmasıyla ilişkilendirilebileceğini söyledi. 
     İngiliz beslenme uzmanı Amanda Wynee, kahvaltının günün en önemli öğünü olduğunu, fakat bu öğünün atlanmasının sigara ve alkol kullanımı gibi olumsuz davranışlarla bağlantılı olduğu sonucunu abartılı bulduğunu belirtti. 
     Wynee, kahvaltı yapan çocukların okulda daha fazla konsantre olabildiğini ve kilo vermek isteyen kişilerin kahvaltı yaparak amaçlarına daha kolay ulaştığını söyledi. 
     
</TEXT>
</DOC>
