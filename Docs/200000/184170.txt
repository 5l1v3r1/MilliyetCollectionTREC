<DOC>
<DOCNO> 184170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sontur15.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Burası Türkiye... Yüksekokul ve ilköğretim okulu aynı binada... 
</HEADLINE>
<TEXT>

     Türkiye'de, bir yandan yeni üniversite ve fakültelerin kurulması tartışılırken, diğer yandan fizik şartları uygun olmayan fakülte ve yüksekokullar, kapılarını öğrencilere kapatmak zorunda kalıyorlar. 
     Hatay'ın Samandağ İlçesi'nde Mustafa Kemal Üniversitesi'ne MKÜ bağlı Besicilik ve Seracılık alanında eğitim veren Samandağ Meslek Yüksekokulu, kendisine bina tahsisi yapılamadığı için, Ulubatlı Hasan İlköğretim Okulu ile aynı binada hizmet veriyor. 
     1997 yılından bu yana aynı binanın birinci katını ilköğretim okulu öğrencileriyle paylaşan Samandağ Meslek Yüksekokulu'na, üniversite senatosunca, bu yıl ''fiziki şartları uygun olmadığı'' gerekçesiyle öğrenci alınmamasına karar verildi. 
     
     FİZİKİ ŞARTLARI EN KÖTÜ OKUL 
     MKÜ Rektörü Prof. Dr. Metin Gürkanlar, üniversite eğitiminin sadece öğrenciye bilgi aktarımı niteliğinde olmadığına dikkati çekerek, şunları söyledi 
     ''Üniversite, ortamıyla da öğrencilerin sosyal ve kültürel hayatına katkıda bulunmalı. Ancak burada böyle bir imkan maalesef mümkün değil. İlköğretim okulu binasında eğitim yapmak her iki grup için de son derece sakıncalı. Okul bahçesinde sigara içen gençlerle ilkokul öğrencileri yan yana olur mu Bu şartlar altında eğitim alan öğrencilerimin ruhsal durumlarını düşünmek zorundaydık. Samandağ Meslek Yüksekokulu, YÖK toplantısında fiziki şartları en kötü yüksekokul seçildi. Bu nedenle öğrenci alımını durdurduk.'' 
     
     SADECE BİR ÖĞRENCİ TERCİH ETMİŞ 
     Kendilerine bina tahsisi yapılması konusunda girişimleri olduğunu ancak olumlu sonuç alamadıklarını vurgulayan Prof. Dr. Gürkanlar, şöyle devam etti 
     ''Bu yıl okulumuza öğrenci almadık. Geçen yıl da okulumuzu tercih eden sadece bir öğrencimiz vardı. Ancak bu öğrenci de kaydını dondurdu. Eğer bize bir yüksekokula yakışır fiziki şartlarda eğitim verme olanağı tanımazlarsa, okulu başka bir yere taşımak zorunda kalabiliriz. Bu Samandağ'a karşı bir tavır değil, sadece gençlerimizi ve çocuklarımızı hak ettikleri eğitime kavuşturma çabası. Yetkililer, bize arsa gösteriyorlar. Binayı yapacak ödeneğimiz yok ki. Mevcut projelere bile yeterli kaynak yaratamıyoruz. Arsaya değil, binaya ihtiyacımız var.'' Prof. Dr. Gürkanlar, Kaymakamlık tarafından kendilerine tahsisi teklif edilen Kuşalanı Beldesi'ndeki binanın da son derece yetersiz olduğunu bildirdi. 
     
</TEXT>
</DOC>
