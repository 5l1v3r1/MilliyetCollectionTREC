<DOC>
<DOCNO> 186599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sondun11.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Necef'te yeni bir toplu mezar bulundu... 
</HEADLINE>
<TEXT>

     Irak'ın Necef kentinde yeni bir toplu mezarın bulunduğu bildirildi. 
     Necef'teki İnsan Hakları Örgütü Başkanı Avukat Talip El Ziyadi, basına gönderdiği bildiride, bu toplu mezarın eski rejimin emniyet mensupları tarafından kendilerine bildirildiğini açıkladı. 
     Yakın zamanda bu mezarda bulunanların sayılarının tespit edileceğini belirten El Ziyadi, şimdiye kadar Necef'te bulunan toplu mezar sayısının 13'e ulaştığını kaydetti. 
     
     YENİ PETROL POLİTİKASI... 
     Irak Petrol Bakanı İbrahim Muhammed Bahr El Ulum, ülkesinin ''yeni ve olumlu'' bir petrol politikası izleyeceğini söyledi. 
     El Ulum, Et Taahi gazetesine yaptığı açıklamada, rejimin çöküşünden sonra ilk kez katıldığı Petrol İhraç Eden Ülkeler Örgütü OPEC toplantısından dönüşünde yaptığı açıklamada, Irak'ın OPEC'i kuran ülkelerden biri olduğunu, örgütün ilke ve amaçlarını savunmaya devam edeceğini söyledi. 
     Irak'ın yeni bir petrol politikası sürdürmekte ısrarlı olduğunu kaydeden El Ulum, Irak'ta dikta rejiminin çöküşünden sonra petrol sanayiinde yeni bir dönem başladığını vurguladı. 
     El Ulum, Irak'ın büyük olanaklara sahip olduğunu, gelecekte uluslararası petrol sorunlarında etkili bir rol oynayacağını kaydetti. 
     
     IRAK, AVUSTRALYA'DAN GELEN KOYUNLARI KABUL ETMEYECEK 
     Irak Tarım Bakanı Abdülmemir El Abbud, Avustralya tarafından Irak'a gönderilen koyunların ülkeye girişine izin verilmeyeceğini söyledi. 
     El Abbud, Bağdat'ta yayımlanan Es Sabah gazetesine verdiği demeçte, Avustralya'nın 50 bin koyunu Irak'a vermek istediğini, ancak koyunların bir kısmında hastalık olduğunu belirtti. 
     Koyunlarda hastalık oranının yüzde 5 olduğunu ve haftalarca gemide kaldıktan sonra hastalığın artacağını kaydeden Iraklı Bakan, bu nedenle bu koyunları almayacaklarını ifade etti. 
     El Abbud, Avustralya'nın yanı sıra Irak'ın da koyunların durumuna bakması için bir uzman heyet gönderdiğini açıkladı. 
     
</TEXT>
</DOC>
