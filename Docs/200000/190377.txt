<DOC>
<DOCNO> 190377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sondun17.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Skandal hata Yeni otomobile ''mastürbasyon'' adı verilince... 
</HEADLINE>
<TEXT>

     Otomotiv devi General Motors GM , yakında piyasaya çıkaracağı Buick marka otomobilin yeni modeline verdiği ismin, yerel Fransızca'da ''mastürbasyon'' anlamına geldiğinin anlaşılması üzerine, Kanada'da aracın başka bir isimle satılmasını kararlaştırdı. 
     ABD ve Kanada'da yılbaşında piyasa çıkarılması planlanan ''Buick'' markasının ''LaCrosse'' adlı modeline verilen ismin, Quebec argosunda ''elle tatmin'' anlamına geldiği ortaya çıkınca, GM, aracın Kanada'da Buick Regal olarak satılmasına karar verdi. Yeni orta boy sedan araç, ABD'de yine LaCrosse ismiyle satılacak. 
     GM Başkan Yardımcısı Bob Lutz önceki gün Toronto'da GM bayileriyle yaptığı toplantıda, ''Fransızca bilmesine ve Paris'te 3 yıl yaşamasına karşın LaCrosse'un anlamı konusunda bilgisi bulunmadığını'' söyledi. 
     ''Fransızca'da kendini tatmin konusunda en kabaları da dahil olmak üzere tüm deyimleri bildiğimi sanırdım'' diyen Lutz, Buick'in yeni modeli için önerilen ismin özellikle Kanadalı bayiler arasında sıkıntı yarattığını kabul etti. 
     GM'in yeni modellere verilen isimler konusunda bu ilk gafı değil. Çokuluslu şirket, popüler Chevrolet Nova modelini de bu isimle İspanyolca konuşulan ülkelerde satmaya kalkarak büyük hata yapmıştı. ''Nova'' İspanyolca'da ''Gitmez'' anlamına geliyor. 
     
</TEXT>
</DOC>
