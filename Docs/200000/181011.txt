<DOC>
<DOCNO> 181011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sondun20.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası Af Örgütü'nden İsrail'e Filistin uyarısı... 
</HEADLINE>
<TEXT>

     Uluslararası Af Örgütü, İsrail'in Batı Şeria'da ''güvenlik duvarı'' inşa etmesinin, Filistinlilere yönelik seyahat kısıtlamalarının ekonomik etkilerini derinleştirdiğini bildirdi. 
     Örgütün, ''İsrail ve İşgal Altındaki Topraklar Kuşatma Altında Yaşam'' başlıklı raporunda, elektrikli teller ve beton duvardan oluşan ''güvenlik duvarı''nın, 200 binden fazla Filistinli üzerinde ciddi ekonomik ve toplumsal etkileri bulunduğu belirtildi. 
     Raporda, Filistinlilerin yüzde 60'ının günde 2 dolarla, yoksulluk sınırının altında yaşadığı ve işsizliğin yüzde 50'ye yaklaştığı bildirildi. 
     Duvarın birçok Filistin köyünü Batı Şeria'dan ya da tarım yapılan topraklardan ayırdığı hatırlatılan raporda, bu toprakların Batı Şeria'daki en verimli topraklar arasında bulunduğu kaydedildi. 
     Raporda, ''Kapatmalar, kontrol noktaları, yol barikatları ve diğer sınırlamaların Batı Şeria ve Gazze'deki Filistinlilerin yaşamları üzerinde felakete varan etkisi bulunmakta ve bu durum Filistin ekonomisini felç etmektedir'' denildi. 
     İsrail'i toplu cezalandırmada bulunmakla suçlayan örgütün raporunda, ''Bir avuç kişinin suçunun bedeli, yüz binlerce Filistinliye ödetilemez'' ifadesine yer verildi. 
     İsrail, intihar saldırıları düzenlemeyi planlayan Filistinli militanların geçişini önlemek gerekçesiyle duvar inşa etmeye başlamıştı. 
     
</TEXT>
</DOC>
