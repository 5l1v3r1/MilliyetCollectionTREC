<DOC>
<DOCNO> 163205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sontur10.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Star Gazetesi İzmir bürosunun bulunduğu handa bomba patladı 
</HEADLINE>
<TEXT>

     Star Gazetesi İzmir Bürosu'nun bulunduğu işhanının bodrum katına, kimliği henüz belirlenemeyen kişi ya da kişilerce konulan ve parça tesirli olduğu belirtilen bir bomba patladı. Heyecana yol açan olayda, ölen ya da yaralanan olmadı. 
     Alınan bilgilere göre, Pasaport semti Akdeniz Caddesi 14 numarada bulunan Birsel İş Merkezi'nin bodrum katında, saat 11.30 sıralarında bir patlama meydana geldi. 
     Olayda, binanın alt katındaki camlar kırılırken, bodrum katını yoğun duman kapladı. İş hanı çalışanları, panik halde dışarıya çıktı. 
     Olay yerine gelen uzman ekiplerin yaptıkları ilk incelemeye göre, işhanının bodrumundaki otopark girişinden binaya çıkışı sağlayan kapının önündeki patlamaya ''parça tesirli bomba'' yol açtı. 
     Ekiplerin olay yerindeki incelemeleri sürüyor. 
     
</TEXT>
</DOC>
