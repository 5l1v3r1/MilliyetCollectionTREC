<DOC>
<DOCNO> 178557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/dunya/dun03.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişlerine Kürt bakan 
</HEADLINE>
<TEXT>

   DIŞ HABERLER SERVİSİ 

   
   Irak Geçici Hükümet Konseyi'nin, Dışişleri Bakanlığı'nı Kürtlere vermeyi planladığı bildirildi. Konsey üyelerinden Muvaffık El Rubeyi, Fransız Basın Ajansı'na AFP yaptığı açıklamada, büyük olasılıkla Petrol ve İçişleri bakanlıklarının Şiilere, Maliye Bakanlığı'nın Sünnilere, Dışişleri Bakanlığı'nın ise, Kürtlere verileceğini söyledi. 
   Iraklı yetkili, bakanlıkların, Irak Geçici Hükümet Konseyi'ndeki sandalye dağılımına orantılı olarak verileceğini belirtti. Buna göre, 13 bakanlık Şiilere, 5'i Sünnilere, 5'i Kürtlere, 1'i Türkmenlere, 1'i de Asurilere verilecek. 
   El Rubeyi'ye göre, Geçici Hükümet Konseyi, 150 kişinin aday olduğu 25 bakanlığa kimlerin getirileceğini görüşüyor. Bakanlıkların başına kimin atanacağının ise, gelecek çarşambadan önce açıklanamayacağı tahmin ediliyor. 
   El Rubeyi, 150 adayın geçmişini incelediklerini ve bu kişilerin Baas Partisi ile ilişkisi olup olmadığını belirlemeye çalıştıklarını kaydetti. 
   Iraklı yetkili, bakanlıklar bünyesinde Irak'taki tüm azınlıkları temsil eden görevliler bulunması gerektiğini belirterek, "Bir bakanlıkta bir Asuri ya da Türkmen bulunmaması kesinlikle mümkün değil" dedi. 
   
</TEXT>
</DOC>
