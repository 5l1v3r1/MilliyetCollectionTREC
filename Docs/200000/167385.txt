<DOC>
<DOCNO> 167385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sontur42.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Orman memuruna 'kaçak kesim' cezası... 
</HEADLINE>
<TEXT>

     Bursa'nın Mustafakemalpaşa İlçesi Orman İşletme Müdürlüğü'nde çalışan orman muhafaza memuru Turhan Erdem, Yalova'da görev yaptığı dönemde ''Kaçak ağaç kesimine izin vermek'' suçundan yargılandığı davada hapis cezası alınca, tutuklandı. 
     Alınan bilgiye göre, Yalova'nın Çınarcık İlçesi'nde yaklaşık 4 yıl önce bazı kişilerin kaçak kesim yapmalarına izin verdiği gerekçesiyle Yalova Asliye Ceza Mahkemesi'nde tutuksuz yargılanan Erdem hakkında, mahkemenin verdiği 36 aylık hapis cezası, Yargıtay tarafından onandı. 
     Kararın kesinleşmesi üzerine Yalova Cumhuriyet Başsavcılığı'nın talimatı doğrultusunda Erdem, görev yaptığı Mustafakemalpaşa İlçesi'nde gözaltına alınarak Yalova'ya gönderildi. 
     Yalova Orman İşletme Müdürlüğü yetkilileri, yaklaşık 15 yıldır orman muhafaza memurluğu yapan Erdem'in, Çınarcık'ta görev yaptığı 9 yıl içinde kaçak kesimle ilgili bazı yolsuzluklara adının karıştığını bildirdiler. 
     Yalova Cumhuriyet Savcılığı'na hakkında suç duyurusunda bulundukları Erdem'in bu nedenle görev yerinin de değiştirildiğini anlatan yetkililer, Erdem hakkında, kesinleşmiş hapis cezasının yanı sıra halen Kocadere Beldesi ve Hasanbaba Mahallesi'ndeki kaçak kesimlerle ilgili açılan davanın da devam ettiğini söylediler. 
     
</TEXT>
</DOC>
