<DOC>
<DOCNO> 179700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/yasam/yas04.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollywood'un maceracısı öldü 
</HEADLINE>
<TEXT>

   Macera filmlerinin ünlü Amerikalı yıldızı Charles Bronson, geçirdiği zatürree hastalığı nedeniyle 81 yaşında öldü 
      
   Dünya sinemasının önemli aktörlerinden Charles Bronson'un reklam ve halkla ilişkiler yetkilisi Lori Jonas, usta aktörün haftalardan beri tedavi görmekte olduğu Cedars - Sinai Tıp Merkezi'nde zatürreeden öldüğünü açıkladı. Kariyerinin doruğundayken özellikle Avrupa'da çok popüler olan Bronson'a, Fransızlarca 'kutsal dev' le sacre monstre , İtalyanlarca 'hayvani' the brute gibi ilginç lakaplar takılmıştı. 1971 yılında dünyadaki en popüler aktör seçilen Bronson, Altın Küre ödülüne layık görülmüştü. 1979'da Holywood film sanayiinin en büyük uluslararası yıldızı seçilen Bronson, Altın Yıldız Ödülü'nü Gold Star Award almıştı. 
   
   Sert adamın vedası    Maden işçisi olması beklenirken aktör olmuştu Bronson... Sinemanın bu 'sert adamı', şöhreti hayli geç yakaladı... 
   KÜLTÜR SERVİSİ 
   
   Charles Bronson, Litvanya asıllı, 15 çocuklu bir maden işçisinin 11. çocuğu olarak, Charles Buchinsky adıyla Philadelphia'da dünyaya geldi. 
   Babası ve kardeşleri gibi madenci olması beklenen Bronson, 2. Dünya Savaşı'na katıldıktan sonra askerlik haklarından faydalanarak sanat eğitimi görmeye ve oyunculukla ilgilenmeye başladı. Sinemaya 1951'de "You're In The Navy Now" ile giriş yapan oyuncu, birçok filmde küçük rollerde göründü. 1952 tarihli "Pat and Mike" adlı filmde, sonraki yıllardaki sert imajını bilenleri şaşırtacak biçimde, Katherine Hepburn'den dayak yedi. ABD'den önce Avrupa'da tanınan oyuncu, 40'lı yaşlarında çevirdiği "Magnificient Seven Yedi Silahşörler"deki 1960 silahşör Bernardo rolüyle kitlelerin dikkatini çekti. 
   
   'Çıkışı' Avrupa'dan 
   "The Great Escape Büyük Firar"da canlandırdığı klostrofobiden mustarip tünel kazıcısı Danny Velinski ve "The Dirty Dozen"daki Joseph T. Wladislaw karakterleri, Bronson'ın ününü perçinlemesini sağladı. 
   1960'ların ikinci yarısında ABD'de bir türlü istediği çıkışı yapamadığından, Clint Eastwood, Lee Van Cleef gibi ABD'li aktörlere daha fazla şans tanınan Avrupa'ya yerleşti ve birkaç yılını burada geçirdi. "Adieu l'ami" ile popülaritesini artıran Bronson, Sergio Leone'nin yönettiği "Once Upon A Time In The West Bir Zamanlar Batıda" ile kült statüsüne erişti. 
   
   53'ünde 'yıldız' oldu 
   Oyuncu, 1974'te sonunda anavatanı ABD'de şöhrete kavuşmasını sağlayan "Death Wish"i çevirdiğinde 53 yaşındaydı. "Death Wish" o kadar beğenildi ki sırasıyla 1982, 1985, 1987 ve 1994'te dört devam filmi daha çekildi. Çekik gözleri, müstehzi bakışlarıyla iyi - kötü tüm karakterlere başarıyla can veren, sert adam rollerinin vazgeçilmez oyuncusu Bronson, kendisi için "Dinamitle havaya uçurulmuş bir taş ocağına benziyorum" demişti. 
   
   
</TEXT>
</DOC>
