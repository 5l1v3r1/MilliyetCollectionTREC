<DOC>
<DOCNO> 195377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sontur41.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de kafetaryada çıkan yangında ölü sayısı artıyor 
</HEADLINE>
<TEXT>

     İzmir'in Bornova ilçesinde, Suvari Caddesi 157 Sokak koşesindeki apartmanın giriş katında bulunan Name Kafe'deki yangında, ölü sayısı 9'a yükseldi. 
     Yangın İzmir İtfaiyesi tarafından söndürüldü. Yangında, kafeteryanın yanı sıra iki dairenin de hasar gördüğü belirlendi. 
     İzmir Valisi Yusuf Ziya Göksu ve İzmir Emniyet Müdürü Halil Tataş, olay yerinde incelemelerde bulundu. 
     Vali Göksu yangında 5'i bayan 4'ü erkek 9 kişinin hayatını kaybettiğini belirterek, şunları söyledi 
     ''9 gencimize Tanrıdan rahmet diliyorum. Yangının elektrik panosundan çıktığı tahmin ediliyor. İtfaiye ekipleri hemen yangına müdahale etmişler. Ön tarafı elyaf ve duvarların dekorasyon malzemeleriyle kaplı olması nedeniyle yangın bir anda büyümüş ve dumanlar fazlalaşmış. Çıkamayan vatandaşlarımız maalesef hayatını kaybetmiş. Büyük üzüntü içindeyiz. Bir kısmı da dumandan zehirlenerek hayatını kaybetmiş. Ölenlerin yakınlarına başsağlığı diliyorum. Olay sırasında aynı binada bulunan bir kişi de paniğe kapılarak balkondan atlayınca yaralanmış.'' Vali Göksu, savcılığın olay yerine gelmesinin ardından ölen 9 kişinin kimliklerinin tespiti için çalışma başlayacağını sözlerine ekledi. 
     
</TEXT>
</DOC>
