<DOC>
<DOCNO> 171844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/ekonomi/eko03.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Golf'te beşinci nesil 
</HEADLINE>
<TEXT>

   Birkaç gün önce yanlızca fotoğrafları yayınlanan beşinci nesil Golf ile tanışmak için Frankfurt'daki Motor Show'u beklemek gerekiyor 
      
   Frankfurt Motor Show yaklaşırken, bu tür haberlere alışın diye boşuna söylemiyoruz elbette... İşte size yeni bir bomba daha... Yeni Golf... 
   Volkswagen, en yakın rakibinden birkaç gün sonra, tamamen yenilediği beşinci nesil Golf'ün detaylarını ve ilk fotolarını yayınladı. Tabii ki esas "tafsilat", eylül ayındaki Frankfurt Motor Show ile birlikte açıklanacak. Ancak biz, VW'nin açıkladığı kadarıyla, önceden birkaç ipucu verelim... 
   Şimdiye kadar tüm dünyada 22 milyondan fazla satılan Golf'ün yenisi, teknik ve görsel açıdan büyük değişimler yaşamış. Yeni ön tasarımda, cam koruma altında 'ikili' farlar, altlarında yeralan uzunlamasına Phaeton benzeri sinyal lambaları dikkat çekiyor. Radyatör ızgarası ise, eski Golf ile yeni Polo benzeri bir hal almış. Arkada ise VW'nin arazi aracı Touareg'i anımsatan ve yan çamrluk çizgisine uyum gösteren stop grubu göze çarpıyor. 
   Eskisine göre daha yüksek olduğu yan profilinden "bariz" şekilde belli olan yeni Golf, aynı zamanda daha geniş, daha uzun... Almanya'da ilk etapta üç ve beş kapılı hatchback kasa tipi ve "Trendline", "Comfortline" ile "Sportline" donanım seviyelerinde üretilecek aracın, daha sonra station ve en önemlisi Bora'nın devamı olacak sedan tipinin üretileceği tabii ki şimdilik zaman belli değil belirtiliyor. 
   
   Dizeli de olacak    Yeni Golf'te öncelikle dört motor yerini alacak. 75 HP, FSI adı verilen doğrudan püskürtmeli 115 beygirlik 1.6 benzinli motorların yanı sıra , 105 ve 140 HP'lik iki TDI dizel motor olacak. Daha sonra iki benzinli ve iki dizel motor seçeneği daha aralarına katılacak. Ve belki de daha güçlü bir benzinli... Bu motorların çoğunda, altı ileri şanzuman bulunacak. 
   Yeni Golf'te altı havayastığı, beş koltuk kafalığı gibi unsurlar standart olacak. İsteğe bağlı sunulacak olan "Climatronic" elektronik klima ise, pek akıllı bir şey... Araç geri geri giderken egzost, cam suyunu püskürttüğünüzde de şampuan kokusu almamanız için hemen iç havayı püskürtmeye başlıyormuş... Dahasını, biraz daha bekleyin... 
   
   
</TEXT>
</DOC>
