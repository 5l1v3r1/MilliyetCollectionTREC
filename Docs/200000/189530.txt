<DOC>
<DOCNO> 189530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sonspo03.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıtalararası Avrasya Maratonu'na doğru... 
</HEADLINE>
<TEXT>

     25. Kıtalararası Avrasya Maratonu yarın İstanbul'da koşulacak. 
     İstanbul Büyükşehir Belediyesi, İstanbul Valiliği, Gençlik ve Spor Genel Müdürlüğü GSGM , Atletizm Federasyonu, İl Milli Eğitim Müdürlüğü ve ilgili diğer birimlerden oluşan düzenleme kurulu, maratonun ana temasını Türkiye Cumhuriyeti'nin 80. yılı olarak belirledi. 
     Bu arada, organizasyon kapsamında gerçekleştirilecek Halk Koşusu'na Başbakan Recep Tayyip Erdoğan ile Devlet Bakanı ve Başbakan Yardımcısı Mehmet Ali Şahin'in yanı sıra, siyaset, spor ve sanat dünyasından birçok ünlünün davet edildiği bildirildi. 
     
     40 ÜLKEDEN 500 SPORCU 

     42 kilometre 195 metrelik maraton ve 15 kilometrelik koşuda, 40 ülkeden yaklaşık 500 sporcu yarışacak. 
     Organizasyona erkeklerde Etiyopya'dan Bedasso Turbe 2001 Avrasya Maratonu birincisi , Kenya'dan David Kiptianu 2002 Avrasya Maratonu birincisi ve Onesmus Mutisya 2003 Sevilla Maratonu birincisi , Konstantin Permitin 2002 ve 2003 Moskova Maratonu birincisi , bayanlarda da Rusya'dan Svetlana Demidenko Dünya ve Avrupa Dağ Koşusu Şampiyonu ve Irina Permitina 2003 Dubai Maratonu birincisi , Ukrayna'dan Rimma Doubovik 2002 Avrasya Maratonu birincisi , Etiyopya'dan Tringo Gelachew 2003 Addis Abbaba Maratonu birincisi gibi atletler de katılacak. 
     Maratonda erkeklerde 40 yaş ve üstü 7 kategori, bayanlarda ise 35 ve üstü 5 kategoride dereceye giren veteranlara da kupa verilecek. 
     
     ÖDÜLLER 

     Maratonda genel klasmanda dereceye giren erkeklerde ilk 25, bayanlarda ilk 10 kişiye para ödülü verilecek. 
     Erkeklerde ve bayanlarda birinciler 20 bin, ikinciler 10 bin, üçüncüler 5 bin, dördüncüler 2 bin, beşinciler bin dolar kazanacak. Parkur rekoru ise 5 bin dolar olarak belirlendi. 
     15 kilometrelik koşuda ise erkek ve bayanlarda birinciler bin, ikinciler 750, üçüncüler 500, dördüncüler 400, beşinciler 300, altıncılar ise 250'şer dolar para ödülü alacak. 
     Bedensel Engelliler de Tekerlekli Sandalye ise birinciler bin 500, ikinciler bin ve üçüncüler ise 500 dolar kazanacak. 
     Organizasyonda yaklaşık 120 bin dolar para ödülü dağıtılacak. 
     Bu arada, dereceye giren sporculara doping testi uygulanacak. 
     
     TÜRKİYE TASNİFİ 

     Maraton ve 15 Kilometrelik Koşu'da Türk sporcular arasında yapılacak sıralamada dereceye girenlere de ayrı para ödülü verilecek. 
     Maratonu erkek ve bayan Türk sporcular arasında ilk sırada bitiren sporcu bin dolar, ikinci 500, üçüncü 400 dolar, 15 Kilometrelik Koşu'da ise birinciler 500 dolar alacak. 
     
     KAYIT GELİRLERİ BAĞIŞLANACAK 

     Halk Koşusu için kayıt yaptıranların yaptıkları bağışlar, bu yıl da hayır kurumlarına aktarılacak. 
     Kayıtlardan elde edilen gelirler, Lösemili Çocuklar Vakfı ve Sokak Çocukları Derneği arasında paylaştırılacak. 
     
     ÜCRETSİZ ULAŞIM 

     Yarış günü göğüs numarasını gösteren herkes saat 09.00'a kadar belediye ve deniz otobüsleri ile hızlı tramvaylardan ücretsiz olarak yararlanabilecek. 
     Halk Koşusu'na katılanlar en geç saat 07.30'da BJK İnönü Stadı'ndan, maratona katılanlar ise Dolmabahçe'de lunapark karşısındaki maraton ofisi önünden kalkacak İETT otobüsleriyle start noktalarına götürülecek. 
     
     SAĞLIK HİZMETLERİ 

     Yarış günü sağlık konusunda da bir dizi tedbirler alınacak. 
     Yarış sırasında 25 adet ambulans, tam teşekküllü bir çadır hastane ile sağlık ekibi hazır bulunacak. Güzergah üzerindeki hastaneler de acil vakalara karşı önceden uyarıldı. 
     Solunum yolu hastalıkları olanların maratona katılmaması gerektiği bildirildi. 
     
     HALK KOŞUSU 

     Organizasyon kapsamında, her yıl renkli görüntülere sahne olan Halk Koşusu da yapılacak. 
     Acıbadem Köprüsü altında saat 09.30'da başlayacak 8 kilometrelik koşu, Boğaziçi Köprüsü, Mecidiyeköy otobüs durağı, Şişli Camii önünden Şişli, Osmanbey ve Harbiye'nin ardından Taksim Meydanı'nda tamamlanacak. 
     Köprü güvenliği nedeniyle bu yıl da Halk Koşusu'na katılım 75 bin kişi ile sınırlı tutuldu. 
     
     GÜZERGAHLAR 

     Maraton Boğaziçi Köprüsü gişelerinin 800 metre yukarısındaki park sahasının çıkışında, saat 09.00'da başlayacak. Boğaziçi Köprüsü, Mecidiyeköy girişi, Mecidiyeköy otobüs durağı, Şişli Camii önünden Şişli, Osmanbey, Harbiye, Taksim, Tepebaşı, Şişhane, Unkapanı Köprüsü, Saraçhane, Haşim İşcan Geçidi, Aksaray, Yenikapı sahil yolundan Ataköy, Ataköy Galeria kavşağından alt geçitten geri dönülecek. Yine sahil yolunu takiben Yedikule, Yenikapı, Kumkapı, Sarayburnu, Eminönü, Karaköy, Fındıklı, Kabataş, Dolmabahçe kavşağından Nişantaşı'na devam edilecek ve BJK İnönü Stadı içinde sona erecek. 
     Yarışmada süre sınırı 5 saat olarak belirtildi. 5 saat içinde bitiremeyenleri araçlar toplayacak. 
     15 Kilometrelik Koşu Maratonla aynı yer ve zamanda başlayacak koşu, Boğaziçi Köprüsü, Mecidiyeköy girişi, Mecidiyeköy otobüs durağı, Şişli Camii önünden Şişli, Osmanbey, Harbiye, Taksim, Tepebaşı, Şişhane, Perşembepazarı, Karaköy, Fındıklı, Kabataş üzerinden Dolmabahçe BJK İnönü Stadı önünde sona erecek. 
     
     BJK İNÖNÜ STADI'NDA KONSER 

     Avrasya Maratonu ve Halk Koşusu'nun ardından, BJK İnönü Stadı'nda konser düzenlenecek. 
     İbrahim Tatlıses ve Yıldız Tilbe'nin de aralarında bulunduğu ses sanatçıları maraton sonrası verecekleri konserle katılımcıları ve davetlileri coşturacak. Türk Hava Kurumu'na bağlı Türk Kuşu ekibi de bir gösteri yapacak. 
     Öte yandan, Maraton ve Halk Koşusu'nu bitiren herkese üzerinde Avrasya logosu bulunan madalya ve tişörtler ücretsiz olarak dağıtılacak. 
     Bu arada, 25. Kıtalararası Avrasya Maratonu nedeniyle Boğaziçi Köprüsü ile koşu güzergahındaki yollar, yarın koşu süresince trafiğe kapatılacak. 
     
</TEXT>
</DOC>
