<DOC>
<DOCNO> 155395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sonspo13.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada dev heyecan... 'Dörtlü Final' başlıyor... 
</HEADLINE>
<TEXT>

     Avrupa Basketbol Ligleri Birliği ULEB tarafından 3.sü bu yıl düzenlenen Erkekler Avrupa Ligi'nde, şampiyonu ortaya çıkaracak ''Dörtlü Final'' mücadelesi, yarın İspanya'nın Barcelona kentinde başlayacak. 
     Barcelona'nın 20 bin seyirci kapasiteli Palau Sant Jordi Salonu'nda yapılacak ''Dörtlü Final''in ilk gününde, yarın TSİ 19.00'da, antrenörlüğünü Ergin Ataman'ın yaptığı ve Mirsad Türkcan'ın forma giydiği İtalya'nın Montepaschi Siena takımı, bu sezon İtalya Ligi'nde 2 kez yenildiği diğer İtalyan ekibi UC Benetton Basket Treviso ile karşılaşırken, 2. maçta ise 21.30'da evsahibi İspanya'nın FC Barcelona ile Rusya'nın USH CSKA Moskova takımları karşı karşıya gelecek. 
     İlk günün galipleri, 11 Mayıs Pazar günü saat 21.30'da finalde mücadele ederken, mağluplar ise 19.00'da üçüncülük karşılaşmasına çıkacak. 
     Barcelona kenti ve Palau Sant Jordi Salonu, 1998'den sonra 2. kez bu önemli organizasyona evsahipliği yapacak. 
     Karşılaşmalarda hakem olarak Iztok Rems Slovenya , Dubravko Muhviç Hırvatistan , Miguel Betancor ve Jose Antonio Martin Bertran İspanya , Nikolas Pitsilkas ve Stelios Koukoulekidis Yunanistan , Ilija Beloseviç ve Milivoje Jovciç Sırbistan-Karadağ görev yapacak. 
     
     EN DENEYİMLİ ANTRENÖR IVKOVIÇ 
     ''Dörtlü Final''de yer alacak takımların başındaki teknik adamlar arasında en deneyimlisi USH CSKA Moskova'nın Sırp antrenörü Dusan Ivkoviç. 
     Kariyeri başarılarla dolu olan Ivkoviç, Yugoslavya Milli Takımı ile 3 Avrupa, 1 dünya şampiyonluğu, 1 de olimpiyat ikinciliği kazandı. Sırp teknik adam ayrıca, kulüpler düzeyinde de BC Pire Olympiakos, AEK Atina ve BC Partizan Belgrad ile 3 Avrupa kupasında toplam 4 şampiyonluğa imza attı. 
     UC Benetton Basket Treviso'nun İtalyan antrenörü Ettora Messina da İtalya Milli Takımı ile bu salonda 1997'de Avrupa ikinciliği, Kinder Bologna takımıyla da yine bu salonda 1998'de, ayrıca 2001'de Avrupa Ligi şampiyonlukları kazandı. 
     Kariyerinde 2. kez bir takımın başında ''Dörtlü Final''e gelen, Montepaschi Siena'ya ise ilk kez bu başarıyı yaşatan Türk antrenör Ergin Ataman da 2000 yılında Efes Pilsen ile Selanik'teki ''Dörtlü Final''de üçüncülük başarısına ulaştı. 
     Evsahibi FC Barcelona'nın Sırp antrenörü Svetislav Pesiç ise kariyerinde ilk kez ''Dörtlü Final'' heyecanı yaşayacak. 
     
     TAKIMLARIN BU KUPADAKİ KARİYERLERİ 
     ''Dörtlü Final''de yer alan takımlardan Montepaschi Siena, ilk kez bu heyecanı yaşayacakken, diğer takımların ise bu kupada hayli deneyimleri bulunuyor. 
     FIBA tarafından 1958 yılından bu yana düzenlenen, 1988'den itibaren ise ''Dörtlü Final'' sistemine geçilen kupada, 2001 yılında FIBA ile ULEB arasındaki sorunlar nedeniyle 2 ayrı kupa düzenlendi ve 2 şampiyon ortaya çıktı. Organizasyon, geçen yıl ve bu yıl ise ULEB tarafından organize edildi. 
     8. kez ''Dörtlü Final''de yer alan ve bu organizasyonun belki de en şanssız ekibi görünümündeki evsahibi İspanya'nın FC Barcelona takımı, 1990, 1991, 1996 ve 1997 yıllarında finalde kupayı yitirirken, 1989, 1994 ve 2000'de ise 4.lükle yetindi. 
     Bu arada İspanyol takımları, bu kupada 9 kez şampiyonluğa ulaşırken, bunlardan 8'inin Real Madrid'e ait olması da ilginç bir istatistik oluşturuyor. Real Madrid, aynı zamanda bu kupayı en fazla kazanan takım unvanını da taşıyor. 
     İtalyan takımları, şimdiye dek 14 şampiyonluğa ulaşırken, Barcelona'daki İtalyan temsilcilerinden UC Benetton Basket Treviso, 3. kez ''Dörtlü Final'' deneyimi yaşıyor. Benetton, kupada 1993'de 2., 1998'de ise 3. sırayı aldı. 
     Kupanın deneyimli ekiplerinden olan ve yine 3. kez ''Dörtlü Final'' deneyimi yaşayan Rus temsilcisi USH CSKA Moskova ise kupada tam 7 kez final oynadı ve 1961, 1963, 1969 ve 1971'de şampiyon, 1965, 1970 ve 1973'de de 2. olarak mücadelesini tamamladı. Moskova ekibi, 1996'daki ''Dörtlü Final''de 3., 2001'de de 4. oldu. Rus takımları ise kupada 8 şampiyonluk kazandı. 
     
</TEXT>
</DOC>
