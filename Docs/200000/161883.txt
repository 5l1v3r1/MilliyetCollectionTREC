<DOC>
<DOCNO> 161883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/dunya/adun.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolcuları bombacı yapmışlar 
</HEADLINE>
<TEXT>
HAMAS'ın intihar takımı 
Filistinli yerel bir takımın sekiz futbolcusunun, düzenledikleri intihar eylemleriyle 34 İsrail vatandaşını öldürdüğü ortaya çıktı 
     DIŞ HABERLER SERVİSİ 

     İsrail'e yönelik intihar saldırılarında başı çeken Filistin terör örgütü HAMAS'ın, El Halil kentinde bir mahalle takımında oynayan gençleri intihar eylemcisi olarak kullandığı bildirildi. 
     İngiliz "Sunday Telegraph" gazetesinin haberine göre, El Halil'deki Cihad Camii'nin müdavimi gençler tarafından kurulan futbol takımının oyuncularından sekizi düzenledikleri intihar saldırılarıyla 34 İsrailli'yi öldürdü, onlarcasını yaraladı. Son iki ayda futbolcu intihar komandolarından bu sekizi, çıkan çatışmalarda ya da düzenledikleri saldırılarda ölürken geriye kalan 3 komando İsrail güvenlik güçleri tarafından yakalandı. 
     Futbolcu komandoların en kanlı eylemi geçtiğimiz Mart'ta İsrail'in liman kenti Hayfa'da düzenlendi. Orta saha oyuncusu Mahmut Hamdan Kavaşme 16 İsrailli'yi havaya uçurdu. Ekibin en son saldırısı da geçen ay Kudüs'te yapıldı ve bir otobüse düzenlenen saldırıda sekiz İsrailli öldürüldü. 
     
     Forvetin babası açıkladı 
     Yeşil sahalarda oynadıkları sert futbolla dikkatleri çeken HAMAS'ın intihar takımının sırrı takımın golcüsü Fadi'nin babası Ziad El Fakhuri'nin itiraflarıyla gün ışığına çıktı. 
     Baba Fakhuri, oğlunun El Halil yakınlarındaki bir Yahudi yerleşim yerine bir takım arkadaşıyla birlikte saldırı düzenleyerek 4 kişiyi öldürdüğünü ve ardından İsrail güvenlik güçleri tarafından vurulduğunu, ancak Fadi'nin bir zarf içinde gelen veda mektubu sayesinde öğrendiğini söyledi. Bu olaydan 24 saat sonra takımın iki savunma oyuncusu yeni bir intihar saldırısı sırasında öldürüldü. 
     Baba Fakhuri, "Belki de antrenmanlarda yapacakları intihar eylemlerini konuşup planlıyorlardı. Benim oğlum birinci şehitler grubundaymış. Böyle bir işe kalkıştığını bilseydim mutlaka engel olurdum" dedi. 
     Gazete, HAMAS tarafından yönlendirilen intihar takımının antrenman yaptığı sahanın çevresindeki duvarlara "Öldürülen her HAMAS militanının intikamını alacağız" diye yazıldığını belirterek mahalle gençlerinin "oyuncular maçlara başlarken 'Cihad, cihad, cihad. Allahü Ekber' diye slogan atardı" şeklinde bilgi verdiklerini aktardı. 
     

</TEXT>
</DOC>
