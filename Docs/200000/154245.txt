<DOC>
<DOCNO> 154245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sonspo10.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü, İngiltere, İspanya ve İtalya arasında... 
</HEADLINE>
<TEXT>

     İtalyan spor gazetesi Tutto Sport transfer haberlerinde, Fenerbahçe'nin milli kalecisi Rüştü Reçber'i ön plana çıkardı. 
     Gazetede, ''Sezon sonundan itibaren bonservisi bedavaya gelecek olan Türk Milli Takımı'nın kalecisi Rüştü, İspanya, İngiltere ve İtalya'dan transfer önerileri alıyor. İtalyan takımlarından Brescia ve Bologna'nın dışında Frey'in Arsenal'e gitmesi durumunda, Parma'nın da Rüştü'yü isteyeceği konuşuluyor. Parma, her pazar Rüştü'yü çok yakından izliyor'' ifadeleri kullanıldı. 
     Corriere dello Sport ise AC Milan Teknik Direktörü Carlo Ancelotti'nin, TSV Bayer 04 Leverkusen'de oynayan milli futbolcu Yıldıray Baştürk'ü istediğini ileri sürdü. 
     Gazetede bugün yayınlanan, ''Milan Rivaldo giderse Yıldıray Baştürk'' başlıklı haberde, Carlo Ancelotti'nin, 24 yaşındaki Türk futbolcuyu çok beğendiği yazıldı. 
     Gazetede yapılan yorumda, ''Yıldıray Baştürk bu futbolcuyu Dünya Kupası'ndan ve Avrupa Şampiyonlar Ligi maçlarından hatırlayacaksınız. Aşağı yukarı Emre gibi, belki de daha klas. Kesinlikle uluslararası deneyimi daha fazla. İlerleyen günlerde adını çok fazla duyacaksınız. Sezon sonunda Rivaldo'nun ne yapacağını görerek Milan'da Yıldıray Baştürk'ün ismini duyacaksınız'' denildi. 
     Öte yandan İtalyan gazeteleri, AFC Ajax'ta oynayan İsveçli forvet oyuncusu Zlatan İbrahimoviç'in AS Roma ile anlaştığını ve gelecek hafta imza atacağını ileri sürdü. AS Roma'nın AFC Ajax'a 7 milyon Euro, 21 yaşındaki İbrahimoviç'e de sezon başına yaklaşık 1.5 milyon Euro'dan 5 yıllık sözleşme önerdiği belirtildi. 
     
</TEXT>
</DOC>
