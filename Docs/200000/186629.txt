<DOC>
<DOCNO> 186629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sonspo16.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Eriksson iddialı Beraberlik için oynamayacağız, Owen yüzde 50 
</HEADLINE>
<TEXT>

     İngiltere Milli Takımı Teknik Direktörü Sven Goran Eriksson, 11 Ekim'de İstanbul'da yapacakları 12. Avrupa Futbol Şampiyonası 7. Eleme Grubu maçında Türkiye'ye karşı beraberlik için oynamayacaklarını söyledi. 
     İngiltere'nin grup lideri olarak finalleri garantileyebilmesi için 1 puana, 2. sıradaki Türkiye'nin ise galip gelmeye ihtiyacı olduğunu hatırlatan Sven Goran Eriksson, İngiltere Futbol Federasyonu'nun internet sitesine yaptığı açıklamasında, ''Yalnızca finalleri garantileyecek sonuç için oynayan bir takım olma düşüncesinde değilim'' dedi. 
     Beraberliğe oynamanın çok riskli olacağını belirten Eriksson, 88 dakika boyunca 0-0 giden bir maçın son anlarında atılacak bir golün, herşeyi bitireceğini söyledi. 
     Eriksson, FC Liverpool'un golcüsü Michael Owen'ın dün gece Arsenal ile yapılan maçta sakatlanması nedeniyle milli takım kadrosunu açıklamayı yarına ertelediğini, bu futbolcunun raporlarına göre takımı belirleyeceğini bildirdi. 
     Owen, dün geceki maçta düşerek sağ dizinden ve ayak bileğinden sakatlanmıştı. 
     Eriksson, bu futbolcunun takım için çok önemli olduğunu belirterek, Owen'ın oynayamaması durumunda yerine Everton'ın 17 yaşındaki genç yeteneği Wayne Rooney'in forma giyebileceğini ima etti. Oldukça hırslı ve agresif bir futbolcu olan Rooney'in ligde şu ana dek 5 sarı kartı bulunuyor. 
     Eriksson, Rooney'in henüz genç bir futbolcu olmasına karşın İngiltere adına oynamaya hazır olduğunu bildirdi. 
     Bu arada 2 hafta önce babası ölen savunma oyuncu Sol Campbell'ın, takımı Arsenal'a döndüğü ve Türkiye karşısında da milli formayı giymeye hazır olduğunu bildirdiği açıklandı. Campbell, milli takımda Rio Ferdinand'ın yanında görev alacak. 
     
     OWEN'IN ŞANSI YÜZDE 50 

     FC Liverpool Kulübü, dün geceki maçta sakatlanan golcü futbolcu Michael Owen'ın Türkiye karşısında oynama şansının yüzde 50 olduğunu açıkladı. 
     Owen'ın bu sabah çekilen MR'ında dizinde ve ayak bileğinde önemli bir soruna rastlanmadığı, ancak ağrıları bulunduğu bildirildi. 
     Kulüp, Owen'ın iyileşmesi için yoğun bir tedavi uygulandığını ve yıldız futbolcunun, salı günü milli takıma katılabileğini açıkladı. 

     
</TEXT>
</DOC>
