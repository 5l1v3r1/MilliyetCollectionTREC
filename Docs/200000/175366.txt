<DOC>
<DOCNO> 175366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/siyaset/siy02.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'nin anayasal çoğunluk sevinci 
</HEADLINE>
<TEXT>

   Kuruluş yıldönümü töreninde CHP'den ayrılan Kaya ve Nasıroğlu ile ANAP'tan istifa eden Zeydan'ın AKP'ye katılması bekleniyor 
   ANKARA Milliyet 

   
   AKP, 2. kuruluş yıldönümünde anayasayı değiştirecek oy çoğunluğuna ulaşarak çifte mutluluk yaşamayı hedefliyor. Kuruluş etkinlikleri sırasında CHP ve ANAP'tan istifa eden üç milletvekilinin AKP'ye geçmesi bekleniyor. AKP'nin yıldönümü kutlamaları, Başbakan Recep Tayyip Erdoğan'ın isteğiyle 14 Ağustos 2001'de 73 arkadaşıyla birlikte partiyi kurduğu Ankara Bilkent Oteli'nde yapılacak. Türk siyasi yaşamındaki 39. parti olarak yerini alan AKP'nin kuruluş kutlamaları Erdoğan'ın bakanlar, milletvekilleri ve parti yönetimiyle birlikte Anıtkabir'e çelenk koymasıyla başlayacak. Kurucular Kurulu toplantısının ardından kutlamalar Bilkent Odeon'daki şenlikle son bulacak. 
   Toplantılarda parti ve hükümet faaliyetleri sinevizyon gösterisiyle anlatılacak. Kutlamalar çerçevesinde AKP'nin temasa geçtiği sanatçılardan Nilüfer, Mercan Dede, Anadolu Sultanları Dans Grubu, Adnan Şenses ve Şükriye Tutkun da, anlaşma sağlanması halinde konser verecek. Törende CHP'den ayrılan Ağrı Milletvekili Cemal Kaya ve Batman Milletvekili Nezir Nasıroğlu ile ANAP'tan istifa eden Hakk ri Milletvekili Mustafa Zeydan'ın AKP'ye katılması bekleniyor. Üç milletvekilinin katılımıyla AKP, TBMM'de anayasayı değiştirecek çoğunluğa ulaşmış olacak. 
   Bir süredir bağımsız olan Ankara Büyükşehir Belediye Başkanı Melih Gökçek ile eski Devlet Bakanı Işılay Saygın'ın da partiye geçebileceği belirtiliyor. İlk yerel seçimlerde Gökçek'in Ankara, Saygın'ın da İzmir'den belediye başkan adayı gösterilebileceği, kesin kararıysa parti yetkili organlarının vereceği ifade ediliyor. 
   Üç milletvekilinin katılımıyla 366 olan AKP'li milletvekili sayısı 369'a yükselecek. Cumhurbaşkanı Ahmet Necdet Sezer'in orman niteliğini kaybetmiş arazilerin 2B satışına olanak sağlayan anayasa değişikliğini geri göndermesi halinde AKP daha rahat hareket edecek. Anayasa değişikliğini 29 Temmuz'da DYP ve bağımsız milletvekillerinin desteğini alarak referanduma gerek kalmadan 368 oyla "kıl payı" yasalaştıran AKP, bu kez hiçbir arayışa girmeden çıkarabilecek. Sezer'in 2B'ye ilişkin değişiklik konusunda 16 Ağustos'a kadar kararını açıklaması gerekiyor. 
   
</TEXT>
</DOC>
