<DOC>
<DOCNO> 166544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/yasam/yas02.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadece güneş ve suyla besleniyor 
</HEADLINE>
<TEXT>

NASA, ağzına sudan başka bir şey koymayan, 'gücünü de güneşten alan' Hintli Hira Ratan Manek'i inceliyor... 
     WASHINGTON AA 

     Amerikan Havacılık ve Uzay Dairesi NASA , son 8 yıldır güneş ışınları ve sıvıyla yaşadığını iddia eden 64 yaşındaki bir Hintliyi incelemeye aldı. NASA tarafından Amerika'ya davet edilen makine mühendisi Hira Ratan Manek, 1992 yılında, yiyecekten hoşlanmamaya başladığını ve 1995'te Himalayalar'a yaptığı geziden döndükten sonra yemek yemeyi tamamen kestiğini savunuyor. 
     
     130 gününü gördük 
     Kerala kentinde yaşayan Manek'in eşi Vimla, kocasının her gün akşama doğru bir saat kadar gözünü bile kırpmadan güneşe baktığını, güneşi ana gıdası olarak aldığını, ara sıra da kahve ve çay içtiğini belirtiyor. 
     Amerikalı bilim adamları, Manek'in, en azından 130 gün boyunca, sadece suyla hayatta kaldığını tespit etti. Bu olağanüstü durum, Hira Ratan Manek'in adının baş harflerinden oluşan 'HRM olgusu' olarak anılmaya başlandı. NASA'nın, "HRM olgusu" üzerinde çalışarak, uzun uzay yolculukları sırasında yiyecek stoklama ve korumaya ilişkin sorunları çözmeyi umduğu belirtiliyor. 
     
     

</TEXT>
</DOC>
