<DOC>
<DOCNO> 152812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sonspo12.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, milli takımlara dağılıyor... 
</HEADLINE>
<TEXT>

     Samsunspor maçının ardından bugünü izin yaparak geçiren Fenerbahçe, ligin 30. haftasında Bursaspor ile deplasmanda yapacağı maçın hazırlıklarına milli takımlara giden ve sakatlığı bulunan futbolcularından yoksun başlayacak. 
     Sezon içinde birçok futbolcunun kadro dışı bırakılması nedeniyle genç futbolcularla desteklenen sarı-lacivertli takımda, yarın başlayacak Bursaspor maçı hazırlıklarında 9 futbolcu yer almayacak. 
     Boynundaki rahatsızlığı nedeniyle Almanya'da tedavisini sürdüren Rüştü'nun yanı sıra adalesindeki yırtık sebebiyle tedavi olan Ali Güneş'in yer alamayacağı antrenmana, A Milli Futbol Takımı aday kadrosuna çağrılan Fatih, A 2 Milli Takım kadrosunda bulunan Ceyhun, Ümit Milli Takım kadrosunda yer alan kaleci Volkan, Tuncay ve Kemal ile ülkelerinin milli takımlarına giden Rebrov ve Mirkoviç katılmayacak. 
     Teknik koordinatör Tamer Güney'in bu futbolcuların yokluğunda takımı genç oyuncularla desteklemesi bekleniyor. 
     





</TEXT>
</DOC>
