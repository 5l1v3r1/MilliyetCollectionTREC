<DOC>
<DOCNO> 192334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/ekonomi/eko06.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Ekonomik gelişmeler somut ve umut verici 
</HEADLINE>
<TEXT>

   AB ilerleme raporunda, "Siyasi alana oranla ekonomideki gelişmeler daha somut" denildi 
   GÜVEN ÖZALP Brüksel 
   
   Avrupa Birliği AB Komisyonu tarafından hazırlanan ve 5 Kasım'da açıklanacak olan İlerleme Raporu, Türkiye'nin Brüksel yolunda siyasi alanda kaydettiği gelişmelerin yanı sıra ekonomik alanda atılan adımları masaya yatırdı. 
   
   Anahtar mali disiplin 
   Ekonomideki gelişmeleri siyasi alana oranla daha somut ve umut verici bulan rapor bazı eksikliklere rağmen 2001 krizi sonrası yaşanan toparlanmayı "güçlü" olarak nitelendirdi. Raporda, her ne kadar Türk ekonomisi henüz AB ekonomileriyle baş edecek düzeye ulaşamadıysa da yakalanan çıkış eğiliminin Brüksel'in gözünden kaçmadığı belirtildi. 
   Mali disiplinin ekonomik programın mihenk taşını oluşturduğu belirtilen raporda, bu unsurun enflasyonist baskıları düşürmede anahtar rol oynadığı kaydedildi. 
   
   Türkiye'nin eksileri 
   Raporda, olumlu gelişmeler yanında faizlerdeki yükseklik, işsizlik, özelleştirme, doğrudan yabancı yatırımın azlığı, yatırıma ilişkin bürokratik işlemlerin fazlalığı gibi olumsuz gelişmelere de yer verildi. Raporda ekonomi alanında öne çıkan artı ve eksiler şunlar 
   
   Enflasyon hedefi tutar 
   Enflasyonist baskılar tarihi düzeyde en düşük seviyeye indi. Mali hedeflerin tutturulması amacıyla kamudaki fiyatların sınırlandırılması bu aşağı gidişi durdurabilir. Bu risklere karşın tüketici fiyatları enflasyonunda yüzde 20 olan yıl sonu hedefini tutturmak mümkün gözüküyor. 
   
   Ekonomik toparlanma 
   2001 krizi sonrası özellikle ihracata dayalı toparlanma güçlü oldu. Irak krizinin Türk ekonomisi üzerindeki etkisi sınırlı kaldı. Bu, şoka karşı dayanıklılığı gelişmiş ve pazar güveni güçlenmiş Türk ekonomisi açısından olumlu bir göstergedir. 
   
   Hedeflemeye geçiş planı 
   Para politikası sıkı bir şekilde dezenflasyona yönlendirildi. Enflasyonist baskıların yeterince düşmesi ve enflasyon beklentilerinin istikrara kavuşturulması halinde hazırlıklarını tamamlayan Merkez Bankası enflasyon hedeflemesine geçmeyi planlıyor. 
   
   Bankacılık sektörü 
   Bankacılık sektörü güçlendirildi ancak yeniden yapılanma ve konsolidasyon süreci henüz tamamlanmadı. Sektörde yaklaşık 50 banka var ancak iki kamu bankası ve bir kaç özel banka egemen konumda. Kamu bankalarının özelleştirilmesi için siyasi etki düşürüldü ve şube sayıları azaltıldı. Ancak henüz bir özelleştirmeye gidilmedi. 
   
   
</TEXT>
</DOC>
