<DOC>
<DOCNO> 194344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/yasam/yas09.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuvalette doğum bebeğin sonu oldu 
</HEADLINE>
<TEXT>

      
   Şanlıurfa'nın Siverek ilçesinde, kaldırıldığı Devlet Hastanesi'nden sevk edilmek için ambulans bekleyen bir kadın, tuvalette doğum yaptı. Yeni doğan bebek, yere düşerek öldü. 
   Üçüncü çocuğuna hamile olan Yıldız Abay, sancılarının artması üzerine dün eşi ve kayınvalidesi tarafından Siverek Devlet Hastanesi'ne kaldırıldı. Kadın Doğum Uzmanı Mehmet Dede tarafından muayene edilen Abay, Şanlıurfa SSK Hastanesi'ne sevk edildi. Hamile kadının eşi Kadir Abay, sevk için hastanenin ambulansının tahsis edilmediği gerekçesiyle belediyenin ambulansını istemek için telefon etmeye gitti. Bu arada hastane koridorundaki kalabalık arasında sedyede yatan Abay, sancılarının şiddetlenmesi üzerine, kayınvalidesi tarafından hastane tuvaletine götürüldü. Tuvalette doğum yapan Abay'ın dünyaya getirdiği bebek yere düşerek öldü. 
   
   
</TEXT>
</DOC>
