<DOC>
<DOCNO> 178183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sondun11.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
KGB'nin en önemli isimlerinden Kalugin, ABD vatandaşı oldu 
</HEADLINE>
<TEXT>

     Soğuk savaş döneminde KGB'nin en önemli generallerinden biri olan ve Amerikan kapitalist sistemini yıkmak için Moskova hesabına çalışacak Amerikan casuslar bulmakla görevli Oleg Kalugin, yemin ederek Amerikan vatandaşlığına geçti. 
     Kalugin'in KGB hesabına çalışmaya ikan ettiği en önemli isimlerden birinin deniz yarbayı John Walker olduğu bildiriliyor. Kalugin'in, Walker'a 1966 yılında SSCB'nin Washington büyükelçiliğinden görevliyken ''çengel attığı'' belirlendi. Kalugin, 1991 yılında New York Times gazetesine verdiği demeçte, ''Walker'a, 1985 yılında FBI tarafından yakalanana kadar hizmetleri karşılığında 1 milyon dolar ödediklerini'' söylemişti. 
     Uzun yıllar ABD aleyhine casusluk yaptıktan sonra komünizme olan inancını kaybeden Kalugin, sonuçta ABD'ye kaçmış, aynı anda Rusya'ya ihanet suçundan 15 yıl hapse mahkum edilmişti. Kalugin'in, Rusya'ya döndüğü takdirde tutuklanacağı bildiriliyor. 68 yaşında olan Kalugin'in, halen Washington yakınlarındaki Maryland'in banliyösü Silver Spring'teki evinde yaşadığı ve Alexandria'daki Karşı Casusluk ve Güvenlik Etütleri Merkezi'nde çalıştığı belirtildi. 
     
</TEXT>
</DOC>
