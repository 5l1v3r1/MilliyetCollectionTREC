<DOC>
<DOCNO> 195829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/guncel/gun07.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Neve Şalom'daki patlayıcı 100 kiloluk' 
</HEADLINE>
<TEXT>

   Sinagog eylemleriyle ilgili detaylar ortaya çıkmaya başladı. Uzmanlar, "Neve Şalom'a 100 kiloluk patlayıcıyla saldıranlar, Beth İsrael'de daha güçlü bomba kullanmışlar" dedi 
      TOLGA ŞARDAN Ankara 
   
   İstanbul'da iki sinagoga yapılan bombalı saldırıların ardından başlatılan soruşturmayla ilgili ilk bilgiler akşam saatlerinde ortaya çıktı. Saldırılarda ana maddesi nitrogliserin olan patlayıcı kullanıldığını belirten bir yetkili, "Neve Şalom'a yönelik patlamada en az 100 kiloluk patlayıcı kullanılmış" dedi. 
   Patlamadan sonra olay yerlerindeki yoğun amonyak kokusuna dikkat çeken bomba uzmanları, bombaların çeşitli maddelerle güçlendirilmiş C4, TNT veya RDX olabileceğini, ancak "büyük olasılıkla" TNT kullanıldığını belirtti. 
   Patlayıcıların 5 - 6 kiloluk orta boy plastik bidonlar içinde taşındığı, tesirini artırmak için amonyum nitrat, potasyum fosfat ve sodyum florat eklendiği anlaşıldı. Beth İsrael Sinagogu'ndaki patlamanın Neve Şalom'dakinden daha kuvvetli olduğu belirlendi. 
   
   Amonyakla güçlendirildi 
   Uzmanlar, iki yerde yoğun şekilde hissedilen amonyak kokusunun, bombaları güçlendirmek için kullanılan maddelerden kaynaklandığının anlaşıldığını belirtti. Amonyak, potasyum fosfat ve sodyum florat gibi maddelerle basınç etkisinin güçlendirilebileceğini ifade eden uzmanlar, saldırılarda bu maddelerden hangisinin ve kaç bidon patlayıcı kullanıldığının Kriminal Şubesi'ndeki laboratuvar incelemesiyle ortaya çıkarılacağını bildirdi. 
   Uzmanlar, C4'ün bugüne kadar İBDA - C'nin de aralarında bulunduğu radikal İslami gruplarca bazı eylemlerde kullanıldığını hatırlatarak şunları söyledi "Başta C4 ve TNT olmak üzere her türlü bombada kimyasal maddeler kullanıldı. Bombalı eylemlerde kullanılan güçlendirici maddeler patlama sonrası çok ağır amonyak kokusu bırakır. Bu maddeler rahatlıkla temin edilir." 
   
   Eczanede 'perhiz tuzu' diye satılıyor    Patlamaya neden olan bombaların yapımında kullanıldığı tahmin edilen amonyum nitrat ve RDX, bazı internet sitelerinde şöyle tarif ediliyor 
   Amonyum nitrat Yüksek nitelikli bir patlayıcıdır. Ateşlenmesi için bir fünyenin TNT kalıbına, onun da amonyum nitrata bağlanması gerekir. Patlamanın şiddeti müthiş olacaktır. En iyi patlama için güçlü bir şok dalgasına ihtiyaç vardır. Bazen gücünün artması için az miktarda nitrogliserinle karıştırılır. Amonyum nitrat eczanelerde "perhiz tuzu" olarak bulunabilir. Amonyum nitrat birçok gübrenin içinde bulunan bir maddedir. Gelişigüzel bir şekilde yapılabilir. Kayaları parçalamak için kullanılır. Çarpmaya ve ısıya karşı çok dayanıklıdır, son derece güçlüdür. 
   RDX Aynı zamanda "siyklonit" denir. C1'in bileşenlerindendir. Ayrıca orduda kullanılan bütün patlayıcıların içinde en değerli olanlarından biridir. Çünkü TNT'den 1.5 kat daha güçlüdür. Ayrıca patlatılması daha kolaydır. 
   
   Göz ve solunum sistemleri felç oldu    Neve Şalom ve Beth İsrail sinagoglarında meydana gelen patlamanın ardından olay yerine gelen itfaiye ve emniyet görevlileriyle çevre sakinleri, patlamanın hemen ardından çevrede bir sis bulutu oluşturan amonyaktan etkilendi. Olay yerinde bulunanlarda nefes almada güçlük, burun tıkanıklığı gibi şik yetler görüldü. 
   Yıldız Teknik Üniversitesi Kimya Bölümü'nden Prof. Dr. Şeminur Topal, şunları söyledi 
   "Amonyak, tahriş edici bir maddedir. Göz ve solunum sistemini tahriş edebilir." 
   
   
   
   
</TEXT>
</DOC>
