<DOC>
<DOCNO> 155761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/spor/ykocaomer.html </URL>
<DATE> 2003/05/10/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Jandarma ve TESYEV 
</HEADLINE>
<TEXT>

     Ankara, Bursa, Çanakkale, Eskişehir, İstanbul, İzmir, Kayseri olmak üzere yedi ilden, yaklaşık 100 görme engelli sporcumuz bu turnuvaya katılacak. Üçer kişilik takımlar halinde oynanan Goalball sporunun özelliklerini, daha önce bu sütunlarda yazmıştık. 
     Ülkemizde görme engelliler sporu, Engelliler Spor Federasyonu’nun dörde bölünmesinden sonra büyük hız kazandı. Bunda en önemli etkenlerden bir tanesi de, Federasyon Başkanı Asaf Avcı’dır. Önceleri, kendi işinden arta kalan zamanlarda federasyonla ilgilenen Asaf Avcı’nın, son zamanlarda federasyondan kalan zamanlarını işine ayırabildiğini gözlemliyoruz. Böyle idealist insanlar olduğu sürece de, engelliler sporu hiç şüphe yok ki çok daha gelişecek. Daha iki sene evveline kadar bir spor kulübüne sahip olan görme engelliler, bugün ülke çapında yaklaşık 16 spor kulübüne sahipler ve bu rakam süratle artıyor. 
     Eğer İstanbul’da yaşıyorsanız ve 14-15-16 Mayıs günleri zamanınız müsaitse, Silivri Spor Salonu’na mutlaka gelin. Maçlar her gün 10.00-18.00, finaller ise 16 Mayıs’da 10.00-15.00 saatleri arasında yapılacak. Orada hem yeni bir spor dalıyla tanışacak, hem de engelli insanlarımızın sporuna destek olmanın keyfini yaşayacaksınız. Keşke olanaklar elverse de, İstanbul çevresindeki tüm okullarımızın öğrencileri bu turnuvaya gelip, görme engellilerin nasıl spor yapabildiğini izleyebilseler. 
     
     

</TEXT>
</DOC>
