<DOC>
<DOCNO> 173350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/sonspo07.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1'de müthiş kaza 
</HEADLINE>
<TEXT>

     Formula 1 Almanya Grand Prix'inde McLaren Mercedes'in Finli pilotu Kimi Raikkonen start verilip ilk viraja girilirken dehşet bir kaza yaşadı. BMW Williams pilotu Ralf Schumacher'in temasıyla pistten çıkan Raikkonen'in yaşadığı kaza objektiflere böyle yansıdı... Kazayı izleyen milyonlarca kişinin yüreği ağzına gelirken, Finli pilot kazadan yara almadan kurtuldu. 
     
     ZAFER MONTOYA'NIN... 

     Otomobil sporlarında Formula 1 Dünya Şampiyonası'nda sezonun 12. yarışı olan Almanya Grand Prix'sini, BMW-Williams ekibinin Kolombiyalı sürücüsü Juan Pablo Montoya kazandı. 
     4 bin 570 metre mesafeli Hockenheim pistinde 67 tur üzerinden yapılan toplam 306.458 kilometre mesafeli yarışa ilk sırada başlayan ve sürekli önde götüren Juan Pablo Montoya, ortalama 207.036 kilometrelik hıza ulaşarak, 1.28.48.769'luk dereceyle bu sezon Monaco'dan sonra 2., kariyerinde de 3. ''Grand Prix'' birinciliğini kazandı. 
     Yarışın startıyla birlikte Finlandiyalı Kimi Raikkonen, Alman Ralf Schumacher ve Brezilyalı Rubens Barrichello'nun araçları birbirine girince, mücadelenin başında yarışın favorilerinden bu 3 isim bir anda yarış dışında kaldı. Yarışın daha sonraki bölümlerinde de 4 sürücü daha araçlarındaki teknik sorunlar nedeniyle pistten ayrılmak zorunda kaldı. 
     
     SCHMACHER'İN TEKERİ PATLADI... 

     Bu arada son 4 tura 2. sırada giren genel klasman birincisi Ferrari ekibinin 5 dünya şampiyonu unvanlı Alman sürücüsü Michael Schumacher, lastiğinin patlaması sonucu büyük bir şanssızlık yaşadı ve 1.29.27.850 ile ancak 7. olabildi. 
     Yarışta ikinciliği, McLaren-Mercedes ekibinden İngiliz David Coulthard 1.29.54.228, üçüncülüğü Renault ekibinden İtalyan Jarno Trulli 1.29.57.829, dördüncülü yine Renault ekibinden İspanyol Fernando Alonso 1.29.58.113, Toyota ekibinden beşinciliği Fransız Olivier Panis 1.29.03.793 ile altıncılığı da Brezilyalı Cristiano DaMatta 1.29.08.431 ile elde etti. 
     13 sürücünün tamamlayabildiği yarıştan sonra genel klasmanda Alman Michael Schumacher, 71 puanla yine ilk sırada bulunurken, bugünkü yarışı kazanan ve 65 puanla 2. sıraya yükselen Kolombiyalı Juan Pablo Montoya, aradaki puan farkını 6'ya indirdi. Bu 2 sürücüyü, 62 puanla 3. sıraya düşen Finlandiyalı Kimi Raikkonen, 53 puanla Alman Ralf Schumacher 4., 49 puanla Brezilyalı Rubens Barrichello 5., 44 puanla İspanyol Fernando Alonso 6. ve 41 puanla da İngiliz David Coulthard 7. sırada izliyor. 
     Markalar klasmanında ise 120 puanla Ferrari'nin birinciliği sürerken, 2. sıradaki 118 puanla Williams-BMW, puan farkını da 2'ye düşürdü. 3. sırada ise 103 puanla McLaren-Mercedes yer alıyor. 
     Formula 1 Dünya Şampiyonası'nda, sezonun 13. yarışı olan Macaristan Grand Prix'si, 24 Ağustos Pazar günü Hungaroring Pisti'nde yapılacak. 
     
</TEXT>
</DOC>
