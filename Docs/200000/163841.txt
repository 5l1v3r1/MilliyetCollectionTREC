<DOC>
<DOCNO> 163841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/spor/spo08.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Wimbledon'ın tadı kaçtı 
</HEADLINE>
<TEXT>

Teniste sezonun 3. grand slam turnuvası, daha başlamadan sakatlıklarla gölgelendi 
     Johansson da yok 
     TENİSTE sezonun üçüncü ve en prestijli turnuvası olan Wimbledon için geri sayım devam ederken, bazı ünlü raketler sakatlıkları nedeniyle turnuvaya başlamadan veda etmek zorunda kalıyor. Alman Haas ve Rus Kournikova'nın ardından Avustralya Açık'ın geçen yılki şampiyonu İsveçli Johansson da sakatlığı nedeniyle çekildi. Magnus Norman'ın da belindeki sorun nedeniyle katılamama ihtimalinin yüksek olduğu belirtildi. 
     
     Kuralar çekildi 
     23 Haziran'da başlayacak turnuvada ilk tur kuraları da dün belli oldu. Tek erkeklerde bir numaralı seribaşı olan Avustralyalı Lleyton Hewitt, ilk maçını elemelerden gelecek bir rakiple oynayacak. İki numaralı favori Andre Agassi ise İngiliz Jamie Delgado ile mücadele edecek. Tek bayanların bir numaralı seribaşı ABD'li Serena Williams, Jill Craybas karşısında ilk maçına çıkacak. Kuraya göre Serena, kardeşi Venus Williams ile finalde karşılaşabilecek. 
     

</TEXT>
</DOC>
