<DOC>
<DOCNO> 159699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sondun36.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İran Irak'ın içişlerine karışmamaya kararlıyız 
</HEADLINE>
<TEXT>

     İran, savaş sonrası Irak'ta ''sorun çıkaracağı'' yönündeki ABD suçlamalarını reddederek, ''Irak'ın içişlerine karışmamaya kararlı olduğunu'' bildirdi. 
     İRNA'nın haberine göre, İran Dışişleri Bakanlığı sözcüsü Hamid Rıza Asefi, İslam Konferansı Örgütü İKÖ Dışişleri Bakanları 30. Toplantısı sırasında gazetecilere yaptığı açıklamada, ''Irak'ın içişlerine karışmamaya ve Irak halkına bir hükümeti zorla kabul ettirmemeye kararlıyız'' dedi. 
     Sadece Irak halkının ne tür bir hükümet kurulacağını karar verebileceğini belirten Asefi, ''Bu Irak ulusuna bağlı. İstedikleri hükümet modelini seçmeleri gerekir. Ne seçerlerse seçsinler kabul edip saygı duyacağız'' dedi. 
     
     ''HİZBULLAH ÜYESİ PİLOTLARA EĞİTİM VERMEDİK'' 
     Asefi, İran'ın Lübnan'daki Hizbullah örgütü üyelerine pilot eğitimi verdiği ve Amerikan yönetiminin baskısı üzerine bu eğitimi kestiği iddialarını yalanladı. 
     Hamid Rıza Asefi, bu tür haberlerle İran İslam Cumhuriyeti'ne karşı psikolojik savaş ve propaganda kampanyası yürütmeye zemin hazırlanmak istendiğini söyledi. Asefi, ''Bu haber asılsız, çünkü İran ve Lübnan Hizbullah'ı arasında hiçbir zaman bu tür bir işbirliği olmadı. İran İslam Cumhuriyeti, Hizbullah'a sadece ahlaki ve insani destek veriyor'' diye konuştu. 
     Londra'da yayınlanan Eşşark El Avsat gazetesi, Devrim Muhafızları'nın Hizbullah ve Filistinli grup İslami Cihad üyelerine pilot eğitimi verdiğini, ancak ABD'nin baskısı üzerine bu eğitimi kestiğini iddia etmişti. 
     
</TEXT>
</DOC>
