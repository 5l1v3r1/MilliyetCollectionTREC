<DOC>
<DOCNO> 161918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/spor/aspo.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldız futbolcularımız Avrupa kulüpleri tarafından paylaşılamıyor 
</HEADLINE>
<TEXT>
TÜRK MARKASI 
İspanya'da Valencia Kulübü Başkanlığı'nın en büyük adayı Paco Roig, seçim kozu olarak Nihat'ı sundu. İngiliz basını, Rüştü'yü Barcelona'ya kaptıran Arsenal ve M.United'ı topa tuttu 
1- 'İkimiz de kazanacağız'      MEHMET ÇİFTÇİ 

     'En büyük kozum' 
     RÜŞTÜ'NÜN Barcelona Kulübü Başkanlığı'nda kilit isim olmasının ardından Valencia Kulübü'nün başkan adaylarından Paco Roig de, 14 Haziran'daki başkanlık seçimlerini kazanması halinde Nihat'ı taraftarlara hediye edeceğini söyledi. Roig, İspanyol basınına milli golcümüz ile her konuda anlaştığını açıkladı, "Türk futbolcu benim başkanlık yarışındaki en büyük kozum olacak" ifadesini kullandı. 
     
     'Para sorun değil' 
     PACO Roig, Nihat ile bir araya geldiğini ve ücret konusunda da el sıkıştıklarını belirtti, "Sociedad bonservis bedeli olarak ne isterse ödeyeceğim. Bu transferde hem Nihat kazanacak, hem de ben" diye konuştu. Roig, Kovaçeviç'i de alma olasılığının yüksek olduğuna dikkat çekti, "Bu iki harika oyuncuyu bu sene Valencia tribünleri büyük bir keyifle izleyecekler" açıklamasını yaptı. 
     
     İspanya ayakta 
     İSPANYA basını futbol tarihinde ilk kez iki büyük kulübün başkanı seçimleri kazanabilmek için Türk futbolcuların silah olarak kullanıldığını yazarken, seçimlerden nasıl bir sonuç çıkacağı merakla bekleniyor. Yapılan kamuoyu yoklamalarında Valencia'da Roig'in seçilmesine kesin gözüyle bakılıyor. Gazeteler Nihat'ın Valencia'nın transfer teklifine çok sıcak baktığını da yazdı. 
     
2- Soytarılık suçlaması      'Sizi amatörler' 
     İNGİLİZ Sunday Mirror gazetesi, Manchester United ve Arsenal'in elinden kaçırdığı Rüştü'ye bir tam sayfa ayırırken, "Sizi amatörler" manşetiyle verdiği haber - röportajda, iki İngiliz kulübünün görüşmelerde öne sürdüğü çeşitli "soytarılıkların" yıldız kaleciyi bezdirdiğini belirtti. Rüştü'nün iki kulüp hakkında ağır eleştirilerine yer veren gazete, İspanya'da yeni bir hayata hazırlanan ünlü kalecinin yaşadıklarını "özel haber" olarak okurlarına aktardı. 
     
     'Yaya kaldılar' 
     GÖRÜŞMELERDEKİ saçma ve gülünç istekler yüzünden yaya kalındığını belirten gazete, bu yaz serbest transferle İngiltere'ye gelmesi beklenen Rüştü'nün iki kulübü amatör davranmakla suçladığını yazdı. Milli file bekçisi, Manchester United'ın kendisine birinci kaleci garantisi vermediğini belirterek, "Barthez dünya yıldızıysa, ben de öyleyim. Barthez ile bir numara olmak için savaşacak değilim. Ya onu tercih edeceklerdi, ya beni" diye konuştu. 
     
'Geleceğim elimde'      ALMANYA'DA tedavi sırasında görüştüğü Arsenal'in de kendisini denemeye çıkarmak istediğini açıklayan Rüştü, "Ben 18 yaşında kendini kanıtlamaya çalışan bir kaleci değilim. Ne yapabileceğimi bilmiyorsanız, unutun gitsin" cevabını verdi. Aziz Yıldırım'ın, Daum'a Rüştü'nün kalacağı yönünde söz verdiğini hatırlatan gazete, haberini milli kalecinin şu sözleriyle tamamladı "Geleceğim, Yıldırım'ın değil benim elimde. Başkan yerine getiremeyeceği birşey için söz vermiş. Bu onun problemi". 
     
Beni affedinSlovakya karşısında Milli Takım'ı galibiyete taşıyan Nihat, kaçırdığı mutlak pozisyonlar için Türk halkından özür diledi 
     'Farkı kaçırdık' 
     BU sezon muhteşem bir performans ortaya koyan ve Türkiye için hayati önem taşıyan Slovakya maçında üç puanı getiren golü atan Nihat Kahveci, artık liderlik koltuğunu bırakmayacaklarını söyledi. Nihat, "Slovakya bizim kader sınavımızdı. İddiamızı korumamız gerekirdi. Bunu başardık. Daha farklı da kazanabilirdik ama olmadı" ifadesini kullandı. 
     
     'Her şey bitmedi' 
     KAÇIRDIĞI gollere de değinen genç golcü, "İki pozisyonda inanılmaz heyecanlandım. Hatta Hakan'ı bile göremedim. Bu yüzden hem takım arkadaşlarımdan, hem de Türk halkından özür diliyorum. Beni affetsinler" diye konuştu. Galibiyette önemli pay sahibi olan kaleci Rüştü ise herşeyin daha bitmediğini, Makedonya maçının da zorlu geçeceğini söyledi. 
     
İki milyon dolar alacak      NİHAT'IN transferinin Valencia Kulübü'ne yaklaşık 20 milyon dolara malolacağı öğrenildi. Golcü futbolcu da Real Sociedad'tan ayrılması halinde yılda 2 milyon dolar kazanacak. Nihat'ın şu anda kulübünden yıllık 750 bin dolar aldığı belirtildi. Genç golcü böylece bu yılkı performansıyla fiyatını bir anda üçe katlamış oldu. 
     
Allah razı olsunFederasyon Başkanı Haluk Ulusoy maç sonrası gözyaşlarını tutamadı, soyunma odasında futbolculara "Bana yine büyük mutluluk yaşattınız. Allah hepinizden razı olsun" dedi 
     BİLAL MEŞE 

     Hakan'ı üç kez öptü 
     SLOVAKYA maçı sonrası Futbol Federasyonu Başkanı Haluk Ulusoy yine duygulu anlar yaşadı. Hakemin bitiş düdüğü sonrası soluğu soyunma odasında alan Ulusoy, kapıdan içeri girer girmez gözyaşlarını tutamadı. Aşırı heyecandan fazla konuşamayan Haluk Ulusoy, tek tek oyuncuları kutlarken, Hakan Şükür'ü farkında olmadan üç kez öptü. 
     
     'Gurur duyuyorum' 
     FEDERASYON Başkanı, oyuncularına "Sizlerle gurur duyuyorum. Bana yine büyük bir mutluluk yaşattınız. Allah hepinizden razı olsun. Bu gruptan lider olarak çıkacağınıza yürekten inanıyorum. Bu takımı durduracak güç göremiyorum" dedi. Menajer Can Çobanoğlu'na da sarılan Haluk Ulusoy, "Allah senden de razı olsun. Hep gönlüne göre versin" diye konuştu. 
     
     'Yolu temizleyin' 
     TEKNİK Direktör Şenol Güneş ise "En zor şartlarda bile kazanmasını biliyoruz. Hepinizi kutluyorum. Ancak daha işimiz bitmedi. Şimdi önümüzde Makedonya maçı var. Bu maça da aynı anlayış ile hazırlanmalıyız. Konsantrasyonunuzu kaybetmeyin. Makedonya engelini de geçin, yolumuzu iyice temizleyin. Emeklerimize yazık olmasın" ifadesini kullandı. 
     
İngilizler tedirginAda basını, Türkiye'nin Slovakya'yı yenerek liderlik umutlarını güçlendirdiğini belirtti 
     İNGİLİZ basını, Türkiye'nin Slovakya'da önemli bir üç puan aldığını ve grubu lider tamamlama umutlarını yeniden güçlendirdiğini yazdı. Türk Milli Takımı'nın İngiltere yenilgisi sonrası kaybettiği zirveyi, Nihat'ın golüyle yeniden ele geçirdiğini belirten Sunday Mirror, "Adı Manchester United için de geçen Real Sociedad'ın yıldızı, Türkiye'yi taşıdı" ifadesini kullandı. Gazete, Tugay, Rüştü ve Nihat'ın başarılı olduğu maçta Ay-Yıldızlı ekibin mükemmel bir kontratak taktiği ile oynadığını vurgularken, İngiltere'nin yine stres altına girdiğini belirtti. 
     
Gaziantep ağır bastı      6500 bilet krizi 
     2004 Avrupa Şampiyonası elemelerinde büyük olasılıkla grup birinciliğini belirleyecek olan Türkiye - İngiltere maçının hangi stadda oynanacağı sorun oldu. Daha önce muhteşem atmosferi nedeniyle 55 bin kişilik Fenerbahçe Şükrü Saracoğlu Stadı'nda karar kılan Futbol Federasyonu, İngilizler'e kurallar gereği 6500 bilet ayrılacak olması yüzünden geri adım attı. 
     
     Favori Kamil Ocak 
     İNGİLTERE Federasyonu'nun, "Türkiye'ye seyirci götürmeyeceğiz" açıklamasına rağmen Türkiye Futbol Federasyonu, maçı büyük bir olasılıkla Gaziantep Kamil Ocak Stadı'nda oynatacak. Bu arada Fransa'da yapılacak Konfederasyon Kupası için Türkiye'den 6 Haziran'a kadar kadro isteyen organizasyon yetkilileri, Can Çobanoğlu'nun çabaları sonucu bu süreyi 14 Haziran'a uzattı. 
     

</TEXT>
</DOC>
