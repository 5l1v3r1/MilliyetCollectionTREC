<DOC>
<DOCNO> 164231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sontur32.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fuhuş için Türkiye'ye gelen yabancı kadınlarla evlenenler yandı 
</HEADLINE>
<TEXT>

     Fuhuş amacıyla Türkiye'de bulunan yabancı uyruklu kadınları para karşılığında evlendirdikleri gerekçesiyle haklarında dava açılan 11 kişinin yargılanmasına devam edildi. 
     Kırklareli Ağır Ceza Mahkemesi'ndeki duruşmaya, tutuklu sanıklar Kırklareli Merkez İlçe Nüfus Müdürü Selma Baysal, Babaeski Nüfus Müdürlüğü veri hazırlama memuru Ertan Bolel, evlendirme işlerini düzenleyen Eren İlkan Altan, damat adaylarını bulan Erkan Diğer ve avukatları katıldı. 
     Sanıklardan Selma Baysal, işyerindeki bilgisayarın online sisteminde meydana gelen gecikmelerden dolayı mesai saati sonrasına evlendirme işlemlerinin kaldığını, Emniyet mensuplarının 17.50 civarında yanına geldiğini, Emniyet mensupları yanında olduğu halde işlemlerini yapmayı sürdürdüğünü söyledi. Şüpheli bir işlem yapmadığını öne süren Baysal, ''Ben sadece görevimi yaptım'' dedi. 
     Duruşmaya tanık olarak katılan Kırklareli Valilik koruma polisi Sedat Çolak da, olay günü Valilik içinde şüpheli 2 kişinin olduğunu polis telsiziyle anons ettiğini, bu doğrultuda ekiplerin geldiğini söyledi. Şüpheli Salman Ateş ile Eren Altan'ın polislerce yapılan aramasında üzerlerinde nüfus kağıtlarının bulunmadıklarının ortaya çıkması üzerine karakola götürüldüklerini ve alınan ifadeler doğrultusunda olayın ortaya çıktığını belirtti. 
     Diğer tutuklulardan Ertan Bolel ise yabancı uyruklu kadınların Türk erkeklerle evlenmeleri olayında bir usulsüz davranışın bulunmadığını öne sürdü. Eren İlkan Altan ve Erkan Diğer de önceden verdikleri ifadelerin geçerli olduğunu belirterek, tahliyelerini istediler. 
     Mahkeme Heyeti, sanıklar Selma Baysal ile Eren İlkan Altan'ın tutukluluk hallerinin devamına, Ertan Bolel ve Erkan Diğer'in tahliyesine karar vererek, delillerin toplanması ve şahitlerin dinlenmesi için duruşmayı erteledi. 
     
     OLAY 
     31 Mart 2003 tarihinde 4 yabancı uyruklu kadını, 4 Türk vatandaşıyla para karşılığında evlendirdikleri gerekçesiyle aralarında Kırklareli Merkez İlçe Nüfus Müdürü Selma Baysal, Babaeski Nüfus Müdürlüğü veri hazırlama memuru Ertan Bolel, Babaeski Gazi Kemal Mahallesi Muhtarı Nazif Gamsız'ın bulunduğu 11 sanık hakkında yasal işlem başlatılmıştı. 
     
</TEXT>
</DOC>
