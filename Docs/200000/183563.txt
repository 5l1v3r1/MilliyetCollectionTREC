<DOC>
<DOCNO> 183563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/yazar/guclu.html </URL>
<DATE> 2003/09/20/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
TÜBİTAK'ta neler oluyor 
</HEADLINE>
<TEXT>

   
   TÜBİTAK, bundan tam 40 yıl önce müspet bilimlerde temel ve uygulamalı araştırmaları geliştirmek, teşvik etmek, düzenlemek ve koordine etmek amacı ile kuruldu. 1963'te TBMM'ye sunulan kanun teklifinin kuruluş gerekçesi şöyleydi 
   "Türkiye'de yapılan bilimsel araştırmalar, hacim ve düzey bakımından yetersizdir. Bu çok önemli faaliyeti canlandırmak ve geliştirmek için yeni bir kanuna ihtiyaç vardır. Devlete de bu yolda görevler düşmektedir. Türkiye'de bilimsel araştırma faaliyetini teşvik etmek, geliştirmek ve hızlandırmak için yeni bir kanuna ihtiyaç vardır." 
   Son 40 yılda, kanunun ruhuna uygun olarak önemli mesafeler kaydedildi. Bilimin ve teknolojinin çok uzağında olan Türkiye, tatmin edici olmasa da çok önemli mesafeler kaydetti. 
   Bir hafta sonra uzaya fırlatılacak olan 10 milyon dolarlık araştırma uydusunun altında onun imzası var. Türkiye Cumhuriyeti'nin 100. yılı için hazırlanan "Vizyon 2003"ün altında da... 
   40 yıl önce bilimin B'sinin olmadığı bir ülke, bugün dünya bilimsel üretkenlik sıralamasında ilk 25'e giriyorsa, bunda en büyük pay sahiplerinden birisi de yine TÜBİTAK... 
   İşte bu TÜBİTAK, 4 aydır başkansız. Yasaya göre Başkanı TÜBİTAK Bilim Kurulu seçiyor, başbakan teklif ediyor, cumhurbaşkanı da onaylıyor. Sürecin ilk ayağı 4 ay önce tamamlandı. Ama ilgili kararname Başbakanlık'ta takıldı kaldı. Bir türlü Çankaya'ya gitmiyor. Çünkü Başbakan Erdoğan, TÜBİTAK'ın önerdiği ismin değil, kendi önerdiği bir ismin başkan olmasını istiyor. Neden olmasın ki diyebilirsiniz Ben de öyle dedim ve TÜBİTAK çevrelerinde bu sorunun cevabını aradım. İşte Başbakan'ın yakın çevresi tarafından TÜBİTAK'a yapılan teklif. Kimilerine çok şaşırtıcı gelebilir. Kimilerine de daha ne bekliyordunuz ki dedirtecek kadar olağan 
   Önerdiğimiz isimlerden birisini kabul ederseniz. Sayın Başbakan Cumhurbaşkanı'na sunacak. Yoksa daha çok beklersiniz... 
   Peki önerilen isimler kim 
   TÜBİTAK çevreleri bu konuda isim vermiyorlar. Ama şu değerlendirmeyi yapmadan da geçemiyorlar 
   Önerilen isimlerin ne TÜBİTAK başkanı olabilecek bilimsel yeterlilikleri var ne de vizyonları. Daha da rahatsız edici olan, söz konusu isimlerin birtakım ideolojik bağlantı içerisinde görünüyor olmaları... 
   Bu kadarına da pes diyenler çıkabilir. Abartılıyor diyenler de. Ama YÖK konusunda yaşanılanları gördükten sonra iktidarın üniversitelere olduğu gibi YÖK'e karşı da bir dayatma içerisinde olduğu düşünülebilir. Bu konuda somut gelişmeler oldukça, sizlerle paylaşmaya devam edeceğiz. 
   Arada böylesine bir soğukluk varken, Başbakan Erdoğan'ın geçtiğimiz hafta TÜBİTAK'ın Gebze'deki tesislerini gezmesi ve uzunca bir süre kalması TÜBİTAK yöneticileri tarafından olumlu yönde değerlendiriliyor. Umarız, bizi daha iyi anlayacaktır diyorlar... 
   Özetin özeti İktidar, belki farklı alanlarda kadrolaşabilir ama eğitim, bilim, teknoloji, üniversite, adliye, askeriye gibi çok özel alanlara siyaseti sokması kabul edilemez. TÜBİTAK ve üniversitelerde kadrolaşma yerine sorunlarının çözümüne katkıda bulunsa sonunda kazanan kendisi olur. Kadrolaşma girişimleri ise baş ağrıtmanın ötesine geçemez Geçmemeli de... 
   
      
   
</TEXT>
</DOC>
