<DOC>
<DOCNO> 168068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sonspo10.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da Brezilyalı'ların 2'si olacak gibi 
</HEADLINE>
<TEXT>

     Birinci Süper Futbol Ligi'nin yeni takımı Konyaspor, kamp döneminde denemek için getirdiği 4 Brezilyalı'dan 2'sine sıcak bakıyor. 
     Basın Sözcüsü İbrahim Kaplan, Fenerbahçe'den transfer ettikleri Cem Karaca'dan sonra, transfer çalışmalarında son aşamaya geldiklerini bildirdi. 
     Takıma yabancı futbolcu kazandırmayı amaçladıklarını belirten Kaplan, ''Kamp döneminde denenmek üzere getirilen Brezilyalılar'dan sol iç mevkide oynayan Andre Zinho ve sol dışta oynayan Almeyda ile yakından ilgileniyoruz'' dedi. 
     Bu futbolcuların kampta üzerlerine düşeni yaptığını ve teknik heyetin olumlu rapor verdiğini ifade eden Kaplan, ''Takım açısından uygun olduklarına karar verdik. Önümüzdeki günlerde 2 Brezilyalıyı renklerimize bağlayacağız'' diye konuştu. 
     Kaplan, Beşiktaşlı Tamer ile görüşmelerin ise henüz sonuçlanmadığını sözlerine ekledi. 
     
</TEXT>
</DOC>
