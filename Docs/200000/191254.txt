<DOC>
<DOCNO> 191254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sontur35.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de sendikacılar birbirine girdi... 
</HEADLINE>
<TEXT>

     İzmir'in Çankaya semtinde Genel-İş 3 No'lu Şube ile Türkiye Motorlu Taşıt İşçileri Sendikası TÜMTİS İzmir Şubesi üyesi 2 grup arasında çıkan kavgada 6 kişi gözaltına alındı. 
     Alınan bilgiye göre, Şehit Fethi Bey Caddesi'nde bir işhanının 6. katında bulunan Genel-İş 3 No'lu şubenin üyeleriyle, bir üst kattaki TÜMTİS İzmir Şubesinin üyeleri arasındaki tartışma, kısa sürede koridor ve merdivenlere taştı. Sendikacıların yumruk yumruğa birbirine girmesiyle büyüyen kavga, bina dışında da devam etti. 
     Olay yerine gelen polis, gruplara müdahale etti. Bunun üzerine kavga eden sendikacılar, 1. Kordon'a doğru kaçtı. Polisin kovalaması sonucu, iki sendikadan 3'er üye olmak üzere toplam 6 kişi gözaltına alındı. 
     Olayla ilgili soruşturma sürüyor. 
     
</TEXT>
</DOC>
