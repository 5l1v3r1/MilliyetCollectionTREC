<DOC>
<DOCNO> 169854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sontur26.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Uludağ'da ormanlık alana gizlenmiş kuran kursu... 
</HEADLINE>
<TEXT>

     Uludağ'da, ormanlık alanda gizlenmiş bir çadırda izinsiz Kuran kursu düzenlendiği belirlendi. 
     Alınan bilgiye göre, Uludağ'ın Sarıalan bölgesindeki çam ağaçlarının arasında gizlenmiş bir çadırda, izinsiz Kuran kursu düzenlendiği ihbarını alan jandarma ekipleri, bölgede operasyon düzenledi. 
     Operasyonda, ağaçlık alan içinde güçlükle fark edilen çadırda, yerlere serilen halılar üzerindeki plastik sandalyelere oturtulan çocuklara, dini eğitim verildiği saptandı. 
     Çadırda bulunan 3 öğrenci, ailelerine teslim edilirken, yapılan incelemede, çadır yerinin Mürsel Y. tarafından Orman Bölge Müdürlüğü'nden tatil amacıyla sezonluk kiralandığı tespit edildi. 
     Bursa'da ticaretle uğraştığı öğrenilen Mürsel Y'nin imam hatip lisesinden mezun olan eşi Hasibe Y'nin çadırda çocuklara Kuranıkerim okumayı öğretip, dini bilgiler verdiğinin belirlenmesi üzerine bu kişi hakkında yasal işlem uygulandı. 
     Bu arada, Sarıalan Camisi Kuran Kursu'nda da denetim yapan jandarma, kursun Kaymakamlık'tan izin alınarak açıldığını ancak, burada eğitim gören 62 çocuktan 18'inin aileleri tarafından okula gönderilmediğini belirlendi. 
     Jandarma'nın, bu çocukların aileleriyle ilgili tutanak düzenleyerek Cumhuriyet Savcılığı'na suç duyurusunda bulunacağı bildirildi. 
     Bursa İl Jandarma Komutanı Kurmay Albay Arif Çetin, A.A muhabirine yaptığı açıklamada, bir ihbar üzerine gerçekleştirilen operasyonda, kimsenin gözaltına alınmadığını, elde edilen bilgi ve belgelerin Cumhuriyet Savcılığı'na gönderildiğini söyledi. 
     İrticai faaliyetlerle ilgili sıkı takip ve çalışmaların devam edeceğini kaydeden Albay Çetin, ''Bölgede denetimlerimiz aralıksız sürecek. Bu tür faaliyetlere kesinlikle göz yummayacağız. Her türlü istihbari bilgiyi değerlendiriyoruz'' dedi. 
     
</TEXT>
</DOC>
