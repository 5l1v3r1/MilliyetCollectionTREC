<DOC>
<DOCNO> 162979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sonspo13.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da Bagayoko defteri kapandı... 
</HEADLINE>
<TEXT>

     Trabzonspor Kulübü Başkanı Özkan Sümer, Fransa'nın Strasbourg takımında forma giyen Bagayoko'nun transferinden vazgeçtiklerini açıkladı. 
     Avrupa'da birkaç ülkede futbolcu izledikten sonra Trabzon'a dönen Sümer, Van De Paar ile Belçika'da son bir görüşme yaptıklarını ve bu oyuncunun bu akşam Trabzon'a gelerek resmi sözleşmeye imza atacağını söyledi. 
     Fransa'nın Strasbourg takımında oynayan siyahi oyuncu Bagayoko'nun ise kendilerini futbol açısından tatmin etmediğini belirten Sümer, ''Bu futbolcunun transferinden vazgeçtik. Bagayoko'nun transferi kapandı'' dedi. 
     Fransa'nın Metz Kulübü'nde oynayan Niang'ın gündemlerinde olmadığını da ifade eden Sümer, ''Yabancı transferini kapamadık. Gündemimizde başka isimler var. Transfer süresini iyi kullanmak istiyoruz. Acele ettiğimiz zaman belki önümüze çıkacak iyi fırsatları kendimiz yok etmiş oluruz'' diye konuştu. 
     Belçikalı kaleci De Vlieger ile görüşmelerinin olumlu sürdüğünü de kaydeden Sümer, bu futbolcunun milli takım karşılaşmasının ardından tatile çıktığını ve birkaç gün içinde bu konunun netlik kazanabileceğini sözlerine ekledi. 
     
</TEXT>
</DOC>
