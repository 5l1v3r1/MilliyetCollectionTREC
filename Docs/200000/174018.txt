<DOC>
<DOCNO> 174018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sonspo34.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Giray Bulak Gerçekçi olmalıyız, ilk 5 zor 
</HEADLINE>
<TEXT>

     Birinci Süper Futbol Ligi ekiplerinden Denizlispor'da, teknik direktör Giray Bulak, ilk 5 hedefini yakalamanın kendileri için zor olduğunu söyledi. 
     Giray Bulak, düzenlediği basın toplantısında, iyi bir hazırlık dönemi geçirdiklerini, ancak yeşil-siyahlı ekipte henüz taşların yerine oturmadığını söyledi. 
     Giden oyuncuların ''yetenekli'', gelenlerin de ''en az onlar kadar değerli'' olduğunu kaydeden Bulak, ''Bu bir armoni olayı. Bunu şu anda yakalayamayabiliriz. Ama uyum sorununu aştığımızda, iyi bir takım oluruz'' dedi. 
     Bir gazetecinin ''Denizlispor yönetiminin ilk 5 olarak açıkladığı hedef yakalanabilir mi '' biçimindeki soru üzerine Bulak, şunları söyledi 
     ''Yönetim ve taraftar, her zaman takımının en iyi yerde olmasını ister. Bunu ben de isterim. Neden şampiyon olmayalım Ama gerçekçiliği de elde bırakmamak gerekiyor. 3 İstanbul takımı, Trabzonspor, Gençlerbirliği, kadrosunu koruyan Ankaragücü, Gaziantepspor ve Malatyaspor gibi takımları geçip bu hedefe ulaşmak kolay değil. 7-8 oyuncusu değişmiş bir takımla ilk 5 hedefini yakalamak zor. Artık Türkiye'de gerçekleri konuşmanın, söylemenin zamanı gelmiştir. Bu nedenle ben akılcı olanı söylüyorum. Dikkatli olmalıyız.'' Bulak, gole dönük oyuncuya ihtiyaç duyduğunu, ancak bu konuda ''aceleci'' davranmayacaklarını da kaydederek, halen Brezilya, Fransa, Çek Cumhuriyeti, Polonya ve Slovakya'da futbolcu izlediklerini söyledi. 
     
</TEXT>
</DOC>
