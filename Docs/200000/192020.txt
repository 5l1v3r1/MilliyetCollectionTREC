<DOC>
<DOCNO> 192020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/soneko03.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Velioğlu Bireysel emeklilikte endişe duyulacak durum yok 
</HEADLINE>
<TEXT>

     Emeklilik Gözetim Merkezi EGM Yönetim Kurulu Başkanı Giray Velioğlu, Bireysel Emeklilik Sistemi'nde, katılımcı açısından en ufak endişe duyulacak bir durumun bulunmadığını söyledi. 
     Bireysel Emeklilik Sistemi'nde çalışmak üzere Hazine'den izin alan 11 bireysel emeklilik şirketinin, sistemin gözetim ve denetimini sağlamaya yönelik bilgileri oluşturmak amacıyla kurdukları Emeklilik Gözetim Merkezi AŞ'nin EGM , sistemin önemli bir güvencesi olduğunu belirten Giray Velioğlu, yeni yapılanmada, EGM'ye Genel Müdür olarak Ali Canyürek'i atadıklarını belirtti. 
     Giray Velioğlu, bireysel emeklilikte sisteminde denetim ve gözetim konusunda AA muhabirinin sorularını yanıtladı. 
     28 Temmuz 2003'te, Bireysel Emeklilik Sistemi'nde yer alan şirketlerin elektronik ortamda günlük denetim ve gözetimine esas bilgileri oluşturacak, kamu otoritelerine rapor hazırlayacak, katılımcılara ait bilgileri saklayacak ve gizliliği koruyacak kurum olarak kurulduklarını hatırlatan Giray Velioğlu, EGM'nin, öz denetleyici bir kuruluş niteliğinde olarak Hazine Müsteşarlığı tarafından sistemin elektronik ortamda günlük gözetim ve denetimi ile işlem konsolidasyonları, bireysel emeklilik aracıları sınavı gibi konularda görevlendirildiğini kaydetti. 
     
     LİSANSLAMA GÖREVİ... 

     Bireysel Emeklilik aracılarının lisanslanma görevlerinin bulunduğunun altını çizen Velioğlu, lisanslama çalışmaları konusunda şunları söyledi 
     ''Lisanslama, bireysel emeklilik planlarını satacak olan kişilerin, şirket direk satış örgütü elemanları veya acenta çalışanlarının belirli bir eğitimden geçtikten sonra, bu eğitimin içeriği de genel sigortacılık, genel iktisat, finansal matematik ve fon ve diğer finansal enstrümanlar konularında olacak ve bu konuda gerçekten detaylı bir eğitim verilecek. 
     Bu eğitim sonrasında bir sınav yapılacak ve sınav sonunda başarılı olanlara da lisans verilecek. 
     Biz şimdi emeklilik şirketleri olarak, aracılarımıza geçici birer lisans verdik ve emeklilik branşı faaliyeti ruhsatı alan 6 şirket dün itibarıyla planların satışına başladı.'' 
     
     SİSTEMİN GÜVENCESİ... 

     ''Bu bireysel emeklilik sisteminde, katılımcıların mağduriyetini önleyecek sağlam ve şeffaf bir kontrol sistemi mevcuttur'' diye konuşan Velioğlu, şöyle konuştu 
     ''Bir kere toplanan katkı paylarını, hiçbir şirket, devredemiyor, teminat gösteremiyor, rehin olarak gösteremiyor. Bütün fonların, gerek EGS, gerekse Takasbank'ta kayıtları olacak. 
     Yakın geçmişte, finans dünyasında yaşamış olduğumuz olumsuzluklarla ilgili olarak, yatırım fonlarının, bunun dışında kaldığını herhalde hepimiz biliyoruz. 
     Yani şirketin maddi durumunun da olumsuz olması, katılımcıyı en ufak bir şekilde etkilemiyor. Kaldı ki katılımcı, kendi şirketi içinde dört defa plan değiştirme hakkına da sahip bulunuyor. Ayrıca her yıl da katılımcı, aldığı performansa bağlı olarak emeklilik şirketini de değiştirebilir. 
     Bireysel Emeklilik Sistemi'nde, katılımcı açısından en ufak endişe duyulacak bir durum yok.'' 
     
     EGM'NİN SERMAYE YAPISI... 

     Genel Merkezi İstanbul'da bulunan EGM, sistemin güvenli işleyişini sağlamak için çıkabilecek sorunlara hemen müdahale edecek. Bireysel emeklilik şirketlerinin bilgilerini elektronik ortamda saklayacak ve gözetimi bir merkezden yapacak olan EGM, hem Hazine Müsteşarlığı'nı, hem de Sermaye Piyasası Kurulu'nu SPK sürekli bilgilendirecek. 
     Toplam 2 trilyon 475 milyar 225 milyon lira sermayeye sahip EGM'nin kuruluşunda, bireysel emeklilik sisteminde yer alan 11 şirket 225 milyar lira sermaye koydu. 
     
</TEXT>
</DOC>
