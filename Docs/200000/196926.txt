<DOC>
<DOCNO> 196926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/ekonomi/eko01.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara liste olmasın diye Dışişleri göreve 
</HEADLINE>
<TEXT>

   Turizmciler, terör nedeniyle Türkiye'nin 'kara liste'ye alınmasının önlenmesi için Dışişleri Bakanlığı'nın harekete geçmesini istedi 
      DİLEK TAŞ 
   
   Geçtiğimiz cumartesi günü iki sinagogu hedef alan saldırıların ardından dün de Taksim'de İngiliz Konsolosluğu ve Levent'te HSBC binasına yapılan saldırılar turizmcileri endişelendirdi. Yurtdışından turist getiren seyahat acentaları, Dışişleri Bakanlığı'na çağrıda bulunarak Türkiye'nin kara listeye alınmasının önlenmesi için çalışmalar yapmasını istedi. Turizmciler, "Kara listeye girersek çıkmamız çok zor olur, turizm kötü etkilenir" dediler. 
   Turizmciler saldırıların turizmi olumsuz etkileyeceğini ancak ölü sezonda olmasının bu etkiyi azaltacağını belirttiler. Seyahat acentaları İstanbul ağırlıklı tanıtım çalışmalarıyla Türkiye'nin h l güvenli olduğunun kanıtlanması gerektiğini söylediler. 
   
   Turizmde acil eylem planı 
   Türkiye Seyahat Acentaları Birliği TÜRSAB Başkanı Başaran Ulusoy, Milliyet'e yaptığı açıklamada, meydana gelen olaylar nedeniyle insanların seyahat etme özgürlüğünün ortadan kalktığını söyledi. Ulusoy, "Tüm dünyayı bu konuda Türkiye'ye yardımcı olmaya çağırıyoruz" dedi. Ulusoy terörün pazar günü yapılacak Balkan Seyahat Acentaları toplantısının ana konusunu oluşturacağını belirtti. 
   VİP Turizm Genel Müdürü Ceylan Pirinçcioğlu turizmde hemen bir acil eylem planı hazırlanıp tanıtıma ağırlık verilmesi gerektiğini belirtti. 
   Tourama Tur Genel Müdürü Zeki Sarpyel, "İngiltere, Almanya gibi ülkelerin Türkiye'yi kara listeye alması halinde bir daha o listeden çıkmamız çok zor olur" dedi. 
   
   New York modeli önerisi 
   İkiz kulelere yapılan saldırı sonrasında New York Belediyesi turizmin zarar görmemesi için çevre illerdeki kongrelerin New York'ta yapılması için çalışmış ve turizmi ayakta tutmayı başarmıştı. Turizmciler aynı modelin İstanbul Büyükşehir Belediyesi'nce de yapılması gerektiğini savunuyor. 
   
   Kara liste nedir    Gidilmesi çeşitli nedenlerle tehlikeli ülkeler sıralamasında yer alan ülkeler, dışişleri bakanlıklarının yayınladığı 'kara liste'lere giriyor. Tur operatörleri, kara listedeki ülkeleri kendi programlarına almıyor. Bunun en önemli nedeni de kara listedeki ülkelerin seyahat sigortası sisteminden muaf olması. Yani tur operatörleri pazarladıkları her ülke için müşterilerini seyahat sigortası yaparken kara listedeki ülkeler bu sigorta dışında tutuluyor. Bu arada İngiliz Dışişleri Bakanlığı da vatandaşlarını çok gerekli durumlar dışında İstanbul'a gitmemeleri konusunda uyardı. Uyarı Türkiye'nin diğer bölgelerini kapsamıyor. İngiltere Seyahat Acentaları Birliği de İstanbul'da halen 100'den az İngiliz turistin bulunduğu açıkladı. 
   
   
</TEXT>
</DOC>
