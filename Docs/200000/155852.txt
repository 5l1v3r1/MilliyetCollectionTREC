<DOC>
<DOCNO> 155852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sontur08.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rize Valisi brifing verirken fenalaştı 
</HEADLINE>
<TEXT>

     Rize Valisi Enver Salihoğlu, Tarım ve Köyişleri Bakanı Sami Güçlü'ye brifing verirken fenalaşınca, konuşmasını yarıda kesti. 
     Vali Salihoğlu, Tarım ve Köyişleri Bakanı Sami Güçlü'ye makamında brifing verirken, rahatsızlanarak önce ceketinin önünü açmaya başladı. Daha sonra ise alçak sesle su istedi. İlk su isteği duyulmayan Vali Salihoğlu, tekrar su isteyince, araya gazeteciler girerek, valinin fenalaştığını belirttiler. 
     Bakan Güçlü, Vali Salihoğlu'nun brifingini bitirip oturmasını istedi. Vali Salihoğlu, devam etmek istemesine rağmen Bakan Güçlü'nün ısrarı üzerine, brifingi yarıda keserek koltuğuna oturdu. Daha sonra Bakan Güçlü, Vali Salihoğlu'na müdahale etmek için bir sağlık ekibinin çağrılmasını istedi. Vali Salihoğlu, dinlenme odasında istirahate çekilirken, 112 Acil Servisi valiliğe gelerek, Vali Salihoğlu'na müdahale etti. 
     Vali Salihoğlu'nun tansiyon düşmesi nedeniyle fenalık geçirdiği bildirildi. 
     Bakan Güçlü, valilikte yaptığı konuşmada, Rize'nin tek ürüne dayalı ekonomik yapıya sahip olduğunu ve tek ürünün kurtarıcı olamayacağını ifade ederek, şunları söyledi 
     ''Tarımda çeşitliliğe gitmeyi planlıyoruz. Ancak bölgede çayın vazgeçilmez olduğunu biliyoruz. Çay üreticileri haber bekliyor. Üreticinin beklediği haberi şunda veremiyorum. Çay fiyatı önümüzdeki 15-20 gün içerisinde belirlenebilir. Başbakan'ın bölgeye yapacağı ziyaret sırasında büyük ihtimalle fiyat açıklanacak.'' Hükümet kaynaklarını çok iyi kullanmak durumunda olduklarını da belirten Bakan Güçlü, milletin güveninin kazanan iktidarın, ülkeyi ayağa kaldıracağını, tarımda 2003 yılında büyük bir hamle yapacaklarını da kaydetti. 
     Bakan Güçlü, daha sonra Rize Belediye Başkanı Hızır Hop'u makamında ziyaret ederek, ilin sorunları hakkında bilgi aldı. 
     
</TEXT>
</DOC>
