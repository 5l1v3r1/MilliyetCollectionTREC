<DOC>
<DOCNO> 173191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/son/sonspo04.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Multescu "Beşiktaş maçına kazanmak için çıkacağız" 
</HEADLINE>
<TEXT>

     Samsunspor Teknik Direktörü Gigi Multescu, ''Beşiktaş maçına kazanmak için çıkacağız'' dedi. 
     Gigi Multescu, Nuri Asan Tesisleri'nde, genel menajer Süleyman Hurma ile antrenör Ertuğrul Sağlam'ın da katıldığı basın toplantısı düzenledi. 
     Yeni sezon için çalışmalara başladıklarını belirten Multescu, her maça kazanmak için çıkacaklarını kaydederek, Beşiktaş maçına, ligin ilk maçı olması ve şampiyon bir takımla karşılaşacakları için ayrı bir önem verdiklerini söyledi. 
     Beşiktaş maçının zor bir karşılaşma olacağını ifade eden Multescu, ''Çünkü Beşiktaş şampiyon olmuş takım. Çok iyi ve güçlü kadrosu var. Yine söylüyorum. Sahaya en az beraberlik, ama kazanmak için çıkıyoruz. Onun için maça kadar çalışmalarımızı çok ciddi şekilde sürdürüyoruz. İyi çalışan futbolcu formayı kapacak. Maça kadar eksikliklerimizi tamamlayacağız. Taraftarımızın bizi 90 dakika desteklemelerini istiyorum'' diye konuştu. 
     Transfer çalışmalarını da sürdürdüklerini kaydeden Multescu, Brezilya'nın Palmeiras takımında oynayan Adalto Da Silva, Yunanistan'ın Pire Olympiakos takımında oynayan Peter Ofori Quaye ve Beşiktaş'ın eski oyuncusu Ali Eren ile görüşmelerin sürdüğünü bildirdi. 
     
     CELİL KADRO DIŞI 
     Samsunspor Kulübü Genel Menajeri Süleyman Hurma da TSYD Kupası için Trabzonspor maçına katılmayan Celil'in kadro dışı bırakıldığını söyledi. 
     Hurma, Celil'in, TSYD Kupası için Trabzonspor maçına gelmek istemeyiş mazeretini çok haklı bulmadıklarını ifade ederek, ''Kendisi bizim için çok değerli bir oyuncu, takımımızın da ikinci kaptanı. Bu şekilde bir durumun ortaya çıkmasını istemezdik. Ancak, biz kendisine bu şekilde bir ceza vermek zorundaydık'' diye konuştu. 
     
</TEXT>
</DOC>
