<DOC>
<DOCNO> 159593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/ekonomi/eko06.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çocuklarımızı dövmeyelim' dediler, ödül kazandılar 
</HEADLINE>
<TEXT>

Uluslararası Reklamcılık Derneği'nin "Çocuklarımızı dövmeyelim" konulu yarışmasını, Ankara Üniversitesi İletişim Fakültesi'nden Ajans Etc. kazandı 
     EKONOMİ SERVİSİ 

     Uluslararası Reklamcılık Derneği IAA tarafından 6.'sı düzenlenen 'Çocuklarımızı dövmeyelim' konulu Üniversitelerarası Reklamcılık Ödülleri sahiplerini buldu. 
     'Çocuğunu sevmeyen el kaldırsın' temalı reklam projesi ile yarışmayı Ankara Üniversitesi İletişim Fakültesi'nden Ajans Etc. kazandı. Ekip ekim ayında Slovenya'da yapılacak olan IAA'nın gala gecesine gitmeye hak kazandı. İkincilik ödülünü İstanbul Bilgi Üniversitesi İletişim Fakültesi'nden Ajans İF 'Her çocuk büyüklerinden izler taşır' konulu reklam projesi ile, üçüncülük ödülünü ise Eşkişehir Anadolu Üniversitesi İletişim Fakültesi'nden Ajans Voltran 'Dövme, dövünme' başlıklı projesiyle kazandı. 
     
     Çocuklar sevgisiz büyümesin 
     IAA Türkiye Başkanı Mehmet Ali Yalçındağ, ödül töreninde yaptığı konuşmada, "Amacımız Türkiye'nin toplumsal sorunlarının aşılmasında toplum bilincini yaratmak, bu yolla güçlü iletişim aracı olan reklamdan yararlanmaktır" dedi. Türkiye'de- 0 - 18 yaş grubundaki çocuk sayısının 28 milyon olduğuna dikkat çeken Yalçındağ, çocukların yüzde 72'sinin anne - baba, yüzde 28'inin ise öğretmen dayağına maruz kaldığına dikkat çekti. 
     Yalçındağ, "Geleceğin nesilleri çocukların daha özgüvenli, sağlıklı ve başarılı bireyler olabilmeleri için gerekli olan sevginin gösterilmesi şarttır" dedi. 
     

</TEXT>
</DOC>
