<DOC>
<DOCNO> 199429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/spor/spo03.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk kalbim var 
</HEADLINE>
<TEXT>

   Gecenin kahramanı Mondragon, "İnanın Juventus'a karşı Türk kalbiyle oynadım. Bu, Galatasaray ailesi ve Türkiye için büyük bir zafer" dedi 
      
   Dünyaları kurtardı 
   HAKAN Şükür ile birlikte Juventus maçının kahramanı olan, kurtardığı gollerle alınan üç puanda büyük katkısı bulunan Mondragon, maç sonrasında bir Türk gibi sevindi. UEFA'nın tarafsız saha kararına başta isyan etmiş, Türkiye'de mutlu olduğunu, korku yaşamadığını belirterek, herkesi susturmuştu. İşte Kolombiyalı file bekçisi, karşılaşmanın ardından da, "İnanın Juventus'a karşı Türk kalbiyle oynadım" diyerek, duygularını ifade etti. 
   
   Mondi sakatlandı 
   BU zaferin Galatasaray ailesi ve Türkiye için çok önemli olduğunu belirten Kolombiyalı file bekçisi, "Stattan çıkan bu insanların halini gördükçe, bunun her şeye değdiğini anladım" ifadesini kullandı. Maç sırasında takım arkadaşı Frank de Boer ile birlikte hava topuna çıkan Galatasaraylı kaleci, sol ayak bileğinden sakatlandı. Doktorlar Mondragon'un durumunun bugünkü kontroller sonrasında netlik kazanacağını belirttiler. 
   
   'Helal olsun'    KARŞILAŞMANIN ardından takımın otobüsüne giden ve tüm futbolcuları tek tek kutlayan Galatasaray Başkanı Özhan Canaydın da Mondragon'a methiyeler düzdü. "Onun için söyleyecek birşey yok" ifadesini kullanan Canaydın, "Takımda kalması için çok emek harcadım. Bütün emeklerim helal olsun" diye konuştu. Taraftara da teşekkür eden Başkan, "Onlara layık olmaya çalıştık" ifadesini kullandı. 
   
   Mafya UEFA    Juventus maçını tarafsız sahaya alan Avrupa Futbol Birliği dün pankartlarla eleştirildi, taraftar karara tepki gösterdi 
   Seyirciyi beklediler 
   CİM - BOM'UN Juventus ile dün yaptığı mücadele 15 dakika geç başladı. Stat kapılarının geç açılması ve trafik yoğunluğu nedeniyle, taraftarların stada giremediğini gören Galatasaray Yönetimi, UEFA'dan maçın biraz geç başlamasını talep etti, yetkililer de bunu kabul etti. Bu süre içinde de gurbetçilerin maça yetişebilmesi için zaman kazanıldı. 
   
   Öfkeli yazılar 
   UEFA'NIN bu sıcak adımına karşın taraftarların tepkisi dinmedi. Juventus maçının tarafsız sahaya alınmasına isyan eden taraftarlar, bunu pankartlarına taşıdı. Tribünlere, "Futbolun mafyası UEFA", "Kalleş UEFA, korkak UEFA", "UEFA Çifte standart", "Dünya da herşeyi ile İstanbul, her stat Ali Sami Yen'dir" yazıları dikkat çekti. 
   
   
</TEXT>
</DOC>
