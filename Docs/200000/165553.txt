<DOC>
<DOCNO> 165553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sondun04.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollywood'un lanetli filmleri... 
</HEADLINE>
<TEXT>

     ''Matrix Reloaded'' filminde rol alan sanatçıların başına gelenler, Hollywood'un lanetli filmleri efsanesini tekrar gündeme getirdi. 
     ''Matrix Reloaded'' filminde Oracle rolünü üstlenen Gloria Foster'ın, şeker hastalığından kaynaklanan komplikasyonlar yüzünden öldüğü bildirildi. 
     Filmde daha önce oynaması planlanan, hatta birkaç sahnenin çekiminde rol alan genç şarkıcı Aliyah ise, 2001 yılında Bahamalar'dan dönerken uğradığı uçak kazasında hayatını kaybetmişti. 
     Hollywood'un lanetli filmlerinden bir diğeri de korku filmi ''Poltergeist''. Bu filmin çekimlerinde rol alan 4 oyuncu, çeşitli nedenlerle hayata veda etti. 
     Filmin küçük oyuncularından Heather O'Rourke daha 12 yaşında septik şoka girerek ölürken, filmdeki kız kardeşi Dominique Dunne, erkek arkadaşı tarafından öldürüldü. 
     Filmde kötü ruhu canlandıran Julian Beck, mide kanserinden kurtulamayarak can verirken, iyi ruh rolünü üstlenen Will Sampson, kalp-akciğer nakli ameliyatına girdikten sonra yaşamını yitirdi. 
     ''Game of Death'' filminde birlikte oynayan baba-oğul Bruce ve Brandon Lee de ''lanete'' kurban gittiler. Bruce Lee beyin kanamasından ölürken, Brandon Lee ''The Crow'' filminin çekimi sırasında oyuncak tabancadan çıkan ve belkemiğine saplanan kurşunun çıkarılması sırasında ameliyat masasında hayata veda etti. 
     
     SUPERMAN'İN LANETİ 
     Hollywood'un akıllardan çıkmayan lanetli filmlerinden bir diğeri ''Superman'' de, filmin kahramanı Christopher Reeve'i ''vurdu.'' 1995 yılında attan düşen Reeve, hala tekerlekli sandalyeye bağlı olarak yaşamını sürdürüyor. 
     Christopher Reeve'den önceki ''Superman'' George Reeves de tabancasından çıkan kurşunla vurulmuştu. 
     Hollywood'un akıllardan çıkmayan lanetli aktörü ise genç yaşta trafik kazasına kurban giden James Dean. James Dean'i ölüme götüren Porsche Spyder marka spor araba ise George Barris tarafından 2 bin 500 dolara satın alındıktan sonra ABD'de nakli sırasında ortadan kaybolmuştu. 
     
</TEXT>
</DOC>
