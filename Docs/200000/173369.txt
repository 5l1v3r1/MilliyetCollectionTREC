<DOC>
<DOCNO> 173369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/sontur18.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Orman Bakanı CHP'nin bize alkış tutması lazım 
</HEADLINE>
<TEXT>

     Çevre ve Orman Bakanı Osman Pepe, CHP'nin, orman vasfını yitirmiş arazilerin satışı konusunda dürüst davranmadığını öne sürerek, ''CHP'nin bize alkış tutması, bizi desteklemesi lazım'' dedi. 
     Bakan Pepe, Trabzon'un Kayabaşı Yaylası'nda incelemelerde bulunduktan sonra, basın mensuplarının sorularını yanıtladı. 
     Bir gazetecinin, orman vasfını yitirmiş ya da kısaca ''2B'' olarak adlandırılan arazilerin satışının, CHP'nin seçim vaadi olduğu yönündeki iddiaları hatırlatması üzerine Pepe, şu yanıtı verdi 
     ''Demek ki muhalefette başka, iktidarda başkalar. Ama Türk halkı bunu anlayışla karşılamıyor. Dürüst olmak lazım. Memleketin ve milletin menfaati neredeyse gerektiği zaman parti çıkarlarını ayaklar altına almasını bilmek lazım. 
     Zaten sürdürdüğü politika CHP'ye pirim yapmıyor. Yapılan kamuoyu araştırmaları CHP'nin gösterdiği politikaların, millete güven vermediğini ortaya koyuyor. Bu yol, yol değildir. Yani bizim yapmış olduğumuz şey, yılların kangrenleşmiş sorunlarını cesaretle çözmek için adım atmaksa bu kendilerinin seçim beyannamesinde de varsa aslında bize alkış tutmaları, bizi desteklemeleri lazım, köstek olmamaları lazımdı. Onun için CHP, tipik muhalefet örneğini ortaya koyuyor. Ama yanlış hesap Bağdat'tan, halktan döner.'' 
     
</TEXT>
</DOC>
