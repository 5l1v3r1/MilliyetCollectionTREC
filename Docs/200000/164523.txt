<DOC>
<DOCNO> 164523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/siyaset/siy06.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Üçcan'dan irtica yorumu 
</HEADLINE>
<TEXT>
Şartlar var ki, Takip Kurulu çalışıyor 
     ELÇİN ERGÜN Ankara 

     AKP'nin lağvedilmesini istediği Başbakanlık Takip Kurulu'nun BTK Başkanı ve Başbakanlık Müsteşarı Fikret Üçcan, "Şartlar devam ediyor ki BTK kaldırılmadı. Şartlar bitse kaldırılır" dedi. 
     Başbakanlık muhabirleriyle bir sohbet toplantısı düzenleyen Üçcan, kamu kurumlarındaki irticai faaliyetleri izleyen BTK'nın çalışmalarıyla ilgili bilgi verdi. 57. hükümet döneminde iki haftada bir yapılan BTK toplantılarının şimdi ayda bir yapıldığını, her toplantıya iki kuruluşun davet edildiğini, kuruluşlardan irticaya ilişkin rapor istendiğini söyledi. 58 ve 59. hükümet dönemindeki BTK toplantılarında, irticaya ilişkin hiçbir bulgunun gündeme gelmediğini kaydeden Üçcan, "Olaylar varsa, bunların üzerine gidilir. BTK'ya gelen olayların sayısında azalma görülüyor" diye konuştu. 
     BTK'nın kaldırılıp kaldırılmayacağı sorusu üzerine Üçcan, "Şartlar devam etmese BTK kalkardı. Şartlar devam ediyor ki, kurul çalışmalarına devam ediyor" yanıtını verdi. 
     
     9 trilyonluk tasarruf 
     Kamu kuruluşlarına genelge dağıtımının durdurulmasıyla 9 trilyonluk tasarruf sağlandığını bildiren Üçcan, genelgeler artık sadece Resmi Gazete'de yayımlandığını, maliyetinin de 180 milyon lira olduğunu söyledi. Üçcan, Başbakanlığın yeni genelgesiyle tasarrufa ilişkin sorumlunun Başbakanlık değil, ilgili bakanlıklar olacağını kaydetti. 
     

</TEXT>
</DOC>
