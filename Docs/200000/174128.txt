<DOC>
<DOCNO> 174128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/siyaset/siy01.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
En 'güvenli' otelin geceliği 100 dolar 
</HEADLINE>
<TEXT>

   Afganistan Büyükelçiliğimizin bahçesindeki 20 odalı prefabrike bina işadamlarının, komutanların ve diplomatların ilk tercihi oldu 
      GÜNSELİ ÖNAL Ankara 

   
   Türkiye'nin Afganistan Büyükelçiliği'nin bahçesindeki 20 odalı prefabrike bina önce Ruslar, ardından ABD'nin bombardımanıyla binaları büyük ölçüde tahrip olan K bil'in en gözde oteli oldu. Binanın klimasız, duşu ve tuvaleti aynı yerde, tek yataklı ve dolabı olan küçük odaları, "güvenli" bulunduğundan geceliği 100 dolardan kiraya veriliyor. Resmi heyetlerin geceliği 20 dolardan konakladığı otele ödenen paralar, Maliye Bakanlığı'ndan gönderilen bir memur tarafından fatura karşılığı tahsil ediliyor. 
   Adı "otel" değil "misafirhane" olan prefabrike bina, K bil'de konaklanabilecek güvenli bir yer arayan Türk işadamlarının, müteahhitlerin, komutanların da ilk tercihi. Bu ülkeye giden çoğu ABD'li yabancı işadamları, komutanlar, diplomatlar da burada kalıyor. 
   2 bin Afgan çocuğun toplu sünneti için bir doktor heyetiyle birlikte Afganistan'a giden AKP Afyon Milletvekili Mahmut Koçak da 20 dolar ödeyerek iki gün bu binada konakladı. 
   Türk müteahhitler için Afganistan'ın büyük fırsat olduğunu belirten Koçak, şunları söyledi 
   
   BURADA PARA VAR 
   "Ülkede çok büyük konut açığı var. Vatandaşta da para var. Sinemalar, tiyatrolar, oteller tahrip olmuş. Yabancılar büyükelçiliğimizdeki odalarda 100 dolara kalıyor. Bir apartman yapılmış. Oraya yerleşen memurumuzun karşısına kuvvet komutanlarından biri taşınmış. Büyük yapılaşma var. Yatırımcılarımız şimdiden güzel mevkilerde yer tutarsa çok avantajlı olur. 300 milyon dolarlık ihale alan müteahhitlerimiz için bu rakam 1 milyar dolara çıkabilir. Türkiye'nin bu pastadan daha çok pay alabilmesi için bütün şartlar mevcut. Eksik olan Türkiye'nin ilgisi." 
   
   Afganistan da değişiyor    Afganistan'da yıllardır devam eden iç savaşın bitmesinden sonra, hızlı bir değişim süreci yaşanıyor. Özbek General Raşit Dostum'un desteğiyle Şıbırgan'da kurulan eğitim merkezinde burkalarını çıkaran genç kızlar, bilgisayar, matematik, İngilizce, tarih, güzel yazma ve el becerileri kurslarına katılıyor. Şıbırgan Eğitim Merkezi Müdürü Nevin Asır, merkezde şu anda 1300 genç kızın çeşitli branşlarda eğitim gördüğünü söyledi. 
   
   
</TEXT>
</DOC>
