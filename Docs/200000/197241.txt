<DOC>
<DOCNO> 197241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sondun12.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa basını Türkiye'nin yerini sorguluyor... 
</HEADLINE>
<TEXT>

     Avrupa basınının etkili gazeteleri, İstanbul'da gerçekleştirilen intihar saldırılarının ardından Türkiye'nin dünyadaki yerini sorgulayan haber ve yorumlara ağırlık veriyorlar. 
     
     FT "SALDIRILAR AB SÜRECİNİ ETKİLER Mİ " 

     Ekonomi çevrelerinin etkili gazetesi Financial Times, Türkiye'de gerçekleşen saldırıların, Avrupa'da Türkiye'nin AB'ye girme şansı ile ilgili tartışmaları alevlendirdiğini yazdı. Gazete, Türkiye'nin üyeliği ile ilgili olarak pek çok AB ülkesi arasındaki tartışmaların yeniden gündeme geldiğini kaydetti. Tartışmaların, "AB'nin terör sorununu ithal etmesi" konusunda yoğunlaştığına dikkat çekildi. 
     
     INDEPENDENT "BATI İLE İTTİFAK NEDENİYLE DOĞAL HEDEF" 

     İngiltere'de yayınlanan Independent gazetesi, konuyu daha geniş bir ölçekte ele aldı. Gazete, Türkiye'nin İsrail ile diplomatik ilişkiler kurmasının, NATO'nun önemli bir üyesi olmasının ve ABD'nin yakın bir dostu olmasının, El Kaide'nin doğal hedefi haline gelmesine yol açtığını yazdı. 
     Ancak, geçen hafta sonunda gerçekleştirilen ilk saldırılarda kimsenin bu konular üzerinde durmadığına dikkat çekildi. 
     Gazete, tarihindeki ilk İslamcı hükümetine sahip olmasına rağmen, Türkiye'nin Batı tüketimi ve "doğu batı sentezi" anlayışına sıkı biçimde sarıldığı yorumunu yaptı. 
     
     THE GUARDIAN "SALDIRI GENERALLERİ HAREKETE GEÇİRECEK" 

     Türk ordusuna ve PKK terör örgütüne ilişkin ilginç yorumlarıyla öne çıkan İngiliz The Guardian gazetesi ise, yine benzeri bir ilişki kurdu. Gazetede, Bingöl kırsalında ölü olarak ele geçirilen 14 PKK'lı terörist anımsatılarak, "Ama onlar Kürt ayrılıkçılardı, İslamcı militanlar değildi" şeklindeki ilginç yoruma yer verildi. Gazete, istanbul'daki saldırılara ilişkin olarak ise, "Saldırılar, ülkenin etkili MGK'sında, sivil politikacılarla yan yana oturan generalleri harekete geçireceğe benziyor" ifadesi kullanıldı. 
     
     LE FİGARO "AB TARTIŞMASI ALEVLENECEK" 

     Fransız muhafazakar gazetesi Le Figaro, İstanbul'da gerçekleşen saldırıların Türkiye'nin AB adaylığının geleceğine ilişkin tartışmayı yeniden alevlendirmesi riskinin bulunduğunu savunurken ABD, İngiltere, Fransa, Kanada ve Avustralya'nın vatandaşlarını Türkiye'ye sehayat etmemeyi tavsiye ettiklerine dikkat çekti. 
     
     LE MONDE "TÜRKİYE TURİZMDEN ENDİŞELİ" 

     Fransa'nın önde gelen gazetelerinden Le Monde ise El Kaide, İstanbul'daki saldırıların ardından yeni tehditleri savurduğunu belirterek Türkiye'nin turizm sektörünün olumsuz etkilenmekten endişe ettiğini kaydetti. Gazete, Ankara'nın Türk istihbarat servislerinin saldırıları önlemekteki başarısızlığından dolay kaygılandığı savına da yer verdi. 
     
     LİBERATİON "YASALAR SERTLEŞİRSE AB YOLU KARIŞIR" 

     Türkiye'de "kırmızı alarm" verildiğine, güvenlik güçlerinde tüm izinlerin iptal edildiğine dikkat çeken Fransız Liberation gazetesi de, İslamcı hareketten çıkmış olan AKP hükümetinin, kredibilitesinin söz konusu olduğunu bildiğini öne sürdü. Gazete "Şimdiden kimileri, ülkenin terörle mücadele yasalarını sertleştirmesi halinde Ankara'nın AB yolunun karmaşıklaşmasından korkuyor" yorumunu yaptı. 
     
     EL PERİODİCO "TURİZMDE İPTALLER BAŞLADI" 

     İspanyol El Periodico gazetesi de, İstanbul'daki saldırıların Türkiye'nin turizm sektörü üzerinde olumsuz bir etkisi olduğunu kaydetti. Avrupa'daki seyahat acentaları ve tur operatörlerinin iptalleri almaya başladığını bildiren gazete, çeşitli ülkelerin hükümetlerinin yaptığı sehayat uyarılarından Türkiye için en zararlısının İngiltere tarafından yapılanının olduğunu belirterek geçen yıl 1.5 milyon İngiliz'in Türkiye'de tatil yaptığını anımsattı. 
     
     LA LİBRE BELGİQUE "YENİ SALDIRILARA DİKKAT" 

     Belçika'nın önemli gazetelerinden La Libre Belgique de, El Kaide'nın İstanbul'daki saldırılarının sorumluluğunu üstlendiğini kaydederken El Kaide'nin, başta ABD ve Japonya'yı hedef alan yeni tehditleri üzerinde durdu. 
     Gazete, El Kaide liderlerinden Abu Mohamed El Ablaj'ın Londra'da yayınlanan Suudi dergisi Al-Majallah'a gönderdiği mesajta "Operasyonlar başarı ile gerçekleştirildi ve bundan sonraki operasyonlar da dünya çapındaki bölgesel komutanlıkların arasındaki yakın işbirliği sayesinde de başarılı olacakları" sözlerine dikkat çekti. 
     

     
</TEXT>
</DOC>
