<DOC>
<DOCNO> 150935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/yazar/altan.html </URL>
<DATE> 2003/04/19/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Arkadaşlar "davaya ihanet" edilmesin lütfen... 
</HEADLINE>
<TEXT>

     Burada da göğün maviliği tümden kurşunileşip, yağmurlar başlayınca vatandaşlık görevimizi yerine getirerek Ankara’yı protesto etmek boynumuza borç oldu 
     - Ey ensesi kalın siyasetçilerle bürokratlar - yani büyüklerimiz - uyuyor musunuz Neden güneşin açması ve göğün mavileşmesi için gereken önlemleri alıp, gereken emirleri vermiyorsunuz 
     Bilmiyoruz, vatandaşlık görevimizin gereği olarak, "büyüklerimiz"i protesto etmemiz, Kuzey Kıbrıs tarafından "davaya ihanet" olarak görülür mü 
     Çünkü dünya basınının da belirttiği gibi, neyin "davaya ihanet" olup olmadığına Kuzey Kıbrıs karar verir bizde. Bütün temennimiz Heybeli’yle Burgaz arasındaki Kaşık Adası’nın da buna özenmemesi. Bir kez bu yol açıldı mı, sıraya Eşek Adası dahi girebilir sonra... 
     Ve zedelenebilir demokrasimiz Tanrı korusun... 
     
     "Davaya ihanet" suçlamasına uğramamak için, nelerden asla söz edilmemesi gerektiğini açıklamakta yarar var 
     1- 1876 - 77 Osmanlı - Rus savaşından... 
     34 yaşındaki bir yıllık Padişah II. Abdülhamit, o zamanki basının da yardımıyla, ordularımızın üç - beş hafta içinde St. Petersburg’a gireceğine inandırılmıştı. Ünlü ruhani liderler, rüyasını görmüşlerdi zaferlerimizin... 
     Ne var ki rüyalar doğru çıkmadı ve Rus orduları on ayda Yeşilköy’e indiler. 
     II. Abdülhamit, "barış" için Çar II. Aleksandr’a başvurdu. Yeni kuşaklar anlamasın diye de, adına "Ayastafanos Anlaşması" denilen Yeşilköy Anlaşması imzalandı. 
     İngiliz donanması da Marmara’ya girdi. 
     Avrupa devletleri Osmanlı İmparatorluğu’nun, Rusya egemenliği altına kaymasına karşı çıktılar ve 1878’de önce "Berlin Kongresi" toplandı. 
     Sonra da bir günlük Sadrazam Saffet Paşa, Kıbrıs’ın - geçici olarak - İngiltere’ye verilmesi karşılığında, İngiltere’nin himayesine sığındı ve Londra’yla "Berlin Anlaşması" imzalandı... 
     
     Biliyorsunuz, hamaset edebiyatını bırakıp, kamuoyunda analitik bir tarih bilincinin uyanmasına yönelmek "davaya ihanet"e ve hatta "Türk düşmanlığı"na girebilir. 
     O yüzden söz edilmemesi gereken ikinci konu da şudur 
     2- 1911 Trablusgarp ve Bingazi savaşlarında, Osmanlı İmparatorluğu’nun İtalya’ya yenilmesi sonucu, Roma’yla imzalanan "Uşi Barış Anlaşması" gereği, İtalyanlara terk edilen On İki Ada’nın 1947 Paris Anlaşması’yla Yunanlılara nasıl verildiği konusu... 
     O zamanlar Ankara da, "davaya ihanet" etmemek için, Paris Anlaşması’na hiçbir tepki göstermemişti. 
     
     3- Asla Güney Kıbrıs’ta adam başına düşen ulusal gelirin 16 bin dolar, Kuzey’de ise 3 bin dolar olduğundan söz edilmemesi ve bunun nedenlerinin kurcalanmaması... 
     4- Güney’deki Akel Partisi’nin, ne menem bir parti olduğunun, neden hala en güçlü parti sayıldığının incelenmemesi... 
     5- ABD, Atina’ya albaylar cuntasını getirdiğinde 2. Dünya Savaşı’nda 500 bin ölü vermiş Yunan Komünist ve Sosyalistleri’nin Güney Kıbrıs’a kaçmalarıyla Washington’un, Moskova - Güney Kıbrıs arasında bir köprü kurulmasından kaygılanıp kaygılanmadığının ve buna karşı ne gibi çareler arandığının araştırılmaması... 
     
     Kimse "davaya ihanet" etmemeli... Sürüne sürüne, işsiz ve geleceğinden umutsuz yaşasa da, "Avrupa Birliği vatandaşı" olma yollarını elinin tersiyle itmeli ve "büyüklerinin saltanatlı egemenliği altında yaşamak" için bayrağını yükseltmeli... 
     Çünkü "dava" bayrağı yükseltmektir Avrupa Birliği içinde kendi yaşamını yükseltmek değil... 
     
     Sen ey yiğit Türk oğlu, hala gölgen duruyor, 
     O tarihi Viyana kapılarında inan. 
     Unutma ki tüm dünya sana tuzak kuruyor, 
     Boş ver refaha, yeter sana yazdığın destan. 
     
     Ulusal birlik ve beraberliğimizle gururumuzu ayakta tutmak için, ilkokul çocuklarına ezberletilmesi şarttır bu tür hamasi şiirlerin. 
     Saddam bunu yeterince becerebilmiş olsa, başına gelenler gelmezdi. 
     
     Hava Köyceğiz’de de bulutlu ve yağışlı... Bilmiyoruz neden büyüklerimiz, güneşin açması ve göğün mavileşmesi için gereken önlemleri almıyorlar 
     
     







</TEXT>
</DOC>
