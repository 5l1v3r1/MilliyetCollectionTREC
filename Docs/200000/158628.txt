<DOC>
<DOCNO> 158628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/spor/spo15.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Makedonya sınavı İnönü Stadı'nda      A Milli Futbol Takımımız'ın Slovakya ve Makedonya ile oynayacağı Avrupa Şampiyonası 7. Eleme Grubu maçlarının programı belirlendi. Ay - Yıldızlı ekibin 7 Haziran Cumartesi günü saat 21.45'te deplasmanda yapacağı Slovakya maçını Norveç Federasyonu'ndan Treje Hauge yönetecek. Milli Takım'ın 11 Haziran Çarşamba günü İstanbul İnönü Stadı'nda oynayacağı Makedonya karşılaşmasında ise İtalyan hakem Roberto Rosetti görev yapacak. 
     
UEFA'dan görev      UEFA, üç Türk hakemi Intertoto Kupası maçlarında görevlendirdi. Futbol Federasyonu'ndan yapılan açıklamaya göre, Kuddusi Müftüoğlu, M.Selçuk Dereli ve Muhittin Boşat'ın, haziran ve temmuz aylarında oynanacak üç maçta sahaya çıkacağı belirtildi. 
     
Olimpik tartışma      BURSA'DA "Olimpik Eğitim ve Spor Kültürü Sempozyumu"na katılan Leeds Üniversitesi Felsefe Bölümü Öğretim Üyesi Dr. Jim Parry, ilginç bir tartışma başlattı. Parry, olimpiyatlarda yer alan spor dallarının kökenine ve seçim tarzına bakıldığında, olimpiyatın gerçekten "olimpizm"e uygun olup olmadığının sorgulanması gerektiğini belirtti. 
     
Moskova da aday      2012 Yaz Olimpiyat Oyunları ev sahipliğine Rusya'nın başkenti Moskova da adaylığını koydu. Moskova böylece, Londra, New York, Paris, Madrid, Havana ve Leipzig'den sonra adaylığını resmen açıklayan 7. kent oldu. 
     
ENKA Belgrad'ta      SIRBİSTAN - Karadağ'ın başkenti Belgrad'da bugün başlayacak Avrupa Şampiyon Kulüpler Kupası'na katılan ENKA Kulübü Bayan Atletizm Takımı, Belgrad'a gitti. ENKA Kulübü Spor Müdürü Alper Kasapoğlu, hedeflerinin kupada birinci olup, A Grubu'na çıkmak olduğunu söyledi. 
     
Fenerbahçe Kupası      2. Fenerbahçe Kupası Yat Yarışı bugün yapılacak. İlki geçen yıl Fenerbahçe Koyu'nda düzenlenen yarış, bu yıl İstanbul Boğazı'nda gerçekleştirilecek. Yarışın startı 11.00'de Çengelköy'den verilecek. 
     
Rekor maç      TÜRKİYE Yıldızlar Hentbol Grup Birinciliği maçları rekorla başladı. Gaziantep Kamil Ocak Spor Salonu'ndaki bayanlar mücadelesinde Mersin Taçspor, Kilis Gençlik ve Spor'u 76-0, Kırşehir Kuşnakspor da, Kahramanmaraş Bölgespor'u 49-3 yendi. 
     
İlk peşindeler      16. Dünya Bayanlar Hentbol Şampiyonası Avrupa elemelerinde Milli Takımımız, bugün Romanya ile Play - Off baraj maçlarının ilkini oynayacak. Karşılaşma İzmir Fuar Celal Atik Spor Salonu'nda saat 19.00'da başlayacak. Ay - Yıldızlılar, Romanya'yı elediği takdirde tarihinde ilk kez Dünya Şampiyonası finallerine katılma hakkını kazanacak. 
     
Gençler'den anlamlı destek      GENÇLERBİRLİĞİ futbolcuları, Özel Olimpiyatlar Haftası nedeniyle çeşitli etkinlikler yapan Gölbaşı ve Etlik Zihinsel Özürlüler futbol takımıyla buluştu. Bu oyuncularla birlikte top koşturan Başkent ekibi futbolcuları, onlara moral verdi. Teknik direktör Ersun Yanal, özürlü sporculara toplum olarak destek vermeleri ve onları kazanmaları gerektiğini belirterek, bu tür etkinliklere her zaman açık olduklarını söyledi. 
     
Dünya turu      YASİR KAYA 

     Bundesliga'ya yeni Türk 
     ALMANYA 3. Ligi'nde Wattenscheid formasıyla 20 maçta 19 gol atan Halil Altıntop Kaiserslautern'e transferiyle dikkatleri üzerine topladı. Teknik Direktör Eric Gerets'in özel isteğiyle alınan 20 yaşındaki yıldız oyuncu Almanya Milli Takımı'nın Dünya Kupası'ndaki en golcü ismi Miroslav Klose'ye alternatif olarak düşünülüyor. Halil'in ikizi Hamit ise Schalke 04'de forma giyiyor. 
     
     İngilizler'e sevinmek haram 
     TÜRKİYE maçında sahaya giren taraftarlar nedeniyle UEFA'dan ciddi bir uyarı alan İngiltere Futbol Federasyonu, futbolcularına gol sevinci yasağı getirdi. Buna göre atılan goller sonrası saha kenarına doğru dahi koşulmayacak ve sevinç kale önünde çok kısa süreli yaşanacak. Karar gol sevinçlerinin seyircileri kışkırttığı temeline dayanırken, İngiliz taraftarların Eleme Grubu'nda yapacağı başka ciddi taşkınlıkların İngiltere Milli Takımı'na Euro 2004'den diskalifiye cezası getirebileceği belirtilyor. 
     
     Pamuk eller cebe 
     İNGİLTERE'DE bekleneni veremeyen Finli golcü Mikael Forssell, kulübü Chelsea tarafından B.Mönchengladbach'a kiralanmıştı. Yeni takımında kısa sürede taraftarın sevgilisi durumuna gelen Forssell için şimdilerde tribünlerde para toplanıyor. Kulübün ekonomik durumunun golcü futbolcunun bonservisini almaya uygun olmayışı nedeniyle bu transferi üstlenen taraftarlar böylece çok sevdikleri Forssell'i kulübe kazandırmayı planlıyor. 
     
     Futbol Gündemi 
     Steau Bükreş, Sevilla'da bekleneni veremeyen Adrian İlie'yi transfer etmek istiyor. 
     34 yaşındaki ünlü Alman golcü Oliver Bierhoff futbolu bırakacağını açıkladı. 
     B.Münih'den ayrılacak olan kaleci Kahn'a Arsenal'den teklif geldi. 
     Schalke 04'lü Marc Wilmots ülkesi Belçika'da senatoya seçildi. 
     M.United Ronaldinho için PSG'ye 15 milyon dolar teklif etti, görüşmeler sürüyor. 
     Milan Teknik Direktörü Ancelotti, sezon boyu sorun yaşadığı Rivaldo'nun kulüpte kalacağını açıkladı. 
     
     

</TEXT>
</DOC>
