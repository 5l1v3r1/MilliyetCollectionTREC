<DOC>
<DOCNO> 181788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/ekonomi/eko06.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tasarımcılar buluştu 
</HEADLINE>
<TEXT>

   "ADesign Fair 2003" İstanbul Uluslararası Tasarım Buluşması'nın açılışı İstanbul Lütfi Kırdar Kongre ve Sergi Sarayı'nda yapıldı 
      
   Doğan Medya Grubu DMG Başkanı Mehmet Ali Yalçındağ, Türkiye'nin sağlıklı bir ekonomik yapıya kavuşması için marka yaratarak dünya pazarlarına açılması gerektiğini söyledi. Türkiye ve dünyadan yaratıcı beyinleri bir araya getiren, Art Decor ve İkon Fuarcılık işbirliği ile Milliyet Sanat dergisi sponsorluğunda düzenlenen ADesign Fair'in açılış konuşmasını yapan Yalçındağ, marka yaratarak dünya pazarlarına açılma sürecinde tasarımın önemini şöyle anlattı 
   "Bu sürecin en can alıcı noktası katma değeri artmış dizayn ürünler oluşturmaktan geçiyor. Tasarım, Türkiye'nin en önemli meselelerinden biri." 
   Yalçındağ, Doğan Yayın Holding mecraları olarak endüstriyel tasarım kavramını tüm üretim sektörüne yaymanın öneminin farkında olduklarını söyledi. Fuarın açılışına TİM Başkanı Oğuz Satıcı, İkon Turizm Yönetim Kurulu Başkanı Ali Güreli ve Art Decor Yayın Direktörü Ahmet Buğdaycı katılırken İTKİB Genç Tasarımcılar'ı da bir defile yaptı. Lütfi Kırdar Kongre ve Sergi Sarayı'nda düzenlenen fuar, 14 Eylül'e kadar devam edecek. 
   
   
</TEXT>
</DOC>
