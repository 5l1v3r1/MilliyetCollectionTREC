<DOC>
<DOCNO> 188970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/yazar/myilmaz.html </URL>
<DATE> 2003/10/16/ </DATE>
<TIME>  </TIME>
<AUTHOR> Mehmet Y. YILMAZ  </AUTHOR>
<HEADLINE>
İş, kanun çıkarmakla bitmiyor 
</HEADLINE>
<TEXT>

   
   Adalet Bakanı Cemil Çiçek, el konulan bankalardan hortumlanan paraların tahsilini hızlandırmak ve kolaylaştırmak için yeni yapılacak yasal düzenlemeyi dün açıkladı. 
   Yasal düzenlemenin ayrıntılarını bugün ekonomi sayfalarımızda okuyacaksınız. 
   Önce şunu belirtmek istiyorum Birkaç kere yetkili kişilerin bu konuda sadece söz ürettiklerini, eyleme dönüşecek girişimlerde bulunmadıklarını yazmış ve konuyla ilgili bakanları eleştirmiştim. 
   Bu yasa taslağı ile hükümetin artık konuşmak yerine harekete geçme kararı aldığı görülüyor. 
   Bu olumlu bir adımdır. 
   Yeterli bir adım olup olmadığını da yasa çıkıp, uygulama başladıktan sonra göreceğiz. 
   
   Başta iyi niyet vardı 
   Ben kişisel olarak mevcut yasalarla da bu alacağın tahsilinin mümkün olduğuna inananlardanım. 
   Mevcut yasalarla, bu alacak tahsil edilemediyse bunun en büyük sorumlusu elindeki yasal olanakları kullanmakta çekimser davranan Bankacılık Düzenleme ve Denetleme Kurulu'dur. 
   BDDK, başlangıçta iyi niyetli hareket etti. 
   Bir yandan batırılan paranın tahsil edilmesini sağlamaya çalışırken diğer yandan da batık banka patronlarının sahip oldukları şirketlerin faaliyetlerini sürdürmelerine çalıştı. 
   Ancak bu politika, zaman içinde borçlarını ödemek istemeyen batık banka patronlarının lehine çalıştı. 
   
   Adalet yara aldı 
   BDDK ile bir ödeme planında anlaşan birkaç kuruluş dışındaki batık bankacılar, bir ödeme planı yapmaya dahi yanaşmadılar. İçlerinden bazıları yapmış oldukları ödeme planlarına daha sonra uymamalarına rağmen BDDK bu kişilere karşı da harekete geçemedi. 
   Amme Alacaklarının Tahsili Usulü Hakkındaki Kanun hükümleri ısrarla uygulanmadı. 
   Batık banka patronlarının sahip oldukları öteki şirketlerinin içlerinin boşaltılması, şirketlerin asıl faaliyetlerinin ve çalışanlarının bir gece içinde kurulan gecekondu şirketlere devredilmesi gibi uygulamalara seyirci kalındı. 
   Batık banka patronlarının yasal boşluklardan istifade ederek mahkeme süreçlerini uzatma çabaları ve bilirkişi oyunları gibi nedenlerle, adalet kurumu da üzerine düşen görevi yerine getirmekte zorlandı. Adalet sistemi bundan dolayı kamuoyunda ciddi yaralar aldı. 
   
   Davalar takip edilecek 
   Şimdi yeni kanun çıktığında da, bu kanunu uygulayacak makamların benzer bir tavır içine girmelerinin önüne geçilmesi gerekiyor. 
   Yeni kanun alacakların tahsili sırasındaki işlemleri takiple ilgili olarak Hazine avukatlarını görevlendiriyor. Bankacılık suçları, Kara Paranın Aklanmasına İlişkin Kanun hükümlerine göre takip edilecek. Maliye Bakanlığı bünyesinde kurulacak "dava takip ve tahsil çalışma grupları" bu tür davaları takip edecek tahsilatın hızlandırılmasına çalışacak. 
   BDDK'nın yapmaktan kaçındığı görevler, böylece Maliye Bakanlığı'na geçmiş oluyor. 
   
   Para alındığı gün... 
   Artık, bu yasadan sonra BDDK'nın özerkliğinin arkasına saklanılamayacak. Tahsilatın Maliye Bakanlığı'na verilmiş olması, takipteki aksamanın siyasi sorumluluğunun hükümet üzerinde kalmasını sağlayacak. 
   Bütün bunlar da olumlu gelişmelerdir. 
   Şunu unutmamak gerekiyor Kanun çıkarmakla iş bitmiyor. 
   Hükümet, bu kanunu çıkardığı zaman değil, batırılan paraların tahsilini sağladığı gün işini yapmış olacak. 
   
      
   
</TEXT>
</DOC>
