<DOC>
<DOCNO> 186196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sondun17.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabak tadı verdi... Ben Affleck, Lopez ile evleneceklerini açıkladı 
</HEADLINE>
<TEXT>

     Ünlü aktör Ben Affleck, Jennifer Lopez ile yakın bir tarihte evleneceklerini açıkladı. 
     Internetteki ''imdb'' ve ''peoplenews'' sitelerinin haberine göre, ''In Touch'' adlı bir magazin dergisine konuşan Affleck, defalarca nikah tarihlerinin değişmesi ve son olarak düğüne 2 gün kala törenin iptal edilmesi yüzünden ''yalancı çobana'' dönmesine rağmen hala evlenmekte kararlı. 
     Nikahın er ya da geç gerçekleşeceğini ifade eden ünlü oyuncu, 14 Eylül'de yapılacak düğünün iptalinden sonra haftalar süren suskunluğunu bozduğunu ve evlilik yolunda hızla ilerlediklerini söyledi. 
     Tarihi ve yeri bu kez hiçbir şekilde ilan etmeyeceklerini belirten genç aktör, 22 Eylül'de gizlice evlendikleri yönündeki haberlerin ise gerçeği yansıtmadığını ifade etti. Adliye binasına sadece silah ruhsatı almak için gittiklerini, evlenmelerinin sözkonusu olmadığını vurgulayan Affleck, ''Biz silah ruhsatı almaya gidiyoruz, insanlar evlendiğimizi düşünüyor. Evleneceğimiz zaman adliye binasında evlenmeyiz zaten'' dedi. 
     Savannah'daki çiftlikte Lopez ile birlikte tatil yaptıklarını da anlatan Affleck, ''Tatildeyiz. Çünkü, ikimiz de çok yoğun çalışıyoruz. Biraz sessizlik ve huzur istiyoruz'' açıklamasında bulundu. 
     Affleck, kendilerini defalarca ayrıldıktan sonra evlenen Brad Pitt ve Jennifer Aniston'a da benzeterek sonunda mutluluğu yakalayacaklarına inandığını söyledi. 
     Ben Affleck'in dergideki röportajına yer ayıran internet siteleri ve basın organları, bu haberi ihtiyatla karşılayarak, ''Ancak evlendiklerinde inanırız'', ''Ben Affleck-Jennifer Lopez beraberliğinde 349. raund'' gibi ilginç yorumlarda bulundular. 
     
</TEXT>
</DOC>
