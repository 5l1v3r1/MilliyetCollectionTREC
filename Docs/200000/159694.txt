<DOC>
<DOCNO> 159694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sondun31.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan hükümeti 4. kez güvenoyu aldı... 
</HEADLINE>
<TEXT>

     Bulgaristan'da iktidardaki koalisyon hükümeti aleyhinde, anamuhalefet partisi konumundaki Birleşik Demokratik Güçler ODS tarafından verilen gensoru önergesi reddedildi. 
     Başbakan Simeon Sakskoburgotski ile hükümet üyelerinin iç politikada ülkeyi kaosa sürükledikleri gerekçesiyle verilen önerge, parlamento genel kurulunda oylandı. 
     Toplam 236 milletvekilinin katıldığı oylamada 129 milletvekili önergeye karşı oy kullanarak hükümete bir kez daha güvenoyu vermiş oldu. Oylamada 104 milletvekili önergeyi destekledi, 3'ü çekimser kaldı. 
     Parlamentoda önergeyle ilgili dün yapılan görüşmelerde, muhalefet partileri, Başbakan Sakskoburgotski ile hükümetini son derece ağır bir dille eleştirmişler, zaman kaybedilmeden erken genel seçimlere gidilmesini istemişlerdi. 
     Simeon Sakskoburgotski hükümeti için bugüne kadar 4 kez güven oylaması yapıldı. Hükümet bu 4 oylamadan da güvenoyu almayı başardı. 
     240 sandalyeli parlamentoda koalisyon hükümeti ortakları olan 2. Simeon Ulusal Hareketi NDSV ile Hak ve Özgürlükler Hareketi'nin HÖH 129 milletvekili bulunuyor. Parlamentoda, Birleşik Demokratik Güçler ODS 50, Bulgaristan Sosyalist Partisi 48, NDSV'den ayrılan milletvekillerinin oluşturduğu yeni demokrasi grubu 10 ve bağımsızlar 3 üyeyle temsil ediliyor. 
     
</TEXT>
</DOC>
