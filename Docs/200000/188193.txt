<DOC>
<DOCNO> 188193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sontur23.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP Kongresinde, Divan Başkanlığı seçimleri yapılıyor... 
</HEADLINE>
<TEXT>

     MHP 7. Olağan Büyük Kongresi'nde Divan Başkanlığı seçimine geçildi. 
     Atatürk Kapalı Spor Salonu'nda yapılan kongrede, divan başkanlığı için iki isim önerildi. Parti tüzüğüne göre, birden fazla aday olduğu için kapalı oylamaya gidildi. Delegeler, 8 sandıkta oy kullanıyor. 
     Devlet Bahçeli'yi destekleyen delegelerce Divan Başkanlığı için TBMM eski başkanlarından Ömer İzgi, Genel Başkan adaylarından Koray Aydın ve Ramiz Ongun'u destekleyen delegelerce ise Tarsus Belediye Başkanı Burhanettin Kocaman ortak aday gösterildi. 
     Seçimlere geçilene kadar verilen arada, ''davul şov'' gerçekleştirildi. Davulcular, fonda çalan aralarında Mehter Marşı'nın da bulunduğu çeşitli parçalara davulları ile eşlik ettiler. Tribünde bulunanlar, kongreye katılan sanatçı Ozan Arif'in kürsüye çıkması için slogan attılar. 
     Kongreye, CHP, ANAP, SP, BBP'den temsilciler katıldı. KKTC Cumhurbaşkanı Rauf Denktaş'ın kongreye gönderdiği çelenk de salonda alkışlarla karşılandı. 
     
</TEXT>
</DOC>
