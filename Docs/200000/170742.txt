<DOC>
<DOCNO> 170742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/soneko33.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'dan İmar Bankası açıklaması... 
</HEADLINE>
<TEXT>

     Uzan Grubu, İmar Bankası'nda hesabı olan tüm mudilerin gerçek kişiler olduğunu ve hiçbir şekilde fiktif hayali işleme tabi tutulmadıklarını savundu. 
     Uzan Grubu adına Hukuk Müşaviri Avukat Hayri Tatlı imzasıyla yapılan açıklamada, bir banka sisteminde çifte kayıt veya farklı bir kaydın yapılmasının mümkün olmadığı, her işlemin kağıda geçirilmiş yazılı bir dekontunun şubede saklandığı belirtilerek, şöyle denildi 
     ''BDDK ve TMSF, İmar Bankası mudilerini oyalamak ve zaman kazanmak yerine gerçek hak sahiplerinin paralarını bir an önce ödemelidir. BDDK, gerçekle ilgisi olmayan açıklamalarla zaman kazanmaya çalışmak yerine, hesapları devlet güvencesi altında olan ve paralarını ilk günden eksiksiz ödeyeceklerini vaat ettiği İmar Bankası müşterilerinin ödemelerini derhal yapmalıdır. İmar Bankası'nın şubelerinde bulunan hesap bilgileriyle, müşterilerin ellerindeki hesap cüzdanlarındaki bilgileri karşılaştırarak ödemelere başlamak için, İmar Bankası çalışanlarının büyük bölümü de yeni yönetimin emrinde görevlerinin başındadır.'' Açıklamada, BDDK'nın bağımsız bir üst kurul olarak görevini yerine getirmesi istendi. 
     
</TEXT>
</DOC>
