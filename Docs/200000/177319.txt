<DOC>
<DOCNO> 177319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/ekonomi/eko08.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek'ten hortumculara 
</HEADLINE>
<TEXT>
   Hazine süneleri 
   Adalet Bakanı Cemil Çicek 'Hazine'ye dadanmış süneleri inlerinden çıkartıp yargıya teslim edeceğiz' dedi 
   ANKARA Milliyet 
   
   Adalet Bakanı Cemil Çiçek, Ankara'nın Polatlı ilçesinde yürütülen tarımdaki süne zararlısıyla ilgili toplantıda ilginç benzetmede bulunarak, kendilerinin "Hazine süneleri" ile mücadele ettiğini söyledi. Çiçek, "Hazine'ye dadanmış süneler bazen siyasetçi, bazen bürokrat, bazen işadamı, bazen de tahayyül edemediğimiz bir başka kılıkta" dedi. 
   Tarımdaki süne zararlısının sabah 05.00 - 06.00'da mesaiye başladığını belirten Çiçek, "Hazine süneleri ise 24 saat çalışıyor. Maaile çalışıyor. 365 gün çalışıyor. İşimiz zor. Ama Türkiye bunu da başarmak zorundadır" dedi. 
   Yolsuzlukla mücadele için "Göreve geldiğimizden beri şeytan taşlamaktan ibadet yapmaya vakit kalmadı" diyen Çiçek, "Hazine sünelerini bulundukları inlerinden çıkartıp yargının önüne teslim edeceklerini" vurguladı. 
   Çiçek, Polatlı'da yapılan süne mücadelesi sonunda 64 trilyon katma değer sağlandığını da kaydederek, Hazine süneleriyle mücadelede başarılı olunduğunda 640 katrilyon lira katma değer sağlanacağının altını çizdi. 
   Maliye Bakanı Kemal Unakıtan da aynı toplantıda, ekonomide her şeyin kayıt altına alınmasını istediklerini söyledi. Unakıtan, "Yarın öbür gün operasyona başlarsak, vergi kaçıranlar 'ne yaptık' diye düşünecekler" dedi. 
   
   
</TEXT>
</DOC>
