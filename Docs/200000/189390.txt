<DOC>
<DOCNO> 189390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sontur38.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanlığı, dolar ambargosu için girişimlere başladı 
</HEADLINE>
<TEXT>

     Irak'tan Türkiye'ye döviz girişine getirilen 10 bin dolar sınırlaması, hükümeti de harekete geçirdi. 
     Dışişleri Bakanlığı'nın, konuyla ilgili olarak hem Washington hem de Bağdat'ta gerekli girişimleri başlattığı bildirildi. 
     Diplomatik kaynaklar, Irak'taki Geçici Koalisyon Yönetimi CPA yetkililerinin koyduğu yeni kurala göre, 10 bin doları aşkın nakit paranın sınırdan geçirilemeyeceğine dikkati çekmekle birlikte, yeni kuralın sadece Türk sınırı için değil, Irak'a açılan toplam 19 sınır kapısı için de konulduğunu, kapsamlı bir uygulama istendiğini vurguladılar. 
     Kaynaklar, Irak'ta bankacılık sisteminin olmadığını, bu açıdan yeni uygulamanın çok büyük sorunlar çıkaracağını belirttiler. 
     Özellikle işadamları ve ticaretle uğraşan kişiler ve birçok yerden yoğun şikayetler geldiğini kaydeden kaynaklar, Dışişleri Bakanlığı'nın konuyla ilgili yaptığı girişimlerde, uygulamanın ticarete büyük darbe vuracağını ve herkesi alternatifsiz bırakacağının vurgulandığını söylediler. 
     Kaynaklar, girişimlerde bu sıkıntıların dile getirilmesi üzerine, Amerikalı yetkililerin Türk tarafına hak verdiğini ve konuyu inceleyecekleri taahhüdünde bulunduklarını belirttiler. 
     Irak'ta birçok Türk işadamının yatırım yaptığına ve bu ülkeye çok sayıda yiyecek ve içecek malzemesi gittiğine dikkati çeken kaynaklar, parasını almadan bu işleri yapmanın mümkün olmadığını söylediler. 
     Kaynaklar, sorunun çözülmesi konusunda yine de iyimser bir tavır sergileyerek, girişimlerin süreceğini ve büyük ihtimalle de bu uygulamanın fazla sürmeyeceğini ve sorunun aşılacağını belirttiler. 
     Diplomatik kaynaklar ayrıca, yeni kuralın, ABD'de sınır geçişlerinde ''10 bin dolardan fazla deklare etmeme'' uygulamasından esinlenilerek konulmuş olabileceği yönünde görüş bildirdiler. 
     
</TEXT>
</DOC>
