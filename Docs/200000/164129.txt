<DOC>
<DOCNO> 164129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/soneko11.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beş turistten üçü altın takı alıyor... 
</HEADLINE>
<TEXT>

     İzmir Kuyumcular Odası Başkanı Mevlüt Özer, Türkiye'ye gelen her beş turistten üçünün altın takı aldığını söyledi. 
     Özer, ''göz kamaştıran güzellik'' olarak bilinen altının, Türkiye'nin sorunlarından kurtuluşunun reçetesi olduğunu kaydetti. 
     Bir ton altının yarattığı istihdam gücünün bin kişiyi bulduğunu savunan Özer, Türkiye'nin altın madenlerinin işletilmesi halinde 2 milyon kişiye istihdam sağlanabileceğini söyledi. Türkiye'de 70 milyar dolarlık altın madeni rezervi olduğunu iddia eden Özer, şu bilgiyi verdi 
     ''Bunları işletip, piyasaya sürersek katma değer ve istihdamıyla 700 milyar dolarlık bir pazar elde edebiliriz. Bu da Türkiye'nin iç ve dış borcunun iki katı kadar bir gelire kavuşma imkanıdır. 2002 yılında 127 ton altın ithal edildi, 131 ton da ihracat yapıldı. Türk takı sanatının en büyük karı, altın işçiliğinden geliyor. Türkiye'de gelişmiş ve çok güzel bir altın işçiliğine sahibiz. Türkiye'ye gelen 5 turistten 3'ü altın takı alıp ülkesine dönüyor. Bunu çok iyi değerlendirmemiz lazım.'' Mevlüt Özer, geçen yıl Türkiye'nin altın ihracatından 3.5 milyar dolar gelir elde ettiğini, bu yıl ki hedefin 5 milyar dolar olarak tahmin edildiğini dile getirdi. 
     
</TEXT>
</DOC>
