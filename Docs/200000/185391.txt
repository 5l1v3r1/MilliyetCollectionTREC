<DOC>
<DOCNO> 185391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sontur25.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal CHP YSK'ya başvuruda bulunmayacak 
</HEADLINE>
<TEXT>

     CHP Genel Başkanı Deniz Baykal, Yargıtay'ın DEHAP ile ilgili aldığı kararla hukukun gereğini saygın bir şekilde yerine getirdiğini söyledi. 
     Kararın Yüksek Seçim Kurulu YSK için sürpriz olmadığını belirten Baykal, ''YSK'nın alacağı karar, çok net bir şekilde anlaşılmıştır ki sadece hukuki bir karar olmayacaktır, siyasi bir değerlendirme olacaktır'' dedi. 
     Deniz Baykal, CHP Genel Merkezi'nde, Milli Eğitim Bakanlığı Talim ve Terbiye Kurulu'ndaki görevlerinden haksız yere alındıklarını iddia eden bir grup öğretmeni kabul ettikten sonra gazetecilerin Yargıtay'ın DEHAP'la ilgili kararı konusundaki sorularını yanıtladı. 
     Yargıtay'ın, tamamen hukuki bir inceleme yaparak, elindeki dosyayı değerlendirerek karar aldığının açık olduğunu belirten Baykal, ''Yargıtayımız, hukukun gereğini saygın bir şekilde yerine getirmiştir. Bu konuyla ilgili bir yorum yapma gereği kesinlikle duymuyorum. Bu konuda bir tereddüt yok'' dedi. 
     Yargıtay'ın aldığı kararın sürpriz olmadığını kaydeden Baykal, şunları söyledi 
     ''YSK için de sürpriz olmamıştır. YSK'nın, 2002 seçimleri öncesinde, Yargıtay Cumhuriyet Başsavcılığı'nın, 'DEHAP'ın seçime katılma hakkına sahip olmadığına' ilişkin uyarısı karşısında bunun gereğini yerine getirmenin pratikte bazı zorluklar doğuracağı iddiasıyla konunun esası hakkında bir tavır takınmadığını biliyoruz. Başsavcılığın bu tespitini, YSK prensipte reddedememiştir. Bunun mümkün olabileceğini seçime girmeden önce kabul etmiştir. Arkasından Çorum'da yapılan seçime DEHAP'ın katılma hakkına sahip olmadığını, ortada hiçbir hukuki karar yokken, Yargıtay'ın bugün aldığı karar ortada yokken, YSK DEHAP'ın seçime katılamayacağını görerek listeyi ona göre yapmıştır. O nedenle, Yargıtay'ın aldığı karar tabii çok önemli hukuki sonuçlar doğuracaktır da, YSK'nın bu kararla yeni bir anlayış içine girmesini haklı gösterecek hiçbir şey yoktur. YSK'nın çok iyi, yakından bildiği bir gerçek şimdi Yargıtay kararıyla ortaya çıkmıştır. Sadece YSK'nın bildiği değil, uyguladığı bir gerçek, Çorum'daki seçimlerde uyguladığı bir gerçek. 
     Önümüzdeki tablo, Yargıtay'ın bu kararıyla artık konu sadece YSK'nın değil, bütün Türkiye'nin bilgisi içine intikal ettikten sonra, YSK'nın, kendi bilgisi içinde genel seçimlerde seçime katılma iznini verdiği DEHAP'a verilmiş olan oyları ve sandık başına giderek oyunu DEHAP'a kullanmış olan vatandaşların seçime katılmış olmaları gerçeğini ortadan kaldırmaya teşebbüs edip etmeyeceğidir. Şimdi bu konuda YSK'nın kararını bekliyoruz. Tabii YSK'nın karar alması mümkündür de, aldığı kararı izah etmesi hiç kolay olmayacaktır.'' 
     
     ''CHP BAŞVURUDA BULUNMAYACAK'' 
     Bir gazetecinin, YSK'nın karar verebilmesi için bir partinin başvuru yapması gerektiğini belirterek, ''Bu parti CHP olabilir mi '' sorusuna Baykal, ''Hayır. Bu başvuruyu yapacak partilerin bulunduğunu görüyoruz'' yanıtını verdi. 
     Baykal, ''YSK'nın alacağı karar hakkında bir öngörünüz mü var da izah edemeyecek diyorsunuz '' sorusu üzerine, ''Alması muhtemel kararların her birisinin izahı güç olacaktır da onun için'' dedi. 
     Bir gazetecinin, ''YSK'nın 3 Kasım seçimleri öncesinde yanlış yaptığı sonucu çıkarılabilir mi '' sorusuna Baykal, ''Evet, öyle anlaşılıyor. Gelişmeler bunu doğruluyor'' yanıtını verdi. 
     Yasaya göre, başsavcılığın partilerin örgütlenme durumlarını yakından izlemekle yükümlü olduğuna işaret eden Baykal, başsavcılığın, 3 Kasım seçimlerinden önce YSK'ya resmen yazı yazdığını kaydetti. Baykal, sözlerini şöyle sürdürdü 
     ''Başsavcılık YSK'ya yazı yazıp, 'Bir parti seçime katılma hakkına sahip değil' demiş iken, YSK, başsavcılığın bu yazısı karşısında 'hayır, seçime katılma hakkına sahip, ben biliyorum' demeyip de 'Haklısın, galiba katılamayacak ama biz de oy pusulalarını bastırmaya başlamıştık. Şimdi bunu değiştirirsek biraz masraf olur, zaman kaybı olur. En iyisi biz çıktığımız yanlış yolda devam edelim' anlayışıyla bir siyasi partinin seçime katılmasına göz yummuşsa, sonra yaptığı bu hatayı fark ederek, Çorum yerel seçimlerinde daha önce izin verdiği partiye bu defa katılamayacağını söylemişse, yanlış yaptığı çok açık değil midir YSK, ya Çorum seçimlerinde yanlış yaptı, ya öbüründe yanlış yaptı. Şimdi YSK üçüncü yanlışın eşiğinde.'' 
     
     ''KARAR SİYASİ OLACAK'' 
     YSK'nın yeniden seçime gidilmesi kararı alıp alamayacağı konusundaki soru üzerine, Baykal, şunları söyledi 
     ''Bunlar YSK'nın kararlaştıracağı konulardır. Yetkisini, hukuki durumunu, siyasi sorumluluğunu, geçmiş kararlarını, ülkenin geleceğine yönelik alacağı kararın muhtemel etkilerini, hepsini dikkate alarak bir karar alacaktır. YSK'nın alacağı karar, çok net bir şekilde anlaşılmıştır ki sadece hukuki bir karar olmayacaktır, siyasi bir değerlendirme olacaktır. Herkes de bu siyasi değerlendirmeyi bekliyor şimdi.'' Bir gazetecinin Başbakan Recep Tayyip Erdoğan'ın ''tekrar seçime gidilirse daha fazla milletvekiliyle meclise gireriz'' yönünde açıklama yaptığını belirterek, ''Acaba YSK'nın alacağı karar hesaba katılarak mı yapıldı bu açıklama '' sorusu üzerine Baykal, ''Bunu bilemem. Bir parti başkanının ters bir açıklama yapmasını siz de beklemezsiniz herhalde. Herkes buna benzer değerlendirmeler yapacaktır. Asıl konu, hukuki ve siyasi sürecin nasıl işleyeceğidir'' dedi. 
     ''Olasılıklardan biri de DYP'nin meclise girmesi durumunda AKP'nin seçim kararı alacağı. Sizin tavrınız ne olur '' sorusuna karşılık Baykal, ''YSK kararı alsın, gerekli değişiklik ortaya çıksın, iktidar bu konuda tercihini ortaya koysun, görüşürüz'' karşılığını verdi. 
     
</TEXT>
</DOC>
