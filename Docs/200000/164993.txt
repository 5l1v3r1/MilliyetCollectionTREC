<DOC>
<DOCNO> 164993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sontur03.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Manisa'da 4,6 şiddetinde deprem... 
</HEADLINE>
<TEXT>

     Manisa Akhisar-Balıkesir Sındırgı aralığında saat 02.46'da, 4,6 şiddetinde bir deprem meydana geldi. 
     Henüz ölü ya da yaralı ihbarı yapılmayan deprem, İzmir ve civarında da hissedildi. 
     Manisa Valisi Orhan Işın, merkez üssü Akhisar olan 4.6 büyüklüğündeki depremin, il merkezi ve ilçelerde zarara yol açmadığını söyledi. 
     Vali Işın, yaptığı açıklamada, saat 02.46'da meydana gelen deprem sonrasında gerekli tedbirleri aldıklarını belirterek, ''Vatandaşı paniğe sokmaya gerek yok. Deprem Manisa ve ilçelerinde zarara yol açmadı'' dedi. 
     Akhisar Kaymakam Vekili F. Sinan Yağsan, depremin ilçede hasara yol açmadığını ve vatandaşlar arasında paniğe neden olmadığını söyledi. 
     Depremin ardından ilgililerden ilçedeki durumla ilgili bilgi aldığını kaydeden Yağsan, ''Şimdilik beklemediğimiz bir olumsuzluk meydana gelmedi. İlçede durum sakin'' diye konuştu. 
     Akhisar İlçe Emniyet Müdürü İbrahim Çelik, deprem nedeniyle ilçede can kaybı, yaralanma ve maddi hasarın meydana gelmediğini söyledi. 
     
     7 ARTÇI KAYDEDİLDİ 

     Manisa'nın Akhisar ile Balıkesir'in Sındırgı ilçeleri arasında saat 02.46'da meydana gelen 4.6 büyüklüğündeki depremin ardından, 7 artçı sarsıntı kaydedildi. 
     Boğaziçi Üniversitesi Kandilli Rasathanesi ve Deprem Araştırma Enstitüsü Sismoloji Laboratuvarı'ndan alınan bilgiye göre, Akhisar-Sındırgı arasında gerçekleşen orta şiddetteki depremden sonra, aynı bölgede saat 02.51'de 3.0, 02.53'te 3.1, 02.57'de 2.9, 03.00'te 3.0, 03.41'de 3.1, 03.56'da 3.0, 05.46'da da 3.2 büyüklüğünde artçı sarsıntılar oldu. 
     
</TEXT>
</DOC>
