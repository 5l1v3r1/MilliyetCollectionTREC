<DOC>
<DOCNO> 193799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sonspo10.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Aldatma Milyara koştular, milyona kaldılar... 
</HEADLINE>
<TEXT>

     Mamak Belediyesi'nin Cumhuriyet Bayramı kutlamaları çerçevesinde düzenlediği koşuya katılan ve dereceye giren milli atletler, bekledikleri ödüllerin yarıya çekildiğini görünce şok oldular. 
     Ankara'da 25 Ekim Cumartesi günü düzenlenen Cumhuriyet Koşusu'na, vatandaşların yanısıra bayanlarda ve erkeklerde, branşlarında birçok şampiyonlukları bulunan milli atletler de katıldı. 
     Yarışmayı, erkeklerde Metin Sazak kazanırken, Zeki Öztürk 2., Satılmış Atmaca ise 3. sırada tamamladı. Bayanlarda ise Binnaz Uslu'nun birinciliği olduğu organizasyonda, Lale Öztürk ikinciliği, Serap Aktaş ise üçüncülüğü aldı. 
     
     İLK 10'A ÖDÜL 
     Mücadelede dereceye giren milli atletler, yarışma sonrası düzenlenen ödül töreninde, birinciye 1 milyar, ikinciye 750 milyon ve üçüncüye 500 milyon olarak belirlenmiş, Mamak Belediye Başkanı Gazi Şahin imzalı belgelerin kendilerine verildiğini, ancak ödeme için belediyeye gittiklerinde, miktarların yarıya düştüğünü görünce büyük şaşkınlık geçirdiklerini söylediler. 
     Birincilere 500'er, ikincilere 375'er, üçüncülere 250'şer ve 4-10 arasına 50'şer milyon lira ödendiğini belirten atletler, konuyu başkan Şahin'e ilettiklerini, onun talimatına karşın kalan ödül paralarını alamadıklarını açıkladılar. 
     
     HALK KOŞUSU SAVUNMASI 
     Mamak Belediyesi yetkilileri ise organizasyonun bir halk koşusu olarak düzenlendiğini, bu nedenle bayan ve erkek kategorisi ayrımı yapmadıklarını savundular. 
     Yarışma afişlerinde, ödül miktarının yalnızca dereceye giren ilk 10 olarak açıklandığını, erkek ve bayanlarda ayrı ayrı bu paraların verileceğinin kesinlikle belirtilmediğini ifade eden Mamak Belediyesi Eğitim ve Kültür Şubesi yetkilileri, bu organizasyonun ödülleri için kendilerine 3 milyar liralık bütçe ayrıldığını, bu parayı da ilk 10'a giren sporculara dağıttıklarını açıkladılar. Yetkililer, amatör olarak gerçekleştirdikleri bu organizasyona, beklediklerinden fazla sayıda profesyonel atletin katıldığını ve sporcuların, bayan ve erkek olarak koşma kararını kendilerinin verdiğini ileri sürdüler. 
     
</TEXT>
</DOC>
