<DOC>
<DOCNO> 182516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sontur19.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK KADEK'lilere konser veren Haluk Levent Kandırıldım 
</HEADLINE>
<TEXT>

     TANINMIŞ Rock Müzik sanatçısı Haluk Levent, geçen ay Kuzey Irak'taki Kandil Dağı'nda örgüt tarafından infaz edilen sözde Kürdistan Ulusal Konseyi üyesi Engin Sincer'in adı verilen Almanya'nın Gelsenkirchen kentindeki festivale katılarak konser verdi. Haluk Levent, bugün CNN Türk'ün yayınına canlı bağlanarak, "konserin PKK KADEK'e ait olduğunu bilmiyordum. Ben ve diğer şarkıcılar kandırıldık" diye konuştu. 
     Cumartesi günü Gelsenkirchen'deki Hipodrom Alanı'nda düzenlenen ve yaklaşık 15 bin kişinin katıldığı 11'inci Uluslararası Kürt Kültür Festivali', Engin Sincer'in anısına yapıldığı belirtildi. Barış Festivali'nde İmralı'nda idam cezası ağırlaştırılmış ömür boyu hapse çevrilen Abdullah Öcalan ile Sincer'in fotoğrafları ile PKK KADEK bayrakları taşındı. Haluk Levent, konserinde özellikle Ahmet Kaya'nın şarkılarını seslendirdi. 
     Festivale DEHAP Genel Başkanı Tuncer Bakırhan da katılırken, Kürt sorununa demokratik çözüm bulunmasını istedi. 
     Uydu aracılığı ile yayın yapan Medya TV'den cumartesi günü canlı, pazar günü de banttan yayınlanan festivalde, Türk Halk Müziği'nin ünlü ismi Musa Eroğlu ve Sebahat Akkiraz da konser verdi. 
     Haluk Levent CNN Türk'e yaptığı açıklamada, "Bana kimin konseri olduğunu söylemediler. Türküler festivali dediler. Konsere çıktığım anda önce birşey anlamadım. Avrupa'daki konserlerimizde çeşitli örgütlerin bayrakları olur. Ancak farkettikten sonra şarkılarımı oturarak söyledim. Zaten 5 şarkı söyleyip bıraktım. Ben ve diğer arkadaşlar kandırıldık" diye konuştu. 
     
</TEXT>
</DOC>
