<DOC>
<DOCNO> 159206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sondun13.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de diyet ilaçlarına ilk resmi yasaklama.. 
</HEADLINE>
<TEXT>

     ABD'de, etken maddesi efedra olan diyet ilaçlarına ilk resmi yasaklama Illinois eyaletinden geldi. 
     Illinois Valisi Rod Blagojevich, 120 kişinin ölümüne yol açtığı belirlenen bitkisel ilaç efedrayı diğer eyaletlerin de yasaklaması gerektiğini belirtti. 
     Diyet ilaçları ve sporculara enerji veren ilaçlarda kullanılan efedra, ABD'de reçetesiz satılabiliyor. 
     Geçen Şubat ayında ünlü Amerikalı beyzbol oyuncusu Steve Bechler'in ölümü efedra kaynaklı bulunarak, ilaç hakkında soruşturma başlatıldı. 
     Geçen Eylül ayında ise Illinois eyaletinde 16 yaşındaki bir Amerikan futbol oyuncusunun efedra kullandıktan sonra ölmesi üzerine, Illinois eyaletinde efadra kaynaklı ilaçlar incelemeye alındı. 
     Efedradan ölenlerin yakınları ve Amerika'daki sivil toplum kuruluşları, efedra ve bunu içeren ilaçların yasaklanması için ABD Gıda ve İlaç Dairesi'nin FDA harekete geçmesi gerektiğini belirtti. 
     Florida Valisi Jeb Bush, efedranın 18 yaşından küçüklere satılmasını yasaklayan bir kanunu geçen hafta onayladı. 
     Amerikan Kalp Kuruluşu, Uluslararası Olimpiyat Komitesi ve Amerika'daki spor ligleri tarafından sporculara yasaklanan efedranın satışının tamamen yasaklanmasını istedi. 
     Illinois eyaletinde ölen 16 yaşındaki sporcu Sean Riggins'in ailesinin baskısı üzerine eyalette efedranın yasaklandığına değinen Illinois Eyalet Senatörü Barack Obama, Riggins ailesine tüketicinin gücünü kanıtladıkları için teşekkür etti. 
     Riggins ailesinin efedrayı tüm Amerika'da yasaklatmak için büyük bir kampanyaya giriştiği bildirildi. 
     İlacın üretici firması General Nutrition, Mayıs başında efedra içeren ilaçları satmama kararı alacaklarını duyurmuştu. 
     
</TEXT>
</DOC>
