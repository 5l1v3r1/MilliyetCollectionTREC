<DOC>
<DOCNO> 154638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sonspo08.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Baliç geri döndü... Asist canavarı yıldız Cimbom'u sırtlıyor 
</HEADLINE>
<TEXT>

     Galatasaray'da ilk yarıda istenileni veremeyen ve birçok maçta kadroya dahi alınmayan Elvir Baliç, son maçlarda ortaya koyduğu performansla adeta yeniden doğdu. 
     Sarı-kırmızılıların milli futbolcusu Hasan'ın sol kanattaki geçtiğimiz sezonlardaki krallığını elinden alan Baliç, savunmadaki eksik yönüne rağmen hücumda ekibine büyük katkı yapıyor. 
     Bu sezon sadece 15 maçta forma giyen Boşnak futbolcu, Trabzonspor maçındaki 2 asisti ile toplam 7 asiste ulaşırken, 5 asisti bulunan Ergün'ü geride bıraktı. 
     Baliç, 27. haftada oynanan Altay maçıyla kendine gelerek, çıkışa geçti. 
     Ligde sadece 2 golü bulunan ve bunların ikisini de her iki yarıda oynanan Altay karşılaşmasında atan Baliç, bu karşılaşmadaki etkili oyununun ardından takımdaki yerini sağlamlaştırdı. 
     Baliç, bu sezon ligde sadece 4 maçta 90 dakika sahada kalabilirken, 5 maçta kadroda yer almasına rağmen oyuna giremedi. Bugüne kadar oynanan 30 karşılaşmanın, 10'unda ise 18 kişilik maç kadrosuna alınmadı. 
     
</TEXT>
</DOC>
