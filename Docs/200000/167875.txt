<DOC>
<DOCNO> 167875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sontur15.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Pearson "Müttefik olmayı sürdürüyoruz ve sürdüreceğiz" 
</HEADLINE>
<TEXT>

     ABD'nin Ankara Büyükelçisi Robert Pearson, Irak'ta Türk askerlerinin Amerikan güçlerince gözaltına alınmasıyla başlayan sürecin, ''gerçeklerin tamamıyla ve dürüst olarak ortaya konulmasıyla sonuçlanacağını'' söyledi. 
     Büyükelçi Pearson, ''Hatırlamamız gereken en önemli şey şudur ki, müttefik olmayı sürdürüyoruz ve sürdüreceğiz'' dedi. 
     Genelkurmay Başkanı Orgeneral Hilmi Özkök, Türkiye'deki görev süresi dolan ABD'nin Ankara Büyükelçisi Robert Pearson'u Genelkurmay Başkanlığı Karargahı'ndaki makamında kabul etti. 
     Büyükelçi Pearson, burada yaptığı konuşmada, Orgeneral Özkök'e veda ziyaretinde bulunmaktan onur ve ayrıcalık duyduğunu ifade ederek, Orgeneral Özkök'ü NATO'daki komutanlık görevinden itibaren tanıma şansına sahip olduğunu kaydetti. 
     O dönemden bu yana Orgeneral Özkök ve mesai arkadaşlarıyla çalışmaktan memnuniyet duyduğunu dile getiren Büyükelçi Pearson, ''Hatırlamamız gereken en önemli şey şudur ki, müttefik olmayı sürdürüyoruz ve sürdüreceğiz'' dedi. 
     Irak'ta Türk askerlerinin gözaltına alınmasına değinen Büyükelçi Pearson, bu olay sırasında, Başbakan Recep Tayyip Erdoğan'ın ABD Başkan Yardımcısı Dick Cheney'le, Dışişleri Bakanı Abdullah Gül'ün de Dışişleri Bakanı Colin Powell ile telefon görüşmeleri gerçekleştirdiğini anımsattı. 
     ''Türk askerlerinin Süleymaniye'ye döndüklerini görmekten mutluluk duyuyoruz'' diyen Pearson, konunun Türk ve ABD'li yetkililerce oluşturulacak komisyon tarafından araştırılacağını söyledi. Büyükelçi Pearson, ''Çok eminim ki, bu süreç gerçeklerin tamamıyla ve dürüst olarak ortaya konulmasıyla sonuçlanacaktır'' diye konuştu. 
     Büyükelçi Pearson, iki ülkenin siyasi yetkilileri arasındaki işbirliği kadar askeri yetkililerinin geçmişinin de uzun yıllar öncesine dayandığını kaydetti. 
     
     TÜRK-AMERİKAN İLİŞKİLERİNDE DALGALANMA 
     Genelkurmay Başkanı Orgeneral Özkök de, Büyükelçi Pearson'un 3 yıldır ABD'nin verdiği temsil görevini Ankara'da yerine getirdiğini belirterek, Pearson'ın Türk-Amerikan ilişkilerinin gelişmesi için yaptığı gayretleri yakından izlediğini dile getirdi. 
     Orgeneral Özkök, şöyle konuştu 
     ''Bu 3 yıllık görev süresi içerisinde Türk-Amerikan ilişkilerinde çok dalgalanmalar olmuştur. Türk-Amerikan ilişkileri çok iyi ilerlediği zamanlar olduğu gibi, Irak harekatının başlangıcında ve son olarak Süleymaniye'deki olaylar sırasında, iki ülke arasında, özellikle silahlı kuvvetler arasında bazı problemler yaşanmaktadır. 
     Kendisi, bu son krizde de daha önceki olaylarda da daima Türk-Amerikan ilişkilerinin ilerlemesi için büyük gayret sarf etmiş ve yapabileceğini en iyi şekilde yapmıştır. Görev süresi sırasında, Türk Silahlı Kuvvetleri TSK ile yakın temasta bulunmuştur. Dolayısıyla, gösterdiği bütün gayretlerden ve Türk-Amerikan ilişkilerine katkılarından dolayı Genelkurmay Başkanı olarak teşekkürlerimi sunuyorum.'' 
     
</TEXT>
</DOC>
