<DOC>
<DOCNO> 196502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/yasam/yas02.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kolonya, temizlik için kullanılmaz 
</HEADLINE>
<TEXT>

   Kirli ellere sürülen kolonya bakterileri öldürmediği gibi, cilde daha fazla yapışmasına neden oluyor. Böylece bakteriler kişiden kişiye kolayca geçiyor 
   
   ÇUKUROVA Üniversitesi Tıp Fakültesi öğretim üyesi Prof. Dr. Gülseren Ağrıdağ, kolonya yapımında kullanılan 80 derece alkolün bakterileri temizlemede yetersiz olduğunu söyledi. Ağrıdağ, "Bazı kişiler özellikle tuvaletten çıktıktan sonra ellerini sabunlamak yerine kolonya ile mikropları öldüreceğine inanıyor. Bu yanlış" dedi. 
   
   Cildi kurutur 
   KOLONYANIN katkısıyla ele iyice yapışan bakterilerin temasla kişiden kişiye geçtiğini anlatan Ağrıdağ, şöyle konuştu "Temizlik su ve sabunla yapılmalı. Sadece su bile bakteri miktarını azalttığı için kolonyadan daha etkili. Ayrıca kolonya cildi kurutur. Özellikle hassas ciltlerde terlemeyi engeller ve bakterilere karşı savunma mekanizmalarının çalışmasını önler." 
   
   Yaranın üstüne olmaz 
   MİKROP kapmasını engellemek için yaraya kolonya dökülmesinin de yanlış olduğunu vurgulayan Ağrıdağ, "Yaranın derinleşmesine, iyileşme sürecinin uzamasına neden olur" dedi. Sağlık Bakanlığı'nca onaylanmış ürünlerin tercih edilmesi gerektiğini vurgulayan Ağrıdağ, "Standartlara uygun olmayan ürünler, görme kaybına bile neden olabilir" diye konuştu. 
   
   
</TEXT>
</DOC>
