<DOC>
<DOCNO> 175739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sonspo18.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Özdemir Enke'nin yerine yabancı kaleci almayacağız 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, sözleşmesi feshedilen Alman kaleci Robert Enke'nin yerine yabancı kaleci alacaklarını sanmadığını söyledi. 
     Nihat Özdemir, Enke'yi transfer ederken tüm otoritelerin ''Takımda Recep ve Volkan gibi çok iyi kaleciler varken, ne gerek var Enke'ye '' dediklerini belirterek, ''Recep ve Volkan, ilerisi için ümit veren çok iyi kaleciler. Enke'den sonra yabancı kaleci alacağımızı zannetmiyorum'' dedi. 
     Kaleci konusunda kararı teknik direktör Christoph Daum'un vereceğini vurgulayan Özdemir, ''Daum, başkanımız Aziz Yıldırım ile görüşecek ve kaleci konusundaki kararını verecek. Biz de hocamızın isteği doğrultusunda hareket edeceğiz'' diye konuştu. 
     
     TRABZONSPOR'U YENMEMİZ GEREKİYOR 
     Lige şanssız İstanbulspor yenilgisiyle başladıklarını ifade eden Özdemir, yarın Trabzonspor ile deplasmanda yapacakları maçı mutlaka kazanmaları gerektiğini kaydetti. 
     Özdemir, 3-0 yenildikleri İstanbulspor maçında kötü oynamadıklarını dile getirerek, şöyle devam etti 
     ''Geçen hafta iyi oynadık, gol fırsatlarını değerlendiremedik. Önce ani ataktan gol yedik, 10 kişi kalınca da toparlayamadık. Şimdi teknik direktörümüz Daum, oyuncuları Trabzonspor maçına motive edecektir. Trabzonspor'u yenmek için elimizden gelen herşeyi yapacağız.'' 
     
     SEYİRCİ, İYİ OYNAYANI ALKIŞLAYACAKTIR 
     Özdemir, Trabzon Hüseyin Avni Aker Stadı'nda tel örgülerin kaldırılmış olmasından çekinmediklerini bildirdi. 
     Trabzon seyircisinin iyi oynayanı alkışlayacağına inandığını anlatan Özdemir, ''Biz sahamızda yenildik, Fenerbahçe taraftarı iyi oynayan İstanbulsporlu oyuncuları alkışladı. Yarın da kim iyi oynarsa, hem Trabzonspor, hem de Fenerbahçe seyircisi o takımı destekleyecektir. Eğer yarın Fenerbahçe güzel futbol oynarsa, Trabzon seyircisi de bizi alkışlayacaktır. Bu konuda endişemiz yok'' dedi. 
     
</TEXT>
</DOC>
