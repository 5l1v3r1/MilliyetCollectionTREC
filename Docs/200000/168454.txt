<DOC>
<DOCNO> 168454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sondun01.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Musevi lobisinden Senato'ya Ermeni tasarısı mektubu... 
</HEADLINE>
<TEXT>

     ABD'deki Musevi lobisine mensup kuruluşlardan biri olan Amerikan Musevi Komitesi AJC , sözde Ermeni soykırımı iddiasının ABD Senatosu'nda halen görüşülmekte olan Dışişleri Bakanlığı bütçesi yasa tasarısına eklenmemesi gerektiği yönünde Senato'ya mektup gönderdi. 
     Amerikan Musevi Komitesi yetkilileri, bu mektubu, Senato'da ABD Dışişleri Bakanlığı yasa tasarısına Ermeni lobisince eklenmesi planlanan sözde Ermeni soykırımı tasarısının sponsorları Cumhuriyetçi Parti Nevada senatörü John Ensign ve Demokrat Parti New Jersey senatörü Jon Corzine ile diğer senatörlere ve bu arada Senato Başkanı sıfatını da taşıyan ABD Başkan Yardımcısı Dick Cheney'e gönderdi. 
     Ensign ve Corzine, Senato'ya sundukları bir tasarıda, ABD'nin BM soykırım sözleşmesini uygulamaya koymasının 15. yıldönümünün anılmasını talep ederken, sözde Ermeni soykırımı iddiasına da geçmiş soykırımlar arasında yer verdi. 
     Amerikan Musevi Komitesi yetkilileri, Senato'ya gönderdikleri mektupta, metinden sözde Ermeni soykırımına işaret eden ifadenin çıkarılması çağrısında bulunulduğunu belirttiler. 
     Bu tasarının tek başına Senato'dan geçemeyeceğini hesaba katan iki senatörün, ABD Dışişleri Bakanlığı'nın onaylanması kesin olan 2004 yılı bütçe tasarısına bir değişiklik önerisiyle, sözde Ermeni soykırımının da içinde yer aldığı tasarıyı ekletmeye çalışması bekleniyor. ABD Senatosu'nda, bakanlık bütçesine ilişkin görüşmeler devam ederken, oturumun yarın, hatta öbür güne sarkması ihtimali bulunuyor. 
     ABD Başkan Yardımcısı Dick Cheney ve ABD Savunma Bakan Yardımcısı Paul Wolfowitz'in, senatörleri ikna için telefon diplomasisi yürüttüğü belirtiliyor. Cumhuriyetçi Parti Indiana senatörü ve Senato Dış İlişkiler Komitesi Başkanı Richard Lugar da, Washington'da bulunan TBMM heyetine, tasarının gündeme getirilmemesi için elinden geleni yapacağı sözünü verdi. 
     
</TEXT>
</DOC>
