<DOC>
<DOCNO> 152840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sontur06.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakırköy'de trafik kazası 1 ölü 
</HEADLINE>
<TEXT>

     Bakırköy'de meydana gelen trafik kazasında 1 kişi öldü, 2 kişi de ağır yaralandı. 
     Fuat Yazıcı 31 yönetimindeki 34 S 2193 plakalı otomobil, E-5 Karayolu Ömür Rampası Mevkii'nde kontrolden çıkarak bariyerlere vurdu. Ardından yol ortasına doğru savrularak sürüklenen otomobil, daha sonra tekrar bariyerlere çarpıp durdu. 
     Dericilik yapan Yazıcı ile aynı otomobilde bulunan Rusya uyruklu 2 kadın, camdan dışarı fırlayarak asfalta düşmeleri sonucu ağır yaralandı. 
     Bu sırada kaza yerinden geçen Dr. Mehmet Yıldız, yaralılara ilk müdahaleyi yaptı. Ambulansla gelen sağlık görevlileri de, Yazıcı ve yaralı bir kadını İstanbul Üniversitesi İstanbul Tıp Fakültesi Hastanesi'ne kaldırdı. 
     Dr. Yıldız, kazada öldüğü sanılan, ancak sonradan yaşadığı anlaşılan diğer Rus kadına da tıbbi müdahalelerde bulundu. Dr. Yıldız'ın yaklaşık yarım saat hayatta tutmayı başardığı kadın, olay yerine gelen başka bir ambulansla hastaneye kaldırılırken yolda öldü. 
     Bir süre trafiğe kapanan yol, kaza yapan aracın çekilmesi ve asfaltın itfaiye ekiplerince temizlenmesinin ardından yeniden ulaşıma açıldı. 
     Hastane yetkilileri, üzerinden 2 bin 250 dolar ile yaklaşık 400 milyon lira para çıkan Fuat Yazıcı'nın aşırı alkollü olduğunu bildirdiler. 
     Polis yetkilileri de, Rus kadınların üzerlerinden herhangi bir kimlik belgesi çıkmadığını belirterek, olayla ilgili soruşturmanın sürdüğünü kaydettiler. 
     





</TEXT>
</DOC>
