<DOC>
<DOCNO> 195289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/soneko35.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beymen 2. büyük mağazasını Nişantaşı'nda açtı... 
</HEADLINE>
<TEXT>

     İkinci büyük mağazasını Nişantaşı'nda açan Beymen, yurtdışında mağaza açmaya hazırlanıyor. 
     4.5 milyon dolara malolan Beymen Nişantaşı Mağazası'nın resmi açılışı bugün yapıldı. 
     Boyner Holding Murahhas Azası Cem Boyner, mağazanın tanıtımı amacıyla düzenlenen basın toplantısında yaptığı konuşmada, ''Şehir merkezinde büyük bir Beymen mağazası açmak 20 yıllık bir heyacanımızdı. Bugüne kısmet oldu'' dedi. 
     Boyner, Akmerkez'den sonra ikinci büyük mağazaları olan Nişantaşı Beymen'in çok gurur duydukları bir proje olduğunu ifade etti. 
     Boyner Holding'e bağlı BBA A.Ş.'nin Murahhas Azası Serdar Sunay da Nişantaşı ile ilgili hayali gerçekleştirdiklerini belirterek, ''32 yıl evvel Şişli'de başlayan Beymen yine bir Kasım ayında tarihsel mağazacılığın gelişimini gösteren yeni bir kilometre taşı olarak ortaya çıkıyor'' dedi. 
     Gelişmelere ayak uyduramayanların ayakta kalamadığı, mağazacılık anlayışının hızla değiştiği ortamda müşterileri sürprizlerle karşılamak ve hayran bırakmak gerektiğini kaydeden Sunay, şunları söyledi 
     '''Rahat, huzurlu, içerisinde bulunmaktan haz alınan lüks bir mağaza yaratmayı çalıştık. İçinde geniş bir ürün yelpazesi var. Fiyatlar 4.5 milyon ile 8 milyar lira arasında değişiyor. En düşük ürün ile en yüksek ürün arasında birbirinin 4 bin misli farklı olan ürünler var. Bunlar, herkesin ulaşabileceği ürünler.'' 
     
     ''YURTDIŞINA AÇILMAK İÇİN İLK ADIM'' 
     Sunay, Beymen olarak uluslararası arenaya çıkmak için öncelikle Türkiye'de dünya standatlarında mağazacılık oluşturmak gerektiğine inandıklarını vurguladı. 
     Beymen Nişantaşı'nın herşeyi ile dünya standartlarında bir noktaya gelmek için tasarlandığını dile getiren Sunay, şöyle dedi 
     ''Yurtdışına açılmamız için ilk adım burası. Yurtdışında mağaza açmaya hemen başlıyoruz. Öncelikle Körfez bölgesini düşünüyoruz. Çünkü, orada daha çabuk atabileceğimiz adımlar var. Hemen arkasından Avrupa gelecek. Körfez bölgesinde 4 aydır bir danışman firmayla çalışıyoruz. Dubai ve Kuveyt'te mağaza açacağız. Bunun için gelecek yılın ikinci yarısını hedefliyoruz.'' Avrupa'da öncelikle Polonya, Macaristan ve Romanya'da mağazalar açmayı planladıkların bildiren Sunay, yurdışındaki yatırımlarının bayilik, yerel veya yabancı yatırımcılarla ortaklık şeklinde olacağını ifade etti. Sunay, ''Yurtdışındaki yatırımlarımlarda tercihimiz her zaman kontrolümüzde olması'' dedi. 
     Sunay, bir soru üzerine Akmerkez Beymen mağazasını yılda 1 milyon 450 bin kişinin ziyaret ettiğini belirterek, ''Beymen Nişantaşı da o rakamları yakalayacaktır. Günde 1000-1200 kişiyi hedefliyoruz'' diye konuştu. 
     Sektörde çalıştığı 22 yıl boyunca 44 sezon gördüğünü dile getiren Sunay, şöyle dedi 
     ''İlk defa genel konfeksiyon sektöründe bir önceki sezona göre fiyatları artırmadan geçilen bir sezon yaşıyorum. Bunu müşteri yavaş yavaş anlamaya başlıyor. İnsanlar sektörün gayretini, ekonomideki iyileşmenin fiyatlara yansımasını çok güzel değerlendirmeye başladılar.'' Mimar Tayfun Mumcu'nun tasarladığı ve 4.5 milyon dolara malolan, 7 katlı 3 bin 500 metrekarelik mağazada, kadın ve erkek özel koleksiyonlarının satışının yanı sıra kuaför, teknoloji mağazası, mücevher bölümü ve cilt bakım merkezi gibi farklı bölümler de yer alıyor. 
     
</TEXT>
</DOC>
