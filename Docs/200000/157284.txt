<DOC>
<DOCNO> 157284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sondun27.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sertap Erener Viyana'da konser verdi... 
</HEADLINE>
<TEXT>

     Türkiye'yi bu yılki Eurovizyon Şarkı Yarışması'nda temsil edecek Sertap Erener, Viyana'da Porgy Bess adlı jazz lokalinde verdiği konserle büyük ilgi topladı. 
     Müzik yaşamını Viyana'da sürdüren bariton Güvenç Dağüstün ile birlikte sahne alan Sertap Erener, sempatik hareketleri ve danslarıyla hayranlarını coştururken, izleyenlerin büyük çoğunluğunu Türk gençlerin oluşturmasına karşın anonsları İngilizce yapmasıysa tepkiyle karşılandı. 
     İzleyenlerin yemeklerini yiyip, içkilerini içebildikleri bir salon düzenine sahip olan Porgy Bess adlı Jazz lokalinde sahne alan Sertap Erener, ''seyrü sefer'', ''yalnızlık'', ''dargın değilim'' ve Sezen Aksu'nun ''Son'' adlı eserlerini bariton Güvenç Dağüstün ile birlikte seslendirdi. Erener'e, piyanoda Tuluğ Tırpan'ın yanı sıra Brezilyalı Fernando Paiva müzik grubu da bass, keyboard ve bateriyle eşlik etti. 
     Brezilyalı müzik grubunun şefi Fernando Paiva, Sertap Erener'e kısa bir provadan sonra ilk kez eşlik ettikleri halde çok uyumlu çaldıklarını belirtirken, ''Türk ve Brezilya müziklerinin çok benzer yönleri olduğunu, Sertap'ın sempatik ve hareketli oluşunun da uyumu kolaylaştırdığını'' söyledi. 
     Sertap Erener'in seslendirdiği eserlerden bazılarına Prog Bess lokalinin kadın dansçıları da zaman zaman eşlik etti. 
     Sertap Erener'in seslendirdiği ''Nesimi'' adlı parçasına da Brezilyalı Fernando Paiva darbuka ile eşlik ederken, sergilediği sololarla izleyenleri coşturdu. İlk kez darbuka solo yaptığını belirten Fernando Paiva, aldığı coşkulu alkışlara rağmen, ''bu enstrümanı en iyi Türkler çalıyor. Sertap için bu gece ilk kez denedim yoğun alkışlarınıza bakılırsa ben de iyi çalıyorum'' dedi. 
     Erener'in konserini Türkiye'nin Viyana Büyükelçisi Mithat Balkan, eşi ve Büyükelçilik mensupları da izledi. 
     Bu arada, 19 Mayıs Gençlik ve Spor Bayramı kutlamaları çerçevesinde Viyana'da bir konferans veren Prof. Dr. Erol Manisalı da konferanstan sonra eşiyle birlikte salona gelerek Sertap Erener'i izledi. Ancak, Erener'in sahnede sürekli İngilizce konuşmasına tepki gösteren Prof. Dr. Manisalı'nın konseri sessizce izlemekle yetindiği ve sanatçıyı hiç alkışlamadığı gözlendi. 
     
</TEXT>
</DOC>
