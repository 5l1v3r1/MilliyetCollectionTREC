<DOC>
<DOCNO> 189595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/guncel/gun05.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Miniklerin ilk tatil anısı Bodrum'dan 
</HEADLINE>
<TEXT>

      YAŞAR ANTER Bodrum DHA 

   
   Ankara Sosyal Hizmetler Müdürlüğü Keçiören Atatürk Çocuk Yuvası'nda kalan kimsesiz minikler, Bodrum'da tatil olanağı buldu. Ankara Valiliği ve Club Milta Tatil Köyü işbirliğiyle öğretmenleri Arife Çögen ve Aynur Polat ile ilçeye gelen 4 - 5 yaşlarındaki altı çocuk, ilk tatillerinde ilk kez deniz görme mutluluğu da yaşadı. Çocuklar Bodrum Sualtı Arkeoloji Müzesi'ni gezdi, tekne turuna çıktı, bol bol çizgi film seyredip animasyon etkinlikleriyle güldü. 
   
   Her yıl tatil olanağı 
   Tatil köyü yetkilisi Cengiz Özyürek, Sosyal Hizmetler ve Çocuk Esirgeme Kurumu bünyesindeki yuvalarda yaşamını sürdüren çocuklara her yıl tatil olanağı yaratmaya çalıştıklarını belirterek şöyle konuştu "Kimsesiz çocuklarımızın değişik yerler görmeleri ve eğlenmelerini sağlayarak morallerini en üst seviyede tutmaya çalışıyoruz. Diğer tesisler de en az yılda bir kez bu tür bir etkinlik gerçekleştirirse, çocuklarımızın gelişimine katkıda bulunmuş olur." 
   
   
   
</TEXT>
</DOC>
