<DOC>
<DOCNO> 189020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sondun44.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Zirvesi... Rumlar, Türkiye'nin üyeliğini veto etmeyecek... 
</HEADLINE>
<TEXT>

     Kıbrıs Rum Yönetimi lideri Tasos Papadopulos, AB içinde yer aldıklarında Türkiye'nin birliğe üyeliğini veto etmeyeceklerini söyledi. 
     Papadopulos, AB zirvesi için bulunduğu Brüksel'de düzenlediği basın toplantısında, ''Avrupa normlarına uyan ve bir Avrupa ülkesi gibi hareket eden Türkiye'nin üyeliğinin, Rum yönetiminin zararına değil, yararına olacağını'' belirtti. Rum lider, ''Veto, büyüklerin işi. Konu gündeme geldiğinde yüzleşeceğiz, ancak mantığım bana, bunun çok akılsızca bir hareket olacağını söylüyor'' diye konuştu. 
     KKTC Cumhurbaşkanı Rauf Denktaş'ın tutumunu eleştiren Papadopulos, ''Denktaş yönetimdeyken adada tarafların birleşmesini sağlayacak bir anlaşmaya varılmasına şans tanımadığını'' söyledi. Tasos Papadopulos, ''Sayın Denktaş Türk tarafını yönettiği sürece, BM Genel Sekreteri Kofi Annan'ın planını uygulama ihtimali yok'' dedi. 
     Kıbrıs Rum kesimi, Mayıs 2004'te AB'ye tam üye olacak. 
     
</TEXT>
</DOC>
