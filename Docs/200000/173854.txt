<DOC>
<DOCNO> 173854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/siyaset/siy06.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
20 milyar dolarlık 'pamuk vurgunu' 
</HEADLINE>
<TEXT>

   Tansu Çiller, 1993 yılında başbakan olunca pamuk çiftçilerine destekleme primi verilmesi kararını aldı. Ancak primlerin yüzde 67'si sahte belgelerle üretici olmayanların cebine gitti 
      TBMM Gözüyle Yolsuzluklar 


   
   TBMM Yolsuzlukları Araştırma Komisyonu raporuna göre, Tansu Çiller, başbakan olduğu 1993 yılında pamuk çiftçilerine yönelik çıkardığı Bakanlar Kurulu kararıyla devleti zarara uğrattı. Kararla, pamuk çiftçisine destekleme primi verilmesi öngörülmüştü. Ancak verilen primlerin yüzde 67'sinin sahte fatura ve belgelerle gerçek hak sahibi olmayanların cebine gittiği, bu ödemelerin devlete faturasının 20 milyar doları bulduğu ileri sürüldü. 
   Komisyon Raporu'nun kütlü pamuk alımlarında destekleme pirimi uygulaması ile ilgili bölüme göre, Çiller hükümeti kilogram başına 3 bin liralık prim uygulamasına geçerken, fatura karşılığında bu primleri ödeme görevi de Ziraat Bankası'na verildi. Ziraat Bankası'nın prim ödemeleri için gerekli finansmanı sağlaması ve oluşan zararı daha sonra Hazine'den alması öngörüldü. 
   Ödemeleri Ziraat Bankası yapmasına rağmen nihai borçlu Hazine olduğu için haksız prim alımlarını önleme konusunda, ne hükümet ne de Ziraat Bankası önemli bir çaba gösterdi. 
   Dünya Gıda ve Tarım Örgütü raporlarına göre Türkiye'nin 1993 yılı pamuk üretimi 602 bin ton iken, bu üretimin tamamına prim verilmiş olsa toplam ödeme 1.8 trilyon lira olacaktı. 
   Oysa Ziraat Bankası'nın yaptığı ödeme 4.6 trilyon lirayı buldu. Türkiye'nin toplam pamuk üretiminin 2.5 katı prim ödemesi üzerine, Hazine kontrolörlerinin yaptığı inceleme gerçeği ortaya çıkardı. 1993 - 1996 yıllarındaki prim ödemelerinin yüzde 67'si sahte fatura ve belgelerle hak sahibi olmayanların cebine gitti. 
   Ziraat Bankası'nın yaptığı ödemeler karşılığında Hazine'den alacağına ilişkin faiz oranı hesaplamasında 1995 tarihli bir karar ile ticari faiz yüzde 20 oranı belirlendi. Buna göre 4.6 trilyon lira 1994 yılı sonunda 20 trilyon, 1995 sonunda 77 trilyon, 1996 yılı sonunda 393 trilyon liraya çıktı. 1997 yılında 1 katrilyon lirayı aşan borç karşılığında yalnızca 147 trilyon ödenirken, 1998 yılı sonu itibariyle borç 2.3 katrilyona tırmandı. 1999 yılı sonunda 5.6 katrilyona çıkan borç, 2001 yılında 11.4 katrilyona yükselodi. 
   Gerçekte toplam 315 milyon dolar harcanan prim ödemelerine Bakanlar Kurulu kararlarıyla yürütülen yüksek faiz nedeniyle borç miktarı 18 milyar dolara kadar tırmandı. 
   2001 yılında Kemal Derviş'in bakanlığı döneminde Ziraat Bankası ile Hazine kütlü pamuk destekleme prim ödemeleri gerekçesiyle doğan zarar, Hazine tarafından bankaya 11.4 katrilyon liralık tahvil verilerek ödendi. Raporda Çiller hükümetinin yaptığı bu uygulamanın 2003 yılı sonu itibariyle Hazine'ye maliyetinin 20 milyar doları bulduğu belirtildi. 
   
   Hazine'nin görev zararı borç bakiyesi 1993 4.7 trilyon TL 1994 20.5 trilyon TL 1995 77.7 trilyon TL 1996 393.8 trilyon TL 1997 901.2 trilyon TL 1998 2.3 katrilyon TL 1999 5.6 katrilyon TL 2000 8.0 katrilyon TL 2001 11.4 katrilyon TL 
   
   Keçeciler Aynı uygulama sürüyor    Yolsuzlukları Araştırma Komisyonu raporunda adı, gümrüksüz akaryakıt satışında devleti 257 trilyon lira zarara uğratmakla suçlananlar arasında geçen eski Devlet Bakanı Mehmet Keçeciler, iddialarla ilgili olarak, "Eğer uygulama yolsuzluksa, bu uygulama bugünkü hükümet döneminde de sürüyor" dedi. Keçeciler, kara taşıtlarına akaryakıt satışıyla ilgili uygulamanın 1976'ya dayandığını, kendi-lerinin var olan uygulamayı sürdürmek için değişen kanuna göre çıkarılan yönet-melik değişikliğini yaptığını belirtti. 
   
   BTK Özkan'dan baskı gelmedi    Başbakanlık Teftiş Kurulu BTK yetkilileri, Yolsuzluk Komisyonu'na verdiği ifadede hazırladığı raporların BTK'ca işleme konulma-dığını ve bunda dönemin Başbakan Yardımcısı Hüsamettin Özkan'ın rolü olduğu yolundaki iddiaları yalanladı. Kurul yetkilileri, iddialarla ilgili şunları söyledi "Eski Vakıfbank Genel Müdürü Hasan Kılavuz'un BTK'ya verildiği iddia edilen bin sayfalık rapor, incelendikten sonra 7.6.2000' de İçişleri, Rekabet Kurumu ile Vakıfbank'a intikal ettirilmiştir. Ortada incelenmemiş bir rapor olmadığı gibi, Özkan'ın krediler konusundaki raporların sumen altı edilmesinde bir baskısı olduğu iddiaları gerçekdışıdır." 
   
   
   
   
</TEXT>
</DOC>
