<DOC>
<DOCNO> 170943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/soneko28.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fındıkta taban fiyat ne olacak İşte tartışmalar... 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, fındık taban fiyatını yüksek açıklamak ve arz fazlasını devletin satın almasını talep etmenin, başı ağrıyan hastaya sürekli ağrı kesici vererek hastalığın kaynağını araştırmaktan vazgeçmeye benzediğini belirtti. 
     Satıcı, fındık taban fiyatı konusunda yaşanan tartışmaların ihracatçı ile üreticiyi karşı kamplarda gösteren, üreticinin ihracatçı tarafından suistimal edildiğini ve sömürüldüğünü iddia eden bir istikamete doğru gittiğini söyledi. 
     Fındıkta serbest pazar ekonomisinin gerektirdiği stratejik politikalar geliştirilemediğini belirten Satıcı, Türkiye'nin dünya fındık üretiminin yüzde 70'ine yakınını gerçekleştirdiğine ve dünyada 100-150 bin ton arz fazlası bulunduğuna dikkati çekti. 
     Monopollere karşı fiyat stratejileri belirlemenin, fındık fiyatını tek taraflı artırmanın oldukça zor olduğunu vurgulayan Satıcı, ''Fındık taban fiyatını yüksek açıklamak ve arz fazlasını devletin satın almasını talep etmek, başı ağrıyan hastaya sürekli ağrı kesici vererek hastalığın kaynağını araştırmaktan vazgeçmeye benziyor'' diye konuştu. 
     
     ''PAZAR BÜYÜTÜLMELİ'' 
     Oğuz Satıcı, öncelikle uzun vadeli bir üretim ve pazarlama stratejisine ihtiyaç bulunduğunu, fındık üreticisinin de teşvik edilmesi gerektiğini ifade ederek, şunları kaydetti 
     ''Türk ihracatçısının fındık üreticisi ve hükümetle işbirliği yaparak gerçekleştirmesi gereken, pazarı büyütmektir. Pazar doğru büyüklüğe ulaştığında, talep yeterli olduğunda arz doğru fiyatı yakalayabilir. 
     Çözüm devlette veya iç pazarda değil, dünyada saklıdır. Sürdürülebilir çözüm, ihracatta ve ihracatçımızda saklıdır. Üreticimizin en temel ihtiyacı devletin kısıtlı kaynaklarından dağıtacağı ulufe değil, ihracatçının uluslararası pazarda elde edeceği yüksek performans ve iyi fiyattır. Bunun yolu da uzun vadede pazarı büyütmek için daha etkin tanıtım, daha etkin pazarlamadır. Uluslararası düzeyde fındık tüketiminin artırılması ve Türk fındığının tanıtılması için tüm kaynaklar seferber edilmelidir.'' 
     
</TEXT>
</DOC>
