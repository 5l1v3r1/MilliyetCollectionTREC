<DOC>
<DOCNO> 158997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sondun22.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatasız film olmaz İşte Matrix Reloaded'ın çekim hataları... 
</HEADLINE>
<TEXT>

     Gişe rekortmeni ''Matrix Reloaded'', sinema tarihine hatalarıyla da geçmeye hazırlanıyor. Filmde 42 çekim hatası bulundu. 
     Internette film hatalarını derleyen ''moviemistake'' sitesi, ''Matrix''in hatalarına yer verdi. Uzmanlarının yanı sıra sinemaseverlerin görüşlerini de yayınlayan siteye her gün yüzlerce e-mail yağıyor. 
     Sitenin sahibi Jon Sandys, popüler filmlerin yüzbinlerce kişi tarafından göz hapsine alındığını ifade ederek, ''Her gün yüzlerce e-mail geliyor. Bunları tarıyor ve sonuca ulaşıyoruz'' dedi. İşte sitede yer alan şaşırtıcı hatalar 
     Otoyol sahnesinde Trinity'nin kullandığı otomobilin plakası ''DA 2003'' iken bir anda ''DA 203'' oluyor. 
     Otoyoldaki kovalamaca sahnesinde polis arabalarının markası Chevrolet Caprices iken bir anda Chevrolet Impalas oluyor, sonraki sahnede yine Chevrolet Caprices'a dönüşüyor. 
     Neo ile Ajan Smith'in parkta konuştuğu sahnede Smith'in güneş gözlüğünde ilginç bir görüntü göze çarpıyor. İnanılması zor olsa da bir kameraman ve tripot üzerindeki kamerası... 
     Şehir elektriğinin kesildiği sahnede arabaların tepe lambaları da sönüyor. Elektrik kesintisi nedense bu arabaları da etkiliyor. 
     Otoyoldaki kovalamaca sahnesinde Ajan, Trinity'nin kullandığı arabaya çarpıyor ve sol dikiz aynası parçalanıyor. Ancak, sonraki sahnede Trinity son rampayı çıkarken görüyorsunuz ki ayna sapasağlam... 
     Morpheus'un filmin sonunda kader üzerine yaptığı konuşma sırasında güneş gözlüklerine bakanlar, bu etkileyici sahneden tat alamıyor. Çünkü, bilge Morpheus'un güneş gözlüklerinde mikrofon ve kamera görülüyor. Bu, sahne boyunca da sürüyor, yani kaçırmak çok zor... 
     Neo'nun dövüş sahnesinde bir kılıçla yaraladığı adama dikkatle baktığınızda kılıç adamın koltuk altına yavaşça girip çıkıyor. 
     Yine, otoyoldaki kovalamaca sahnesi... Arabalar birbirine çarpıyor, birbirinin üzerine düşüyor, yan dönüyor. Bir de bakıyorsunuz ki bu çarpmayı sağlayan bir kabin ve onu kullanan teknisyen... 
     Ajan Smith'lerin 100 tane olduğu sahnede kimileri Smith'e hiç benzemezken, bir kısmının saç modeli, bir kısmının kafalarının şekli farklı... 
     Morpheus'un İkizler'in önünü kestiği ve onların aracını devirdiği sahnede köprünün korkulukları havaya uçuyor. Sonraki sahnede ise korkuluklar sapasağlam görülüyor. 
     Hayatla ölüm arasında gidip geldiği sahnede bilincini kaybeden Trinity, gözlerini kapar. Ancak kamera Neo'ya döndüğünde güzel kahramanımızın gözlerini kırpıştırdığı görülür. 
     ''Keymaker'' ile Trinty'nin kamyondan atladığı sahnede bir bakıyorsunuz ki ''Keymaker'' uzamış ve şişmanlamış 
     Otoyol sahnesinde Trinity, ''Keymaker'' ile birlikte bir motosiklette giderken birkaç araba arkasında bir Volvo otomobil görülüyor. Ama, bir süre sonra bakılıyor ki o yoğun trafikte giden Volvo kaybolmuş. 
     Otoyoldaki kovalamaca sahnesinde Trinity ve Morpheus otomobilde giderlerken arabalarına defalarca kurşun isabet etmesine rağmen bir sonraki sahnede camlar sapasağlam görülüyor. 
     Ajan Smith, film boyunca güneş gözlüğünden çektiğini Neo ve Morpheus'tan çekmiyor. Neo, Morpheus, ''Keymaker'' ve Ajan Smith'in birarada göründüğü sahnede Smith'in gözlüklerinde boş bir koridor ve üç kişi görünüyor. 

     
</TEXT>
</DOC>
