<DOC>
<DOCNO> 183662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/guncel/gun02.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezada değiller, bu normal bir eğitim 
</HEADLINE>
<TEXT>

   Samsun'da, öğrenimlerine ek binada devam eden öğrenciler, sıraların oturma kısmı olmadığı için bir haftadır derslerini ayakta takip ediyor 
      İSMAİL AKDUMAN Samsun DHA 

   
   Okulların açılmasıyla birlikte yaşanan eğitim skandallarına Samsun'da bir yenisi daha eklendi. Namık Kemal Lisesi'nin bu yıl kiralanan ek binasındaki üç sınıfta öğrenim gören öğrencilerin sıraların oturma bölümleri olmadığı için bir haftadır ayakta ders gördükleri ortaya çıktı. 
   Milli Eğitim İl Müdürlüğü'nün bu yıl bir vakıftan beş yıllığına kiraladığı bina, Namık Kemal Lisesi'ne devredildi. Ek binaya 1500 öğrenci kaydırılırken, sınıflardan üçüne oturma sırası konulamadı. 
   
   AKSAMA OLMASIN DİYE... 
   Okul yetkilileri, bakanlıktan yeni eğitim yılı başında ek bina için malzeme gönderildiğini, ancak içinde öğrencilerin oturmaları için sıralar, öğretmen kürsüsü ve masası çıkmadığını belirtirken, "Öğrenimde aksama olmaması için sınıflarda öğrenciler ayakta ders yapıyor" dedi. 
   İl Milli Eğitim Müdürü Aydın ise bakanlıkla yapılan görüşmeler sonrasında dört kamyon sıra gönderildiğini belirterek, "Bana ayakta ders yapıldığı yolunda bir şey intikal etmedi. Oturma yerleri olmayan öğrencileri diğer sınıflara aktardıklarını biliyordum. Gerekli incelemeyi yapacağım" diye konuştu. 
   Olaya bir an önce çözüm getirilmesini isteyen veliler de, duygularını "Bu nasıl bakanlık Okullar açılalı bir hafta oldu, h l çocukların oturacak sıraları yok. Yazık değil mi bu çocuklara" diye dile getirdi. 
   
   
</TEXT>
</DOC>
