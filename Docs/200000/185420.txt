<DOC>
<DOCNO> 185420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/guncel/gun01.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Okulda tuvalet gölgesi 
</HEADLINE>
<TEXT>

   1. ve 8. sınıf öğrencilerinin aynı tuvaleti kullanmalarını "sakıncalı" bulan Milli Eğitim, ilk dört sınıfı öğlenci, sonraki dört sınıfı sabahçı yaptı... 
      
   Hatay İl Milli Eğitim Müdürlüğü, ilköğretim okullarının sabahçı - öğlenci düzenini 1. sınıf öğrencisiyle 8. sınıf öğrencisinin aynı tuvaletleri kullanmasında sorunlar çıktığı iddiasıyla yeniden düzenledi. Yeni düzenlemeyle ilk dört sınıfa devam edenler öğlenci, sonraki dört sınıfa devam edenlerse sabahçı olacak. 
   Hatay İl Milli Eğitim Müdürü Şinasi Soyer imzasıyla ilçe milli eğitim müdürlüklerine 11 Eylül'de gönderilen yazıda, uygulamaların yeni ilköğretim kurumları yönetmeliğine paralel olması istendi ve ilk dört sınıfın öğlenci, sonraki dört sınıfın da sabahçı olması talimatı verildi. İkili öğretim yapan okullarda velilerin genelinin çocuklarının öğlenci olmalarını istediğine dikkat çekilen yazıda yeni düzenin gerekçeleri ise şöyle sıralandı 
   "Küçük çocukların sabah erken kalkmalarında problem olmakta, ilk dersler boşa gitmekte, ayrıca okul bahçesinin teneffüslerde kullanımı sırasında koşma esnasında öğrenciler arasında çarpmalarda küçük çocuklar zararlı çıkmaktadır. Aynı zamanda 1. sınıf öğrenciyle 8. sınıf öğrencilerinin aynı tuvaletleri kullanmalarında birtakım problemler olmaktadır." 
   Eğitimciler, Hatay'daki yeni düzenle 8 yıllık zorunlu eğitimin zarar göreceğine dikkat çekerek, "Yaşamda büyüğüyle küçüğüyle bütün yaş grupları bir arada birbirini örnek alarak gelişir" dedi. 
   
</TEXT>
</DOC>
