<DOC>
<DOCNO> 164591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/soneko04.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bundan sonraki krizlerin etkisi daha büyük olacaktır.. 
</HEADLINE>
<TEXT>

     Türkiye İhracatçılar Meclisi TİM Yönetim Kurulu Başkanı Oğuz Satıcı, ''Bundan sonra yaşanacak her krizin etkisi, bir öncekinden çok daha büyük olacaktır'' dedi. 
     Turizm, Ekonomi, Bilimsel Araştırma, Tanıtma Merkezi TEBİAT tarafından düzenlenen ''Ekonomide Çıkış Arayışları ve Tek Parti İktidarı'' konulu 5. Ekonomi Zirvesi'nde konuşan TİM Başkanı Satıcı, tek parti iktidarlarının fırsatlar ve tehditler içerdiğini söyledi. Bunların mevcut konjonktür içinde aldığı yeni şekiller doğrultusunda, analiz edilerek tespit edilmesi gerektiğini vurgulayan Satıcı, Türkiye'nin bu tespitleri yapabilmek için tek parti iktidarını yaşamak durumunda olduğunu kaydetti. 
     TİM Başkanı Oğuz Satıcı, şöyle konuştu 
     ''Muhtemel tehditler açıktır. Tek parti iktidarı demokratik teamülleri zaafa uğratabilecek özellikler ve titreşimler taşır. Bu nedenle tek parti iktidarlarında demokratik reflekslerin öne çıkması, medyanın, muhalefetin ve diğer sivil toplum örgütlerinin demokrasi merkezli bir sigorta gibi çalışmaları şarttır. 
     Bu aşamaya gelebilmek için de epey yol katetmemiz gerekiyor. Türkiye'de rejim sorunu, Türkiye'nin siyasi atmosferini tayin eden kavram olduğu sürece, daha doğru bir deyimle rejimin temel standartları ile problemleri olduğu varsayılan siyasi organizasyonlara karşı, koruma ve kollama görevini yerine getiren güçler olduğu sürece, Türkiye'de sağlıklı bir demokratik hükümetin, iktidar olması zor gözükmektedir.'' İktidarın, elinde bulunduran için birçok olumlu işi yapmaya fırsat verirken, diğer yandan da telafisi çok zor olacak hataları da peşi sıra getirebileceğini ifade eden Satıcı, bu nedenle kaliteli bir iktidarın da ön koşulunun kaliteli bir muhalefet olduğunu söyledi. Satıcı, ortaya çıkacak her türlü gelişmeden, iyisiyle kötüsüyle muhalefetin, hatta tüm siyasi parti, sivil toplum kuruluşları, medya ve mesleki kuruluşların da sorumlu olacağını kaydetti. 
     
     BÜROKRASİDE KADROLAŞMA 
     Bürokrasinin, bilindik kalıplaşmış davranışları her zaman iktidarların önüne engel çıkardığını ileri süren Satıcı, bürokraside yapılan değişikliklerin hemen ''kadrolaşma'' olarak adlandırıldığını, bu nedenle kendi kadrosuyla çalışmak isteyen her iktidarın, bu işi çok büyük zorluklarla başarabildiklerini söyledi. Satıcı, bugün de aynı durumun yaşandığını vurgulayarak, ekonomide çözüm ararken, karar destek süreçlerinde yer alan bürokrasinin de değişime ayak uyduracak esnekliğe kavuşmasının gerekli olduğunu bildirdi. 
     Satıcı, Türkiye'nin tercihini ve önceliklerini doğru saptayamamanın cezasını ağır krizlerle ödemiş olmasına rağmen bundan yeterince ders çıkaramadığını da vurguladı. 
     ''Bundan sonra yaşanacak her krizin etkisi bir öncekinden çok daha büyük olacaktır'' diyen Satıcı, ''Krizlerin ağır bedelini ödemekten güçsüz düşmüş halkın parti sadakatine bakamayacak kadar soluğu kesilmiştir. Bu aşamada her ne yapılacaksa geniş bir toplumsal mutabakat çerçevesinde yapılmalıdır ve kendini bu ülkenin vatandaşı hisseden herkesin çözüme katkısı sağlanmalıdır'' diye konuştu. 
     
</TEXT>
</DOC>
