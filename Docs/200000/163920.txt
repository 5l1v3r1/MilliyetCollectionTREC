<DOC>
<DOCNO> 163920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/soneko18.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş IMF Programı antibiyotik gibi 
</HEADLINE>
<TEXT>

     CHP İstanbul Milletvekili Kemal Derviş, Türkiye'nin artık küresel ekonomi içinde kendi başına, ancak IMF programına sürekli ihtiyaç duymadan yoluna devam etmesi gerektiğini söyledi. 
     Derviş, Arı Grubu'nun kurduğu Toplumsal Katılım ve Gelişim Vakfı'nın girişimleriyle çeşitli kesimlerden uzmanların biraraya gelerek oluşturduğu Ekonomi ve Dış Politika Forumu'nun tanıtım toplantısınki konuşmasına katıldı. 
     Forum'un Koordinasyon Kurulu'nda yer alan Kemal Derviş, toplantıda yaptığı konuşmada, AB'ye üyelik yolunda çalışmalar yapacak Forum'un, siyasi bir kimliği bulunmadığını ifade etti. 
     AB'ye üyelikte Türkiye'nin çok önemli bir aşamada olduğunu vurgulayan Derviş, müzakerelerin başlaması için Kopenhag kriterleri ve ekonomik iyileşmenin gerçekleştirilmesi gerektiğini kaydetti. 
     Kopenhag kriterlerinin genel ilkeler olduğunu, ayrıntılar içermediğini anlatan Derviş, şöyle dedi 
     ''Bu kriterler içinde ana dilde yayın var, ama nasıl olacağı konusu yok. Bu ayrıntıyı Türkiye'nin kendi koşullarına göre ele alması gerekir. Burada şuna çok dikkat etmek gerekir çeşitli gruplar veya partiler konuyu kendi doğrultularına çekebilirler. Kopenhag kriterleri diye aslında Kopenhag kriterleri olmayan birşeyi Türkiye'ye sunmamak lazım.'' Derviş, herhangi bir AB üyesinin Türkiye'nin müzakerelere başlamasını veto edebileceğine dikkat çekerek, ''2004'de 10 yeni ülke, Kıbrıs da üye olacak. Böyle bir sorunla karşı karşıya kalabiliriz. Eğer vetoya karşı mücadele edeceksek Avrupa ve dünya kamuoyunun, Türkiye'nin haklılığına inanmasını sağlamalıyız'' diye konuştu. 
     AB'ye üyelikte ekonomik iyileşmenin de göz önünde bulundurulacağına değinen Derviş, Türkiye'de özellikle 2002 ilkbaharından itibaren ciddi düzelmeler görüldüğünü, faiz, enflasyon ve büyümede iyi bir süreç içerisine girildiğini söyledi. 
     
     ''TÜRKİYE, IMF'YE SÜREKLİ İHTİYAÇ DUYAMAMALI" 
     Kemal Derviş, buna karşın Türkiye'nin borç yükünün hala ağır olduğunu, sadece IMF'e 24 milyar dolarlık bir geri ödemenin bulunduğunu kaydederek, şöyle konuştu 
     ''Dolayısıyla bu düzelmenin devamı için dikkatli olmaya özen göstermek, ekonomik politikalardan sapmamak gerekir. Türkiye'nin çok ciddi dış kaynak ihtiyacı devam edecek. IMF zaten büyük ölçüde Türkiye'ye kaynak ayırdı. Normal olarak biz bu kaynakları IMF'ye geri ödeyip yeni kaynak almamız gerekir. Ben de şu görüşe katılıyorum Türkiye artık kendi başına küresel ekonomi içinde, ama IMF programına sürekli ihtiyaç duymadan yoluna devam etmelidir. En azından 2004 yılından sonra 2005, 2006 yıllarında...'' Derviş, IMF programına ihtiyaç duyulmamasının temel koşulunun, dış yatırım ve yabancı sermaye olduğunu ifade ederek, ''IMF programının normalde bir ülkede 2-3 yıl devam etmesi lazım. Yıllarca IMF programıyla yaşayan bir ülke sürekli antibiyotik alan bir insan gibi... İnsan bir antibiyotiği 5-10 gün alır, ondan sonra bitirir'' diye konuştu. 
     Kemal Derviş, kürtçe yayına ilişkin bir soru üzerine, bunun AB açısından önemli bir konu olduğunu belirterek, ''Bunu kesinlikle çözmemiz lazım. Bunu çözmeden başarıya ulaşamayız'' dedi. 
     Derviş, başka bir soru üzerine de Türkiye'nin üyeliğinin veto edilmesi halinde, yasalara göre bir sonraki göreşmede bu vetonun geri alınabileceğini belirtti. 
     
     EKONOMİ VE DIŞ POLİTİKA FORUMU 
     Toplantıda konuşan Toplumsal Katılım ve Gelişim Vakfı Yönetim Kurulu Üyesi Sinan Ülgen de Ekonomi ve Dış Politika Forumu'nun, Türkiye'nin yürüttüğü dış politikada eksik olan ekonomik boyuta biraz daha vurgu yapacağını ve ekonomiyle dış politika arasında bir sinerji yaratacağını ifade etti. 
     Forum'un, özellikle önümüzdeki 18 aylık dönemde Türkiye-AB ilişkilerinin sağlıklı bir temelde gelişmesine hizmet etmeyi amaçladığını belirten Ülgen, sorunların çözümünde politika oluşturacaklarını, yapılan çalışmaların kağıt üzerinde kalmamasını sağlayacaklarını ifade etti. 
     Forum'un, Türkiye'deki diğer sivil toplum kuruluşlarıyla birlikte ortak çalışmalara imza atacağını anlatan Ülgen, Forum'un araştırma alanlarının ''Türkiye'nin kur politikası ne olmalı Türkiye Euro'ya ne zaman geçmeli Avrupa güvenlik ve savunma politikasının Irak sonrası gelişimi ve Türkiye'nin olası katkıları, Avrupa'daki Türklerin yaşadıkları ülkelere entegrasyon süreci ve Türkiye'nin tarım politikalarının AB ile uyumlaştırılması'' olduğunu bildirdi. 
     Ülgen, Forum'un, hem yurtiçinde hem de Avrupa'nın önemli şehirlerinde kamuoyu oluşturmak için toplantılar gerçekleştireceğini ifade ederek, ''Ekonomi ve Dış Politika Forumu, AB ile ilişkiler konusunda çalışan diğer kurum ve kuruluşlara bir alternatif değil, tam tersine çabaları yoğunlaştırıcı ilave bir kanal teşkil edecektir'' dedi. 
     Koordinasyon Kurulu'nda Kemal Derviş'in yanı sıra Ersin Arıoğlu, Mehmet Ali Babaoğlu, Ayşe Bener, Ali Boratav, Can Buharalı, Kemal Kirişci ve Şule Kut'un bulunduğu Ekonomi ve Dış Politika Forumu'nun Danışma Kurulu'nda ise Adnan Polat, Ali Koç, Bülent Eczacıbaşı, Cem Duna, Hüsamettin Kavi, İshak Alaton ve Vural Öger gibi isimler yer alıyor. 
     
</TEXT>
</DOC>
