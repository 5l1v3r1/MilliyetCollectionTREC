<DOC>
<DOCNO> 187792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/soneko41.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv sektörü rekora koşuyor... 
</HEADLINE>
<TEXT>

     İhracat patlaması yaşayan Türk otomotiv sektörü, üretimde tarihi rekoru kırmaya hazırlanıyor. 
     Motorlu taşıt üretimi, yılın 9 ayında yüzde 55 artışla 376 bin 227 adede ulaştı. Toplam ihracat yüzde 46 artışla 255 bin 152'ye çıkarken, 9 aylık otomobil satışları yüzde 119 artışla 119 bin 183 adet olarak gerçekleşti. 
     Sektörün tarihi rekorlara imza attığı 2000 yılında toplam 468 bin 381 adet, ikinci en iyi yıl olan 1993 yılında ise 4 bin 465 adet üretim gerçekleşmişti. 
     Kalan 3 ayda üretim miktarındaki trendin devamı halinde, tarihi rekorun kırılması bekleniyor. 
     Otomotiv Sanayii Derneği OSD verilerine göre, bu yılki üretim artışı iç pazarda talebin kısmen canlanmasının yanında ihracatın da artarak devam etmesinden kaynaklandı. 
     9 aylık otomobil üretimi, geçen yılın aynı dönemine oranla yüzde 35 oranında artarak 194 bin 337 adet oldu. Bu dönemde üretim, minibüste yüzde 99, kamyonette yüzde 83, büyük kamyonda yüzde 72, otobüste yüzde 69, midibüste yüzde 37 artarken, küçük kamyonda yüzde 9 oranında azaldı. 
     Traktör üretimi de yüzde 167 artışla 21 bin 254 adet olarak gerçekleşti. 
     
     SATIŞLARDA CANLANMA 
     Eylül ayında toplam 23 bin 772 adet otomobil satıldı. Bu rakam, aylık bazda 2000 yılı sonundan bu yana ulaşılan en yüksek seviyeyi oluşturdu. 
     Bu yılın 9 aylık bölümünde toplam satışlar 220 bin 388 adet olurken, otomobil satışları yüzde 119 artışla, 119 bin 183 adet olarak gerçekleşti. 
     Pazardaki canlanmaya rağmen toplam satışlar, son 10 yıllık pazar ortalamasının yüzde 82.4'ünü yakalayabildi. Otomobil satışları da 10 yıllık ortalamanın yüzde 63.1'i düzeyinde kaldı. 
     9 ayda 40 bin 197 adet yerli, 78 bin 986 adet ithal otomobil satılırken, ithal otomobillerin toplam satışlara oranı yüzde 66 oldu. 
     
     İHRACAT ARTIŞI SÜRÜYOR 
     Ocak-Eylül döneminde, traktör dahil toplam motorlu araç ihracatı yüzde 46 artışla 255 bin 152 adet oldu. 
     Bu dönemde, otomobil ihracatı yüzde 28 artışla 149 bin 512, ticari araç ihracatı yüzde 77 artışla 96 bin 833 adet, traktör ihracatı yüzde 171 artışla 8 bin 757 adet olarak gerçekleşti. 
     9 aylık dönemde Oyak Renault 64 bin 230 adet otomobil, Tofaş 30 bin 668 adet otomobil ve 30 bin 362 adet hafif ticari araç olmak üzere toplam 61 bin 30 adet hafif araç, Ford Otosan bin 503 adet hafif ticari araç, Toyota 45 bin 372 adet otomobil ihraç etti. 
     
</TEXT>
</DOC>
