<DOC>
<DOCNO> 150986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/sondun36.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da Agaceri cezaevine döndü... 
</HEADLINE>
<TEXT>

     İran'da ''Peygambere hakaret etmek'' suçundan idam cezasına çarptırılan reformcu Haşim Agaceri, ev iznini tamamlayarak cezaevine döndü. 
     İRNA'nın haberine göre, batıdaki Hamedan kenti Adliyesi yetkilileri, 1 milyar 300 milyon riyal 162 bin 500 ABD doları kefaletle 6 Nisan'dan itibaren iki hafta ev iznine çıkan Agaceri'nin, bugün Hamedan cezaevine döndüğünü söyledi. 
     İran basını, Agaceri'nin iznini kullandığı sırada Meclis Başkanı Mehdi Kerrubi'nin yanı sıra Kum kentindeki önemli din adamları Ayetullah Hüseyin Ali Montezari, Ayetullah Abdülkerim Musevi Erdebili, Ayetullah Yusuf Sanei ve Ayetullah Muhammed Ali Gerami ile görüştüğünü yazdı. 
     Agaceri ile birlikte Kum kentine giden muhalif İmadeddin Baki, Kum kenti ziyaretinin amacının Agaceri'nin açıklamaları ve makalelerinin herhangi bir hakaret içermediğini düşünen bu din adamlarına teşekkür olduğunu söyledi. Baki, üç yıl hapis yattıktan sonra Şubat ayında serbest kalmıştı. 
     Şubat ayında Yüksek Mahkeme Agaceri'nin idam cezasını bozmasına rağmen, Agaceri, daha önce kendini idama mahkum eden Hamedan mahkemesi tarafından yeniden yargılanabilir. 
     Hamedan kentinde görülen davada Terbiyeti Müderris Üniversitesi'nde tarih dersi veren İran-Irak savaşı gazisi 45 yaşındaki Agaceri'ye 6 Kasım 2002 tarihinde, ''Peygambere hakaret''ten idam cezası verilmiş, ayrıca 8 yıl Zebul, Tebad ve Gonabad kentlerinde sürgün cezasıyla 74 kırbaç cezasının yanı sıra 10 yıl ders verme yasağı getirilmişti. 
     Siyasi düşünceleri bakımından Cumhurbaşkanı Muhammed Hatemi'ye yakınlığıyla bilinen reformcu İslam Devrimi'nin Mücahitleri Örgütü İDMÖ üyesi Agaceri, geçen yıl Haziran ayında Hamedan'da yaptığı konuşmada, Şii İslam'da ''reform'' istemiş ve ''Müslümanların din adamlarının öğretilerini körü körüne izleyecek maymunlar olmadığını'' söylemesi üzerine tutuklanmıştı. 
     





</TEXT>
</DOC>
