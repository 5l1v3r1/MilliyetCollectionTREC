<DOC>
<DOCNO> 167945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/spor/spo04.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TRABZON BOMBA’SI 
</HEADLINE>
<TEXT>

Bordo - Mavililer’i kampa götüren "Göksu" uçağına yapılan bomba ihbarı asılsız çıktı. Bundan korkan kaleci Petkovic takımdan ayrıldı. Avustralyalı kaleciye ceza verilecek 
     Kafile indirildi 
     TRABZONSPOR’UN Avusturya kampı olaylı başladı. Takımı taşıyan ve 09.40’da hareket etmesi gereken THY’ye ait TK 547 sefer sayılı "Göksu" uçağına bomba ihbarı yapıldı. Bu nedenle kafile ve diğer yolcular uçaktan indirildi. Yapılan aramaların ardından ihbarın asılsız olduğu ortaya çıktı. Bu yüzden uçak, ancak 11.55’de havalanabildi. Ancak, bu olaydan korkan Petkovic, tüm ısrarlara rağmen uçağa binmedi. 
     
     Ceza vereceğiz’ 
     GEREDE kampının ardından üç gün izin yapan Bordo-Mavililer’de Samet Aybaba ile bazı futbolcular 18 kişilik kafileye İstanbul’dan katıldı. Bugün geleceğini açıklayan Petkovic’in takımdan ayrılmaması gerektiğini belirten Aybaba, "Panik olabilir. Ancak arkadaşları neredeyse o da birlikte olması gerekirdi. Gereken cezayı vereceğiz" dedi. Viyana’ya gelişinde kalabalık bir taraftar topluluğu tarafından karşılanan Trabzonspor ardından hafif bir idman yaptı. Bordo-Mavililer bugün TSİ 19.00’da amatör Kapfenberg ile oynayacak. 
     
     Lee beklentisi 
     TRABZONSPOR, Güney Koreli Lee Yong’dan ümidini kaybetmedi. Bordo - Mavili ekibin Avusturya kampında kafile başkanlığını yapan Kenan Sönmez, geleceğe inanan bir takım ortaya çıktığını söyledi. Sönmez, "Hazırlık dönemini en iyi değerlendiren takımız. Rakiplerimizden çok daha fazla yol aldık. Yeni transferler bize güç katarak rekabeti artırdı. Avusturya kampında eski futbolcumuz Lee’nin aramıza katılmasını bekliyoruz" dedi. 
     
     FIFA’dan şikayet 
     VUGRİNEC olayı nedeniyle mağdur olduklarını söyleyen Trabzonspor, hem Lecce’yi hem de FIFA’yı dava ediyor. Zürih’te mahkemeye çıkacaklarını söyleyen Genel Sekreter Yusuf Ziya Yılmaz, "Lecce bize sadece 180 bin dolar ödedi. Ancak Hırvat futbolcu bu kulübe 450 bin dolarlık bonservis bedelini kabul ettirmişti. 11 Temmuz’da Zürih’te sadece Lecce’den değil, FIFA’dan da davacı olacağız" ifadesini kullandı. 
     

</TEXT>
</DOC>
