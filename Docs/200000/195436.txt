<DOC>
<DOCNO> 195436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/spor/spo02.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaman sesleri 
</HEADLINE>
<TEXT>

   Fenerbahçe yönetiminin, İstanbulspor Teknik Direktörü'nü menajerliğe getirmek istediği öğrenildi. Aykut Kocaman'ın da bu projeye sıcak baktığı iddia edildi 
      YUSUF KOBAL 

   
   Yine gündemde 
   FENERBAHÇE, eski futbolcusu Aykut Kocaman'ı camiaya tekrar geri döndürmek için kolları sıvadı. Geçtiğimiz sezon önce Ümit Takım antrenörlüğü, ardından Oğuz Çetin'in yardımcılığını geri çeviren Kocaman'a bu kez menajerlik görevinin teklif edileceği öğrenildi. Kulaktan kulağa yayılan bu projeye, Sarı - Lacivertli taraftarların da olumlu baktığı ifade edildi. 
   
   Teklif yolda 
   İSTANBULSPOR Kulübü'nün yaşadığı sorunlar nedeniyle mutsuz bir dönem geçiren Aykut Kocaman'ın, menajerliğe sıcak baktığı bildirildi. Önümüzdeki günlerde Fenerbahçe yönetiminin, başarılı teknik adam ile temasa geçeceği ve ilk resmi teklifini yapacağı açıklandı. Son dakikada pürüz çıkması durumunda ise konunun sezon başında tekrar gündeme geleceği bildirildi. 
   
   Daum bekleniyor    SARI-Lacivertli yönetim, kadroyu güçlendirmeyi planlayan Teknik Direktör Daum'dan rapor istedi. Almanya'ya giden Daum'un, dönüşte yönetimle masaya oturup, transfer için yeni bir politika belirleyeceği bildirildi. Orta sahada yetenekli bir lidere ihtiyaç duyduğunu söyleyen Alman hocanın, yerli ve yabancı alternatifleri araştırdığı öğrenildi. 
   DAUM'UN takviye yapılmasını istediği bölgelerin kale, forvet ve sol kanat olduğu iddia edildi. Alman teknik adamın, transfer edilebilecek futbolcuların isimleri yönetime vereceği ve ocaktaki transfer dönemi için çalışmaların hemen başlayacağı açıklandı. Bu arada Fenerbahçe'nin devre arası kampını İspanya'nın Marbella kentinde yapacağı belirtildi. 
   
   Petkov döndü    BULGARİSTAN Milli Takım kampına giden Petkov, sakatlığı nedeniyle İstanbul'a geri döndü. Sabah çalışmasına katılmayan Bulgar futbolcu, sağ ayak bileğinden sakatlanan Serhat ve kasığında sorun olan Yusuf ile birlikte tesislerde tedavi oldu. Kulüp doktorları Serhat'ın durumunun iyi olduğunu açıkladı. 
   
   Şansım yok ki    FENERBAHÇE'NİN genç golcüsü Semih, Çaykur Rizespor maçını asla unutamayacağını söyledi. Semih, "En son 7 ay önce Gençlerbirliği'ne bir gol atmıştım. O günden sonra Rize maçında gol attım, o da sayılmadı. Şansım yok ki" dedi. Samsunspor ve Beşiktaş maçlarının kendileri için kader niteliği taşıdığını dile getiren genç yıldız, "İki sınavı da başarıyla atlatacağız. Bu sefer Beşiktaş'a teslim olmayacağız" dedi. 
   
   
</TEXT>
</DOC>
