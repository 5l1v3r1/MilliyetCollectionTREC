<DOC>
<DOCNO> 198780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/yasam/yas05.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk otobüsü Nil'e uçtu 
</HEADLINE>
<TEXT>

   Mısır'da Türk turistleri taşıyan otobüs, lastiği patlayınca Nil Nehri'ne akan su kanalına uçtu. 3 Türk öldü, 16'sı yaralandı 
      
   Bayram tatili için Mısır'a giden Türk turistleri taşıyan otobüsün lastiği patladı. Nil'e akan su kanalına düşen otobüste biri karı - koca üç kişi öldü 16 kişi yaralandı. 
   Kahire - Hurghada - Nil turuna katılan 44 Türk, dün saat 10.00'da Luksor'da tur gemisinden otele transferleri için 'Travel Line' şirketine ait otobüse bindi. Yolda sağ ön lastiği patlayan otobüsün Mısırlı şoförü, direksiyon h kimiyetini kaybetti. Kontrolden çıkan araç, Nil'e akan bir su kanalına düştü. Kaza sırasında, camdan fırlayan maden mühendisi Kasım Vurgun ve eşi Ayşe Vurgun ile avukat Bülent Baran 48 öldü. Yaşları 45 ile 48 arasında değişen 16 kişi de yaralandı. Luksor International Hospital'da, tedavileri yapılan yaralıların sağlık durumlarının iyi olduğu açıklandı. 
   Luksor'a sabah saatlerinde ulaşan ve otele gitmeden tekne gezisi yapan grup, bir gece kaldıktan sonra Türkiye'ye dönecekti. Bugün havalimanına transfer olmayı planlayan grubun tüm eşyaları ve valizleri de nehre uçtu. Tur rehberi Ediz Dülger'in de kazada yaralandığı, durumunun iyi olduğu belirtildi. 
   
   Romantik gezi... 
   ETS Turizm aracılığıyla organize edilen, 21 - 30 Kasım tarihlerini kapsayan Mısır turuna katılan grup, Hurghada'yı, Kızıldeniz'deki Giftun adasını gezip Çöl'de safariye çıkmış, tatilin dördüncü günü de Kahire'ye geçmişti. Kazadan bir gün önce Nil Nehri üzerinde romantik bir yelken ve rüzg r gezintisine çıkan ve biri 2. Ramses'e ait tapınakları gezen grup, akşamları gemide konaklıyordu. 
   Kaza geçiren tüm yolcuların sigorta güvencesi altında olduğu, cenazelerin hukuki prosedürler tamamlanır tamamlanmaz uçakla İstanbul'a getirileceği açıklandı. Kazadan kurtulanların ise bugün dönüş yapacağı bildirildi. Yolcu yakınlarının, "0216 542 99 15" numaralı çağrı merkezinden bilgi alabilecekleri belirtildi. 
   
   İyi bir çevreciydi    Kazada yaşamını yitiren Kasım Vurgun, Denizli'nin Çardak ilçesi Gemiş beldesinde kurulu Otuzbir Kimya ve Ünmer Mermer fabrikalarının genel müdürlüğünü yapıyordu. Çardak ilçe meydanına Atatürk büstü yaptırdığı için Valilik tarafından plaketle ödüllendirilen Vurgun'un, Çardak ve çevresinde birçok ağaçlandırma çalışmasına destek verdiği belirtildi. 
   
   'Artık gezmek yok' diyordu       Eşi Betül ve kızıyla çıktığı tatilde ölüme yakalanan Bülent Baran, "Mısır'ı da göreyim yeter" demişti 
   İstanbul Kadıköy'de oturan GİMA Mağazaları'nın avukatı Bülent Baran 48 , Mısır'ı çok görmek istiyordu. Dokuz günlük bayram tatilini fırsat bildi. Mısır paket programı için üç kişilik rezervasyon yaptırdı. Eşi Betül 40 ve kızı Dicle Baran 15 ile birlikte arife günü yola çıktılar. Dönüş biletlerindeki tarih ise 30 Kasım'ı gösteriyordu. Ancak, bir gün öncesinde yakınlarına acı haber firma yetkilileri tarafından ulaştırıldı. 
   Enişte Bahattin Başkoca, Bülent Baran'ı "Dünyada görmediği bir Mısır kalmıştı. 'En son oraya gideyim, artık gezmek yok' diyordu. Doğa şığıydı. O, ölmesi gereken en son insandı. Hiç kimseye art niyet beslemezdi. Herkese elinden geldiğinde iyilik yapan bir insandı" diye anlatırken gözleri doluyordu. 
   
   Eşi ve kızı kurtuldu 
   Kazayı, ev hanımı Betül Baran ile Kadıköy Anadolu Lisesi 1. sınıf öğrencisi kızları Dicle hafif sıyrıklarla atlattı. Baran ailesi birçok kez birlikte gittikleri seyahatlerden bu kez iki kişi dönecek. Birçok tanınmış firmanın avukatlığını yapan baba Baran'ın ölüm haberi, kocasını da iki yıl önce kaybeden anne Sebahat Baran'ın yıkılmasına neden oldu. Baygınlık geçiren anne, yakınları tarafından teselli edilmeye çalışıldı. 
   
   
   
</TEXT>
</DOC>
