<DOC>
<DOCNO> 190832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sontur29.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Kongresi'nde Baykal'a eleştiri... 
</HEADLINE>
<TEXT>

     CHP 30. Olağan Büyük Kurultayı'nda, çalışma ve hesap raporlarının görüşmelerine geçilmesi sırasında eski Genel Sekreter ve PM üyesi Adnan Keskin'in yaptığı konuşma, gergin anlar yaşanmasına neden oldu. 
     Kurultay Divan Başkanı Abdullah Emre İleri'nin çalışma ve hesap raporlarının görüşmeleri için delegeleri kurultay salonuna davet etmesinin ardından Divan Başkanlığı'na verilen yeterlilik önergesi okundu. Raporlar üzerine konuşmaların on dakika ile sınırlandırılmasını içeren önergenin aleyhine söz alan Adnan Keskin, sözlerine Genel Başkan Baykal'ın kurultay konuşmasını eleştirerek başladı. 
     Baykal'ın seçimler öncesinde meydanlara ''65 milyon insanın Başbakanı olacağım'' diye çıktığını ancak seçimler sonrasında elde edilen başarısızlığın ne PM'de ne kurultayda konuşulduğunu ifade eden Keskin, şöyle konuştu 
     ''Sayın Genel Başkan, burada 30 yıldır anlattığı CHP'yi bir kez daha anlattı. Tercihli adaylarla 65 milyon insanın başbakanı olacağım deyip olamayanlar, şimdi 'CHP için iktidar önemli değil' diyorlar. 
     Genel Başkan, bu kurultaya bir tüzük dayatmasıyla gelmiştir. Özel uçakla bölge bölge dolaşıp bu değişikliği dikte ettirmeye çalışmıştır. Bir mezhebin önde gelen ismini milletvekili adayı yapıp, onu Osmanlı sadrazamı gibi sunanlar, beni bölge toplantılarında hain ilan ettiler. 3 yıldır susuyorum. Beni bölge toplantılarında hain ilan eden Genel Başkanım, konuşmama izin versin. Siz seçimlerde elde edemediğiniz iktidarı partide elinizde tutmak için tüzük değişikliği yapıyorsunuz. AKP Genel Başkanı'nı affederken gösterdiğiniz anlayışı bize de uygulayın.'' Konuşması sırasında sözlerine müdahale eden Divan Başkanı İleri de Adnan Keskin'in sert tepkisine maruz kaldı. Önerge üzerine konuşması için uyarılan Keskin, ''Sizin PM üyesi olarak buraya oturmanız bile hukuken tartışmalıdır. Sabah yaptığınız konuşmadan, sizin bu kurultayı nasıl yöneteceğiniz belli olmuştu. Biz bu oyunları iyi biliriz. Ben CHP'nin kapıkulu üyesi değilim. Bu partide milletvekilliği ve genel sekreterlik yaptım, usulü sizden öğrenecek değilim'' diye konuştu. 
     Keskin'in konuşmasının ardından yapılan oylama ile çalışma ve hesap raporları üzerine yapılan görüşmelerin 10 dakika ile sınırlandırılmasını öngören önerge kabul edildi. 
     
</TEXT>
</DOC>
