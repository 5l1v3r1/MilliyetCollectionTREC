<DOC>
<DOCNO> 164753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/soneko13.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk- İş Başkanı Kılıç Sıfır zammı kabul etmemiz mümkün değil 
</HEADLINE>
<TEXT>

     Türk-İş Genel Başkanı Salih Kılıç, 450 bin işçiyi kapsayan toplu iş sözleşmesi görüşmelerinde hükümetin ilk 6 ay için önerdiği sıfır zamma tepki göstererek, ''Sıfır zammı kabul etmemiz mümkün değil. Çalışanlardan fedakarlık beklenmesin. Fedakarlığı ülkeyi yönetenlerle, ütenler yapsın'' dedi. 
     Turizm, Ekonomi, Bilimsel Araştırma, Tanıtma Merkezi'nin TEBİAT Kemer'deki Mirage Park Resort Otel'de düzenlediği ''5'inci Ekonomi Zirvesi''ne katılan Kılıç, gazetecilerin sorularını yanıtladı. Kılıç, hükümetin önerdiği sıfır zammın hem adil, hem de rasyonel bir yanı olmadığını belirterek, bu yılın ilk döneminde TÜFE'nin yüzde 18 arttığını, Hükümetin de enflasyon hedefini yüzde 20 olarak belirlediğini söyledi. 
     Kılıç, şöyle konuştu 
     ''Bizim taleplerimiz hükümetin belirlemiş olduğu enflasyon hedeflerine yakındır. Talebimiz müzakereye açıktır. Yüzde 10 artı enflasyon... İki, üç ve dördüncü altı aylık dilimlerde de yüzde 5 ilave zamlar talep ediyoruz. Önerilen zamlara sosyal haklar da ilave edilmektedir.'' 
     
     ''MÜZAKEREYE AÇIĞIZ'' 
     Toplu sözleşme görüşmelerinde işsizlerin, çalışanlar üzerinde baskı aracı olarak kullanılmak istendiğini belirten Salih Kılıç, şöyle devam etti 
     ''Sıfır zammı kabul etmemiz mümkün değil. Yoksulluk sınırı 1 milyar, açlık sınırı 400 milyon lira olan bir ülkede asgari ücretin hemen üstünde çalışan işçi sayısı kamuda 50 bin. Genel ortalamanın altında kalan da çalışanların yüzde 50'sini oluşturmaktadır. Şu anda 36 bin işçiyi kapsayan görüşmelerde grev kararı alındı. 150 bini için de uyuşmaz tutanakları düzenlendi. Müzakerelere açığız. Hükümet yeni bir alternatif sunarsa görüşürüz.'' Salih Kılıç, hükümetin ''Sıfır zam'' önerisi karşısında Türk-İş olarak, Koordinasyon Kurulu ve Başkanlar Kurulu'nu toplayarak eylem kararlarını gözden geçireceklerini, buradan çıkacak sonuca göre de grev kararı alacaklarını ya da çeşitli eylemler yapacaklarını bildirdi. 
     Hükümetin çalışanlardan hep fedakarlık beklediğini anlatan Kılıç, ''Çalışanlar, geçmiş yıllarda fedakarlığını yaptı. Şimdi fedakarlığı ülkeyi yönetenlerle, ülkeyi ütenler yapsın. İşçilerimizden fedakarlık beklemesinler'' dedi. 
     
</TEXT>
</DOC>
