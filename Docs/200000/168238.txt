<DOC>
<DOCNO> 168238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/yazar/yilmaz.html </URL>
<DATE> 2003/07/09/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Zirvelerin Uğur'unun ardından 
</HEADLINE>
<TEXT>

     Ne var ki ailem, "idealist çocuklarının" birbirine diyecekleri olacağını düşünüyor ve benden bu yazıyı bekliyor O'nu sizlerle paylaşmayı becerebilmeliyim... 
     Uğur 1984'te İTÜ Dağcılık Kulübü'ne girdi önce öğrenci sonra öğretmen oldu ve Türkiye'yi uluslararası platformlarda temsil etti. İ.Ü. Uluslararası İlişkiler Bölümü'nde hazırladığı,"Sporun uluslararası örgütlenmesi ve uluslararası politikayla etkileşimi" konulu doktora tezini bitirdiğini sanıyorum. 
     Çok doruk yaptı, çok daldı, çok pedal çevirdi çok emek verdi hayata ve sevdiklerine. 
     Ala Arça dağlarından, minik Deniz ve sevdiği Handan'a gönderdiği, "Şimdiden özledim sizi" kartı geldi eve kendisi yok. 
     Uğur'unun hayatında "küçük şeyler" önemliydi. 
     12 yaşındaki çocuğun objektifine verdiği muzip poz, cenaze töreninde yakamıza takılan resimdi. 
     
     Sportmence bir itiraf 
     Uğur hayatında bir kez itirafta bulunmuştu "Sportmence..." 
     Dünyanın en yüksek tepesi Everest'e oksijen tüpsüz tırmanış için, zirve antremanları yapıyordu. Sponsorluk önerisi hazırlamıştı. 
     Metne Dair bölümünden... 
     "Metinde, özgeçmişime, sporcu geçmişime, dağcılığa ve Everest'e, sponsorluk ve tanıtım şekillerine dair açıklamaları bulacaksınız. Kendime ilişkin açıklamalarımda, sizleri ikna etmek için bir kereliğine olmak kaydıyla, tevazuyu bir kenara bırakma yöntemini tercih ettim." 
     Ve 1995 yılında hazırladığı bu dosyada beklentilerini büyük harflerle yazmış 
     Bu tırmanışlar Türkiye spor tarihine ve dünya dağcılık tarihine yazılacak başarılar olacaktır. 
     Everest'in zirvesine oksijen tüpü kullanmaksızın çıkmayı tüm sportif azmimle istiyorum. 
     1994'de Tacikistan Pik Komunizma tırmanışı, Türkiye'de o güne dek yapılan en yüksek tırmanıştı 7495 ve aynı yıl Meclis Başkanı'ndan ödül almıştı. 
     Everest'e çıkmayı hak etmek için verdiği uğraşların her biri dağcılık tarihine düşülen kayıtlar oldu. 
     İstanbul Teknik Üniversitesi İTÜ Taşkışla binasındaki uğurlama töreninde, Rektör Prof. Gülsüm Sağlamer'den sonra söz alan Prof. Celal Şengör, "Avrasya Enstitüsü'nde Uğur'un adına kalıcı bir birim kuracağız" dedi... 
     
     Oksijensiz yaşadı 
     Everest'e "oksijensiz" çıkabilmek için ideal olarak tanımladığı yaş sınırı 30 - 40 aralığıydı ve bu kondisyona erişmek için çalıştı. 
     Çapa Tıp Fakültesi Sporcu Sağlık Merkezi'nde oksijen oranı ve basıncı düşük havanın bulunduğu tüpte 15 gün geçirdi. 
     Disiplinli, dikkatli, eğitimli ve sportmen biri olduğunu söylüyor Atlas dergisinden arkadaşları TKP'den arkadaşları sosyalist kimliğine vurgu yapıyorlar. 
     Çocukluk yıllarına gidiyorum... Akordiyon çalışı, bahçe içindeki evlerindeki koşturmalarımız, Saint Joseph yıllarında doğa ve tarihle buluşmasına neden olan tercümanlık anıları, en çok da gülüşü gitmiyor gözlerimden. 
     Büyümemiz sancılı oldu. 1980'e 5 kala gençliğin heyecanı bizi de sarmıştı, Uğur evrenseli gösteriyordu hepimize... 
     
     Son olacaktı 
     Memnune Teyzem, Uğur'u beklerken ağıt yakıyor "O'na hep çok güvendim, dağda hiç merak etmedim. İskender'in kaybettiğimiz dağcılarımızdan anasına, babasına üzüldü." 
     Uğur 1956'dan beri dağda ölen dağcının 20'yi bulmadığına, dağların O'nun gibiler için emniyetli olduğuna ikna etmişti. 
     Uğur dağcılığı "Bir dağ ancak doruğu ile vardır ve bu doruğa erişmek zorlu, özverili, direngen ve dövüşken bir güçle elde edilebilecek başarıdır" diye tanımlıyordu. 
     Doruğa çıkmak için sahip olduğu özellikler, hepimize yetti... 
     Nazmi Eniştem, "Şöyle yaz Serpil" diyor "Çok sevdiği dağlar ardından gözyaşı akıttı, onun anısını yaşatacağım." 
     Annesine "Bu son çıkışım, kitap yazacağım" demiş. 
     Ne acımasız bu doruklar 
     
     12 imamla gönderdiler 
     "Ala Arça'da, o sarp, o uzak yerde" zirveye varamamış, "Hava bozmuş, geri dönüyorlardı ve ..." dediler. "O gün" gibi sanırım. Gök gürlerken, yağan yağmurla geldi pazar günü, tam zamanında hep dakikti 07.00'de THY'nin kargo kapısından. Mektupları, katları gibi... 
     Kırgız dostlar sıkı sıkı çiviledikleri bir sandığa yerleştirmişler, yere göğe sığmayan bedenini. Sandığın içinde bordo kadife kaplı bir tabut, başının altına yastık koymuşlar, dinimize uygun olarak 12 imam hazırlamış son yolculuğa. 
     Atlas dergisinden, TKP'den arkadaşları, sevdikleri taşıdılar. 
     Güneş çekilirken Uğur'u anneannesine teslim ettik. 
     Prof. Şengör'ün törendeki sözleri "İnsanların kimi öbür dünyadaki hurileri düşleyerek, Uğur gibi insanlar da ölümü mutlak son olarak tanımlamasına rağmen, idealleri için ölümü göze alır. Cennet dağların zirvesidir derler, belki de Uğur şimdi cennettedir..." 
     Her başı dumanlı dağ Uğur olacak gözümde kimi zaman yağmur bulutları yüklü kimi zaman güneşli... 
     
     

</TEXT>
</DOC>
