<DOC>
<DOCNO> 184442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/guncel/gun08.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Silivri, cezaevi için hazırlanıyor 
</HEADLINE>
<TEXT>

   BELMA AKÇURA İstanbul 

   
   Adalet Bakanı Cemil Çiçek, Bayrampaşa Cezaevi'nde tutuklu ve hükümlülerle birlikte 'eşkiya' filmini izledi. Ünlü sanatçı Haluk Levent'in iki teknik soru için iki gün gözaltında tutulmasına ilişkin, "Mesele çözülmüştür, çözüldüğüne göre artık işin sonuç kısmına bakalım" yorumunda bulunan Çiçek, "Çıkan yasaları hayata uygulayalım, hak ve özgürlükleri olabildiğince geniş yorumlayalım ama birileri suç işleyince kanunları uygulanmaz hale getirmeyelim" dedi. Çiçek, Bayrampaşa Cezaevi Başsavcısı Ferzan Çitici, İstanbul Adalet Komisyonu Başkanı Mehmet Şefik Mutlu, DGM Başsavcısı Cengiz Aykut Engin, Baro Başkanı Kazım Kolcuoğlu ile birlikte cezaevinde incelemelerde bulundu. 
   Türkiye'de 505 cezaevi'nin bulunduğunu ancak bu sayıyı 200'e indirmeyi düşündüklerini söyleyen Çiçek, Bayrampaşa Cezaevi İstanbul'un merkezinden çıkartılması gerektiğini de ifade etti. Çiçek, daha önceki hükümet döneminde Silivri de alınmış bir arazinin olduğunu hatırlatarak "Projeleri bu arazilere uyarlamak için bir çaba başlattık. Temelleri bu sene atacağız" dedi. 
   
   
</TEXT>
</DOC>
