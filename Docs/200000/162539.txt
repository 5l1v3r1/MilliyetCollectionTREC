<DOC>
<DOCNO> 162539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sontur13.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜYAP müzik festivali düzenliyor... 
</HEADLINE>
<TEXT>

     MÜYAP Müzik Yapımcıları Meslek Birliği , ekonomik güç birliği yapmak, pazarı haraketlendirmek ve büyütmek, daha geniş kitlelere ulaşmak ve müzik sektörünün adının daha da yaygın biçimde duyurulmasını sağlamak amacıyla bir müzik festivali düzenliyor. 
     Türkiye’de ilk kez düzenlenecek olan müzik fuarının tanıtımını, Mü-Yap Başkanı Aydın Oskay, Mü-Yap Yönetim Kurulu Üyesi Bülent Forta ve Tifaş’tan Erdem Özel birlikte yaptılar. Polat Otel’de yapılan basın toplantısına Asya, Metin Arolat, Kuzey. Niran Ünsal ve Reyhan Karaca da katıldı. 
     MÜYAPFEST 1. Uluslararası Müzik Fuarı ve Festivali adı altında 17-22 Haziran 2003 tarihleri arasında İstanbul Tüyap Fuar ve Kongre Merkezi’nde düzenlenecek olan etkinliğe, müzik yapımcılarından CD-MC fabrikalarına, müzik yazılımcılarından klip prodüksiyon şirketlerine kadar müziğin tüm unsurları katılabilecek. 
     Sektörün endüstriyel büyüklüğü ulaşmasında önemli bir kilometre taşı olacak olan fuarda, konserler, imza günleri, satışlar ve daha birçok etkinlikler yer alacak. 
     Fuarın son günü Lütfi Kırdar Uluslararası Kongre Merkezi’nde organize edilecek olan gala gecesinde de müzik sektörüne hizmet veren müzik firmalarına çeşitli ödüller verilecek. Bu ödül gecesinde Mü-Yap, 500 binin üzerinde bir satış rakamı yakalayan albümler için plakçısına ve yorumcusuna ödül verecek. 
     
</TEXT>
</DOC>
