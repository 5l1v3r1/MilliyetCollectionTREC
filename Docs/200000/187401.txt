<DOC>
<DOCNO> 187401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/siyaset/siy06.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP, İslami basının hedefi 
</HEADLINE>
<TEXT>

   Asker tezkeresini kabul eden AKP iktidarı İslami basında tepki gördü 
   ANKARA Milliyet 

   
   İslami basın, Irak'a asker gönderme tezkeresinin kabulü nedeniyle AKP iktidarına tepki gösterdi. İslamcı yazarların hükümete sert eleştiriler yöneltmesi, AKP'ye karşı İslamcı çizgide bir muhalefet oluşmaya başladığının göstergesi olarak yorumlandı. 
   AKP'ye yakınlığıyla bilinen Yeni Şafak gazetesi yazar Fehmi Koru, "Masal, masal, matitas" başlıklı yazısını, "Sonunda birileri manzaraya bakıp, 'kendi düşen ağlamaz' dediğinde, umarım siyaset sahnesinden ağlama sesleri yükselmez" diyerek bitirdi. Kürşat Bumin de "Türkiye'nin her şeyi tamam, bir Irak seferine çıkması eksikti. Bu zevki bize tattırmak da AKP hükümetine düştü... Aferin" ifadelerini kullandı. 
   
   Bataklığa marş marş 
   Vakit gazetesi tezkere haberini "Bataklığa marş marş" başlığıyla duyurdu. Abdurrahman Dilipak da yazısında, "Şimdi bu gidiş nereye Hatırlayın Bizim çocuklarımızı Tapınak Şövalyelerine, Armageddon savaşçılarına ucuz asker yapmayın Diyojen'in ordularına kiralık asker yapmayın bizim çocuklarımızı " diye tepki gösterdi. SP lideri Necmettin Erbakan'a yakın olan Milli Gazete de, tezkere haberi için "Tarihi hata" başlığını kullandı. Gazetede, SP Genel Başkan Yardımcısı Temel Karamollaoğlu'nun AKP'yi eleştiren sözlerine "Vebal altındalar" başlığıyla geniş yer ayrıldı. 
   
</TEXT>
</DOC>
