<DOC>
<DOCNO> 158524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sonspo17.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreşçiler fırtına gibi... 
</HEADLINE>
<TEXT>

     50. Avrupa Büyükler Grekoromen Güreş Şampiyonası, Sırbistan-Karadağ'ın başkenti Belgrad'da başladı. 
     34 ülkeden 161 sporcunun katıldığı 3 gün sürecek şampiyonanın ilk gün sabah seansında mindere çıkan 7 Türk güreşçisinden 6'sı maçlarını kazanırken, 96 kiloda Mehmet Özal yenildi. 
     Şampiyonada mindere çıkan ilk Türk güreşçisi olan 60 kiloda Bünyamin Emik, Moldovalı Fon Gaimer karşısında ilk yarıyı 2-0 önde tamamladı. İkinci devrede arka arkaya puanlar alan Emik, karşılaşmayı 5-0 sayıyla kazandı. 
     84 kiloda Nazmi Avluca, gruptaki ilk müsabakasında İtalyan Andrea Minguzzi karşısında çırpma hareketiyle 1 puan alarak karşılaşmaya hızlı başladı. İlk devreyi 3-1 önde tamamlayan Avluca, kafakol denemesi yaparken altta kaldı ve rakibine verdiği puanlarla karşılaşma 3-3 berabere tamamlandı. Uzatmada rakibini bastırarak 1 puan alan Avluca, karşılaşmadan 4-3 sayıyla galip ayrıldı. 
     96 kiloda geçen yılın Dünya Şampiyonu Mehmet Özal, Litvanyalı Ezerskes Mindaugas'a 4-1 yenildi. Özal, ilk devresini 3-1 yenik kapattığı müsabakada, rakibi karşısında pek varlık gösteremedi ve minderden 4-1 sayıyla yenik ayrıldı. 
     55 kiloda Bayram Özdemir, Moldovalı Vasile Luca'yı 2 dakika 46 saniyede 10-0 sayı tuşuyla yendi. Özdemir, Moldovalı rakibini peşpeşe yaptığı çırpma ve kündelerle geçmeyi başardı. 
     74 kiloda Serkan Özden, Rumen Stedan Christian Rusu önünde 2-0 yenik duruma düşmesine karşın, rakibini çırparak aldığı 2 puanla devreyi 2-2 beraberlikle tamamladı. Özden, ikinci devrede üstüste aldığı 2 pasivite sonucunda rakibiyle salto bağlamak zorunda kaldı. Saltoyu bozan Rumen güreşçi Özden'e 1 puan verince Türk güreşçi 3-2 öne geçti. Yerde başlayan mücadelede Rumen güreşçi Özden'e çelme takmak isteyince, 1 puan alan Özden karşılaşmadan 4-2 sayıyla galip ayrıldı. 
     66 kiloda Dünya ve Avrupa Şampiyonu Şeref Eroğlu, Azeri Ferid Mansurov'u ilk devrede aldığı 3 puanla 3-0 sayıyla yenmeyi başardı. 
     120 kiloda Fatih Bakırcı ise Litvanyalı Mindaugas Mizkaitis karşısında 3-0 galip gelerek sabah seansında kazanan 6. Türk güreşçisi oldu. 
     
     ŞANSAL MEMNUN 
     Federasyon başkanı Osman Şansal, sabah seansı sonunda yaptığı değerlendirmede, Türk güreşçilerin şampiyonaya iyi bir başlangıç yaptığını belirterek, 96 kiloda Mehmet Özal'ın sakatlığı nedeniyle turnuvaya gelmemesi gerektiğini söyledi. 
     Şansal, şöyle konuştu 
     ''Özal dışında tüm sıkletlerde beklediğimiz başarıyı yakaladık. 96 kilo güreşçimiz Özal'ın yan bağlarından ameliyat olması gerekiyordu. Kendisine de bunu söyledik. Ancak, bu kiloda tek sporcu olması nedeniyle güreşmeyi istedi. Keşke bu sıklette Hamza Yerlikaya'yı güreşmeye razı etseydik ya da güreşçi getirmeseydik.'' 
     
</TEXT>
</DOC>
