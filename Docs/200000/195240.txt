<DOC>
<DOCNO> 195240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sondun31.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
"Şehitler Ölmez" albümü Denktaş'ı duygulandırdı 
</HEADLINE>
<TEXT>

     KKTC Cumhurbaşkanı Rauf Denktaş, ''Şehitler Ölmez'' albümünün son cildini incelerken, duygulu anlar yaşadı. Gözleri dolan, bir süre konuşmakta güçlük çeken Denktaş, ''Aralarında tanıdıklarım var, onları ve mezarlıklarımıza, şehitliklerimize gidemediğimiz günleri hatırladım'' dedi. 
     ''Şehitler Ölmez'' albümünün son cildini takdim etmek amacıyla ziyaretine gelen KKTC Şehit Aileleri ve Malul Gaziler Derneği heyetini kabul eden Denktaş'ın, albümü incelerken gözleri doldu, bir süre konuşamadı. 
     Denktaş, soluklanarak toparlanmasının ardından duygulanmasının nedenini izah etmeye çalışırken, ''Bu albümde tanıdıklarım var, onları hatırladım. Mezarlıklarımıza, şehitliklerimize gidemediğimiz günleri hatırladım'' dedi ve Kıbrıs Türkünün çektiği acıları örneklerle anlattı. 
     Annan planıyla yaşanan süreci ve planla ilgili kaygılarını özetleyerek, Kıbrıs Türkünü ve devleti yok etme planlarının devam ettiğini ifade eden Denktaş, ''Rumların Enosis hedefleri devam ediyor. Bunun bilincinde olmazsak sonuç feci olacak'' dedi. 
     ''Kıbrıs'ı Yunan yapma politikasının, Türkiye'nin ekonomik durumundan ve Avrupa Birliği'ne başvurusundan yararlanarak sürdürüldüğünü'' kaydeden Denktaş, ''Hedef altımızdan devleti almak, bizi azınlık durumuna getirmek. Direnmemiz lazım'' diye konuştu. 
     ''Kıbrıs Türkünün haklarıyla birlikte adadaki varlığının Türkiye'nin varlığından kaynaklandığını'' belirten Cumhurbaşkanı Denktaş, Kıbrıs Türkünü Türkiye'den ayırmak isteyen, ''Ne yüzünü, ne askerini isterim'' diyenlerin, lider ve aday olarak ortaya çıktıklarını söyledi. Denktaş, ''Bu, millete ve şehitlere hakarettir'' ifadesini kullandı. 
     Bu sözlerinin seçimlere müdahale olarak niteleneceğine de işaret eden Denktaş, ''Yani devleti müdafaayla sorumlu bir makam olarak devleti yıkmak isteyenleri söyleyemeyeceğim .. Seçimlere müdahale etmiyorum. Bu konuları söylemek bu makamın görevidir'' diye konuştu. 
     
</TEXT>
</DOC>
