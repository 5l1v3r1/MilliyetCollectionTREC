<DOC>
<DOCNO> 154441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sonspo05.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilyalı yıldız Cafu, Japonlarla anlaştı ama kararsız... 
</HEADLINE>
<TEXT>

     Brezilya Milli Takımı'nın kaptanı Cafu, Japonya'ya gidip gitmeme konusunda kararsız olduğunu açıkladı. 
     Şu anda İtalya'nın AS Roma takımında oynayan 32 yaşındaki Cafu, bu yılın başında Japon kulübü Yokohama F-Marinos ile 3.5 milyon dolar karşılığında anlaşma yapmasına karşın kararsız olduğunu söyledi. 
     İtalyan kulübüyle sözleşmesi sezon sonunda dolacak olan Cafu'nun, İtalya Televizyonu'na yaptığı açıklama sonrası bu transferin çıkmaza girdiği kaydediliyor. 
     Cafu, transferiyle ilgili yaptığı açıklamada, ''Henüz karar vermedim. Sezon sonuna dek bekleyeceğim. Şu anda kimseyle sözleşme imzalamadım'' dedi. 
     Brezilyalı futbolcuyla 2.5 yıllık bir sözleşme imzalamayı umut eden Japon yetkililer, ocak ayında yaptıkları açıklamada, Cafu'nun 1 Temmuz'dan itibaren kendi oyuncuları olacağını belirtmişlerdi. 
     Cafu, geçen yıl 5. kez Dünya Şampiyonu olan Brezilya'nın kaptanlığını yapmıştı. 
     Dünya Kupası'nın finaline evsahipliği yapan Yokohama kentinin takımı olan F-Marinos, Cafu'nun peşine düşmüş ancak son zamanlarda İtalya'nın AC Milan takımının bu futbolcuyla ilgilenmeye başlaması üzerine umutlarını biraz azaltmıştı. 
     
</TEXT>
</DOC>
