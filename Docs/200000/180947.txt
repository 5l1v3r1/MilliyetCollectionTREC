<DOC>
<DOCNO> 180947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/siyaset/siy04.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Avrupa Birliği kömür çelik kulübü değil' 
</HEADLINE>
<TEXT>

      SERHAT OĞUZ İstanbul 

   
   Başbakan Recep Tayyip Erdoğan, İtalya'daki Ambrosetti Forumu'na katılan İspanya, Fransa ve Avusturya başbakanlarını Türkiye'ye davet ettiğini ve 2003 yılı sonu ve 2004 yılı başlarında ülkemizi ziyaret edeceklerini söyledi. 
   Forumun başarılı geçtiğini ve Türkiye'nin AB'ye üye olmasından dolayı kazancı olduğu kadar AB'ye kazandıracağı şeyleri de anlattıklarını kaydeden Errdoğan forumda yaşanan Hıristiyan Kulübü tartışmaları için de şunları söyledi "Hassasiyetle durduğumuz nokta şu, 'AB'nin bir Hristiyan Kulübü, coğrafi sınırlar içinde kalan bir oluşum, bir kömür çelik birliği ve bir ekonomik birlik olmadığı, aksine, AB'nin bir siyasi değerler bütünü olduğunu artık kabul etmeniz gerekir' dedik. 'Eğer böyle bir yanılgıya düşülürse, bu bir küçük Avrupa'nın doğuşudur' dedik. Türkiye üzerine düşen bütün adımları atıyor ve bu konuda bir model olma durumundadır. Çünkü İslam kültürüyle, demokrasiyi bir arada barındıran ve İslam alemi içinde de bunun tek modeli olan Türkiye, İslam aleminin AB'ye bakışını olumlu hale getirecektir. '6. ve 7. uyum paketlerini de görmemezlikten gelemezsiniz' dedim." Erdoğan, İtalya ile son dönemde dinamik bir sürece giren ilişkilerimizin bu forumda zirveye çıktığını da ifade etti. 
   
</TEXT>
</DOC>
