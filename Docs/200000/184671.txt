<DOC>
<DOCNO> 184671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/ekonomi/eko05.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Grubu'nun 8 aylık cirosu 9.4 milyar euro 
</HEADLINE>
<TEXT>

   İlk sekiz ayda cirosunu yüzde 68'lik artışla 9.4 milyar euroya çıkaran Koç Topluluğu, ihracatını da yüzde 43 artırarak 2 milyar euroya yükseltti 
      EKONOMİ SERVİSİ 
   
   Koç Topluluğu CEO'su Bülend Özaydınlı, yılın ilk sekiz ayında Topluluğu'n cirosunun 9.4 milyar euro ile geçen yılın aynı dönemine göre yüzde 68 arttığını açıkladı. Özaydınlı, Koç Topluluğu'nun 10'uncu bilgilendirme toplantısında yaptığı konuşmada, ihracatlarının yüzde 43'lük artışla 2 milyar euroya ulaştığını söyledi. 
   Koç Holding'in finansal yapısında bazı değişikliklere gittiklerini anlatan Özaydınlı, Temel Ticaret'in sahibi bulunduğu yüzde 50.8 oranındaki Migros hissesinin Koç Holding'e devri konusunda işlemlere başlandığını kaydetti. Özaydınlı, Koç Holding'in yönetiminde bulunduğu şirketlerin hisselerini mümkün olduğu kadar kendi bünyesinde toplamasının hedeflendiğini belirtti. 
   Girmeyi düşündükleri yeni işlere isteyen bayilerini de ortak etmeyi planladıklarını söyleyen Özaydınlı, bayilerinden yüzde 70 oranında olumlu bir geri dönüş olduğunu kaydetti. 
   
   'Yabancıyı da görebilirsiniz' 
   Bülend Özaydınlı, stratejik planlarında öngörülen hızlı büyüme hedefini gerçekleştirmek için mevcut işlerini geliştirme, yeni yatırımlar yapmanın yanı sıra, yeni iş alanlarına da girmeyi planladıklarını belirtti. Özaydınlı, şöyle devam etti "Özelleştirme konusundaki Koç ve Sabancı olarak güçlerimizi birleştirme kararı aldık. Bu kapsamda tabii ki stratejik planımız doğrultusunda 'tüketiciye en yakın topluluk olma' stratejimize uyan ve bize yeni bir ivme kazandırabilecek projelerle ilgileniyoruz. Türk Telekom ve Milli Piyango gibi projeleri inceliyoruz. Ancak bu projelere ilgimizin sürmesi için özelleştirme koşullarının da gerçekçi zemine oturması gerektiğini belirtmek isterim." Özaydınlı, "Sabancı'yla beraberliğimiz içerisinde yarın, öbürgün bir de yabancıyı görebilirsiniz, ama hakim ortak konumunda biz olacağız" dedi. 
   
   'Rehavete kapılıp fırsatı kaçırmayalım'    Özaydınlı, ekonomik göstergelerin olumlu olduğunu, ancak sürdürülen programdan sapma olması durumunda bazı risklerle yeniden karşılaşılacağı uyarısında bulundu. Özaydınlı, ekonomideki olumlu tablonun hiç kimseyi rehavete sürüklememesi gerektiğini belirtti. TL'nin uzun süreden beri değer kazanmasının soru işaretlerine sebep olduğunu söyleyen Özaydınlı, kurda bir artış olacaksa bunun ani hareketlerle değil, kademeli olmasının sağlıklı olacağını kaydetti. 
   
   'Irak'ta duygusallığa yer yok'    Özaydınlı, Irak'a asker gönderme konusunda şunları söyledi "Bu konuda duygusallığın dışına çıkarak iyi bir risk değerlendirmesi yapılmalı. Türkiye için uzun vadede en büyük risk, Irak'daki karışıklığın devam etmesi ve ülkenin parçalanmasıdır. Türkiye, yakın komşusundaki olaylara ilgisiz kalarak olayları, başka ülkeleri kullanarak yönlendiremez, çıkarlarını koruyamaz. Türkiye'nin çıkarlarını gözeterek hareket etmek zorunluluğu vardır." 
   
   
</TEXT>
</DOC>
