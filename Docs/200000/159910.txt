<DOC>
<DOCNO> 159910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sondun09.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de peçeli kadının fotoğraf inadı... 
</HEADLINE>
<TEXT>

     ABD'de Müslüman bir kadın, sürücü belgesi fotoğrafı için eyalet yetkililerinin peçesini çıkarmasını istemeleri kararına karşı mahkemeye başvurdu. 
     Florida eyaletinde yaşayan Sultanna Freeman adlı 35 yaşındaki kadın, yetkililerin yüzü açık fotoğraf çekilmesini istemelerinin dini haklarını ihlal ettiğini savunarak, ''çarşafını ve peçesini çıkarmamaya kararlı olduğunu'' söyledi. 
     Savcı Yardımcısı Jason Vail ise, sürücü belgesi için yüzü açık fotoğrafın kamu güvenliği açısından gerekli olduğunu belirterek, bunun sadece Florida'da değil tüm ABD'de geçerli olduğunu kaydetti. 
     Eski adı Sandra Kellar olan ve sonradan İslamiyet'i kabul eden Freeman'ın avukatıysa, 11 Eylül 2001'e kadar hiçbir eyalet yetkilisinin sürücü belgesindeki peçeli fotoğrafı umursamadığını, şu anki isteğin ABD'de dini özgürlüğün olmadığı anlamına geldiğini savundu. 
     Duruşma devam ederken taraflar, İslam hukuku uzmanlarının görüşlerine başvuracaklarını belirttiler. 
     Öte yandan yerel ve ülke basınına telefon ve elektronik postayla görüşlerini bildiren ve anketlere katılan Amerikan halkının yüzde 90'ı, kamu güvenliği açısından Freeman'ın yüzü açık fotoğraf çektirmesi gerektiğini savundu. 

     
</TEXT>
</DOC>
