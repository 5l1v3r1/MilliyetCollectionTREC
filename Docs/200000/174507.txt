<DOC>
<DOCNO> 174507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sonspo11.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba İzmir'deki olaylar beni korkuttu... 
</HEADLINE>
<TEXT>

     Trabzonspor Teknik Direktörü Samet Aybaba, TSYD İzmir Şubesi Ege Dostluk Kupası'nda çıkan olayların, tel örgülerin kaldırılmasına sayılı günler kala kendisini ürküttüğünü söyledi. 
     Deplasmanda yarın Konyaspor ile karşılaşacak olan Trabzonspor, son hazırlıklarını Nevşehir'in Ürgüp İlçesi'nde yaptı. 
     Aybaba, burada yaptığı açıklamada, Karşıyaka-Göztepe maçında yaşanan olayların yeni sezon için iyi bir başlangıç olmadığını kaydetti. 
     Futbolu bir seyir oyunu olarak gördüklerini ifade eden Aybaba, şunları anlattı 
     ''İnsanların oynanan oyundan keyif almasını istiyoruz. Fakat, İzmir'de yaşanan bu olaylar, tel örgülerin kaldırılmasına sayılı günler kala beni ürküttü. Ancak, Trabzonspor seyircisinin bu tür olayların yaşanmasına izin vermeyeceğine inanıyorum. Yine de tüm yurtta bu işin eğitimi verilmeli. Tüm takımlar birlik içinde hareket etmeliyiz ve bu tür olayları engellemeliyiz.'' 
     
     AUGUSTINE'DEN 25 GOL SÖZÜ 
     Trabzonspor'un yeni transferi Ganalı Augustine de bu sezon 25 gol atma sözü verdi. 
     Trabzonspor'a gelerek en doğru kararı verdiğini ifade eden Augustine, şöyle devam etti 
     ''Trabzonspor taraftarlarının benden beklentilerini iyi biliyorum. Atacağım gollerle bu beklentileri boşa çıkarmayacağım. En az 25 gol atacağıma inanıyorum. Geçen yıl Okan'a kaptırdığım gol krallığını bu yıl kimseye kaptırmaya niyetim yok. Bu yıl Trabzonspor şampiyon, ben de gol kralı olacağım.'' 
     
</TEXT>
</DOC>
