<DOC>
<DOCNO> 165452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sontur27.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkemeye tanık olarak geldi, tutuklanıp cezaevine kondu 
</HEADLINE>
<TEXT>

     Adana'da, bir doktor, tanık olarak dinlendiği mahkemede, hakaret ettiği gerekçesiyle tutuklanarak cezaevine gönderildi. 
     Adana'da, bir sağlık ocağında görevli doktor Mustafa Önen 40 , kardeşi Hakkı Önen'in karısı Sevim Önen'i darp etmesi ile ilgili olarak, 4. Sulh Ceza Mahkemesi'nde tanık olarak dinlenmek üzere çağırıldı. 
     Mustafa Önen, Sevim Önen'in 10 günlük iş yapamaz raporu aldığı davayla ilgili ifadesini alan hakim Tülay Çete'ye ''Dosyayı inceleseydiniz ne olduğunu görürdünüz. Dosyayı iyi incelemiyorsunuz'' şeklinde hitap ederek bağırdı ve uyarıya rağmen tutumunu sürdürdü. 
     Mahkeme Başkanı Tülay Çete, doktor Mustafa Önen'in bu davranışı üzerine nöbetçi asliye ceza mahkemesinde tutuklama talebinde bulundu. 
     Nöbetçi 6. Asliye Ceza Mahkemesi'ne çıkarılan Mustafa Önen, tutuklanarak, cezaevine gönderildi. 
     Mustafa Önen'in, 3. Ağır Ceza Mahkemesi'ne itiraz dilekçesi verdiği öğrenildi. 
     
</TEXT>
</DOC>
