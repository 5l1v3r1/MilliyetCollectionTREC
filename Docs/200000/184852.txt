<DOC>
<DOCNO> 184852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sontur31.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Uzan, Pamukova'da... 
</HEADLINE>
<TEXT>

     Genç Parti GP Genel Başkanı Cem Uzan, Yargıtay'daki DEHAP dosyasının sonuçlanması halinde, Türkiye'nin seçim sürecine gireceğini söyledi. 
     Uzan, bir süre önce silahlı saldırıya uğrayarak ayağından yaralanan Sakarya'nın Pamukova İlçesi Belediye Başkanı Cevat Keser'e geçmiş olsun ziyaretinde bulundu. 
     Ziyaretin ardından birlikte camiye giderek Cuma namazını kılan Uzan, kendisini ''Başbakan Cem Uzan, kıskananlar çatlasın, dün de yanındaydık, bugün de yanındayız'' sloganlarıyla karşılayan vatandaşlarla da sohbet etti. 
     Uzan, bu sırada yaptığı konuşmada, GP'nin, 3 Kasım seçimlerinde olduğu gibi, olası bir seçimden de zaferle çıkacağını savunarak, ''Yargıtay'daki DEHAP dosyası sonuçlandığıda Türkiye seçim sürecine girecek, yerel ve genel seçimler birarada olacak'' dedi. 
     Kamuoyunda, ailesine yöneltilen suçlamalara da yanıt veren Uzan, şunları kaydetti 
     ''Zulüm yaparak hiçbir yere varılamaz. Bu tür davrananlar en sonunda cezalarını bulmuşlardır. Yapılan tüm haksızlıklar, benim şahsıma ve partime karşı yapılmakla kalmayıp, aileme de saldırılıyor. Bize ait olan barajlar üfürükle yapılmadı. Madem kamulaştırıldı, öyleyse parasını ödesinler. Bankalarımızda bulunan sahte hesapları neden tespit edemediler. Varsa böyle birşey halkın önüne çıkıp açıklasınlar.'' Cem Uzan, ABD'de doğan bebeği için yapılan ağır eleştirilere de değinerek, ''Gözleri öylesine dönmüş ki, yeni doğan bebeğime bile mal varlığı sormaya kalkıyorlar'' dedi. 
     
</TEXT>
</DOC>
