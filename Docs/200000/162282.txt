<DOC>
<DOCNO> 162282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sonspo11.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Engin Ahmet Dursun hiçbir yere gitmiyor... 
</HEADLINE>
<TEXT>

     Beşiktaş Futbol Takımı Menajeri Sinan Engin, Ahmet Dursun'un gözden çıkartıldığı şeklinde kendisinin ağzından verilen haberlerin doğru olmadığını belirterek, ''Ahmet Dursun önemli bir oyuncumuz, hiçbir yere gitmiyor'' dedi. 
     Sinan Engin, Ahmet'i kesinlikle başka bir takıma vermeyi düşünmediklerini ifade ederek, ''Bu konuda yapılan haberler asılsız. Kendisi Beşiktaş ile sözleşme yapmıştır ve gelecek sezon da Beşiktaş formasını giyecektir. Yapılan haberlerin tümü asılsızdır. Ben 'Ahmet'ten memnun değiliz' diye bir şey söylemedim'' şeklinde konuştu. 
     
     AHMET DURSUN TATİL İÇİN ABD'YE GİTTİ 
     Tatil için ABD'ye giden Ahmet Dursun da Atatürk Havalimanı'nda gazetecilerin sorularını yanıtladı. Ahmet Dursun, menajer Sinan Engin'in kendisinin gönderileceği şeklinde açıklama yaptığı yolundaki haberlerin anımsatılması üzerine, ''Ben olayları bilmediğim için bir şey söylemek istemiyorum. Eğer Sinan Abi böyle bir açıklama yaptıysa üzücü bir şey'' dedi. 
     Dursun, transfer teklifi alıp almadığının sorulması üzerine de ''Ben kulübümde mutluyum. Daha 3 senelik mukavelem var. Eğer kulübüm beni istemiyorsa, beni almak isteyen kulübün öncelikle Beşiktaş ile görüşmesi gerekir'' diye konuştu. 
     
</TEXT>
</DOC>
