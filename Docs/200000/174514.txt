<DOC>
<DOCNO> 174514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sonspo18.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın Taraftarlarımız sabırlı ve hoşgörülü olsun... 
</HEADLINE>
<TEXT>

     Galatasaray Kulübü Başkanı Özhan Canaydın, bugün başlayacak Birinci Süper Futbol Ligi'nde 2003-2004 sezonu öncesinde tüm takımlara başarılar diledi. 
     Canaydın, Galatasaray Müzesi'nin devir teslim protokolünün imzalanması töreni sonrasında düzenlediği basın toplantısında, ligin fair play içinde geçmesini temenni etti. 
     Özhan Canaydın, ''Bütün takımlar, hakemler, yöneticiler ve futbolcular için hayırlı ve centilmence bir lig olsun. İzmir'de yaşanan olaylar hepimizi üzdü. Ancak bu olayları Birinci Süper Lig'de yaşamayacağımızı umuyorum'' diye konuştu. 
     
     İLK KEZ ALİ SAMİ YEN'DEN KOPUYORUZ... 

     Galatasaray'ın maçlarını 1956 yılından bu yana Ali Sami Yen Stadı'nda oynadığını belirten Özhan Canaydın, statlarından ilk defa kopacaklarını söyledi. 
     Ali Sami Yen Stadı'nın yıkımına 20-27 Ağustos tarihleri arasında başlayacaklarını kaydeden Canaydın, ''İki sezon sürecek inşaat süresince maçlarımızı Atatürk Olimpiyat Stadı'nda oynayacağız. Burada yaşanabilecek sorunları gidermek için tüm yetkililer çok çaba harcadı'' dedi. 
     
     SABIR VE HOŞGÖRÜ İSTEDİ- 

     ''İlk zamanlarda acemilikten kaynaklanan bazı aksaklıklar ve sıkıntılar yaşanabilir'' diyen Başkan Canaydın, şöyle devam etti 
     ''Bu nedenle taraftarlarımız, basın ve yetkililerinden birlik içinde olmasını istiyoruz. Bu ay başında katıldığımız Amsterdam Turnuvası'nın oynadığı Arena Stadı'nın 3'te 2'si dolmuştu. 35 bin kişinin geldiği maçtan çıkışta, taraftarların 1,5 saat beklediğine şahit olduk. Ancak, taraftarlar hiç şikayetçi olmadılar. Çünkü bir şov görmeye gelmişlerdi ve bazı sıkıntılara katlanabiliyorlar. Diyarbakırspor maçında da bazı sıkıntılar olabilir, bunları abartmak 125 milyon dolara yapılmış olan Atatürk Olimpiyat Stadı'na zarar verir. Galatasaraylılar'ı ilk maçımıza davet ediyor, sabırlı ve hoşgörülü olmalarını istiyorum.'' 

     
</TEXT>
</DOC>
