<DOC>
<DOCNO> 183913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/soneko22.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan'dan pancar üreticilerine kötü heber 100 bin lira veremeyiz 
</HEADLINE>
<TEXT>

     Sanayi ve Ticaret Bakanı Ali Coşkun, şeker pancarının kilogram fiyatında 100 bin lira beklentisi olduğunu belirterek, ''Mümkün değil. 100 bin lira verirsek bu fabrikaları mecburen kapatırız'' dedi. 
     Ankara Şeker Fabrikası'nın 2003-2004 yılı şeker pancarı alım kampanyası açılış törenine katılan Bakan Coşkun, burada yaptığı konuşmasında, iki büyük ekonomik krizin yanı sıra 3 Kasım 2002 tarihinden önce Türkiye'de büyük bir güven bunalımı da olduğunu kaydederken, AK Parti iktidarıyla bu güven bunalımının aşıldığını ve ekonominin yavaş yavaş düzlüğe çıkmaya başladığını kaydetti. 
     Bugün enflasyonun kontrol altına alındığını, büyümenin ise yüzde 6-7'ler civarında değiştiğini ifade eden Coşkun, ''Umut ediyorum yıl sonunda hedef yüzde 5 aşılarak yüzde 6-7 oranında bir büyüme sağlanacak'' diye konuştu. 
     Konuşmasında Türkiye Şeker Fabrikaları ve şeker üretimi konusunda da görüşlerini açıklayan Bakan Coşkun, bugün Türkiye'deki çoğu şeker fabrikasının verimli olmadığını ve düşük kapasite ile çalıştığını kaydetti. 
     Bugün Türkiye'de şeker fabrikalarının kapasitesinin ''A'' kotası denilen iç tüketim miktarının çok üzerinde olduğunu ve bu fabrikaların Türkiye'nin şeker ihtiyacını düşük kapasite ile de karşıladığını vurgulayan Coşkun, seçim dönemlerinde ise şeker pancarına normalin üzerinde zam yapıldığını ifade etti. 
     Şeker pancarından üretilen şekerin maliyetinin 555 ile 570 dolar arasında değiştiğini, şeker kamışından üretilen şekerin maliyetinin ise 200 ile 225 dolar civarında olduğunu belirten Coşkun, bu nedenle Türkiye'deki fazla şekerin ihracının da zorlaştığını veya maliyetin yarı fiyatında ihraç edildiğini bildirdi. 
     Şu anda şeker pancarının kilogram fiyatında 100 bin lira beklentisi olduğunu da belirten Coşkun, ''mümkün değil, 100 bin lira verirsek bu fabrikaları mecburen kapatırız'' diye konuştu. 
     
     KOTA MESELESİ 
     Kota konusunda da görüşlerini bildiren Bakan Coşkun, geçmiş iktidar döneminde kota anlaşmasının yapıldığını belirterek, şunları söyledi 
     ''İpleri koparmamak için uluslararası kuruluşlarla yüzde 15 kota uyguladık. Fakat biz ilan ettiğimiz kotada pancar alacağız ama ilave ekilenleri de alacağız dedik. Ama ilave ekilenlerini C kotası fiyatlarına göre alacağız dedik. Bugün 2003 yılının bütün avansları ödendi. Şunu da belirteyim, kota sistemiyle bu memleket bir yere gitmez. Polisiye tedbirlerle bir yere gitmez. Biz yasaktan yana değiliz. Ama geçiş dönemi, bizi anlayın. Birden bire köprüleri atamazsınız.'' Tatlandırıcı sektörüyle ilgili de konuşan Sanayi ve Ticaret Bakanı, bugün bütün dünyanın, çoğu alanda olduğu meşrubat sanayi alanında da mısırdan elde edilen nişasta bazlı şeker olan früktoz glikoza doğru kaydığını söyledi. Tatlandırıcı kotasını artırmadıklarını vurgulayan Bakan Coşkun, ''kotayı artırmadık. Geçen hükümetin vergi kota seviyesine çıkıyoruz. Buna da uluslararası sözleşmeler nedeniyle mecburuz'' diye konuştu. 
     
     ŞEKER FABRİKALARININ ÖZELLEŞTİRİLMESİ 
     Şeker fabrikalarını özelleştirmeden önce güzelleştirmeye çalıştıklarını söyleyen Coşkun, bu nedenle bu fabrikaların önce atıl durumda bulunan değerlerini satışa çıkardıklarını bildirdi. 
     Türkiye Şeker Fabrikaları'nın Hazine aracılığıyla aldığı 275 milyon euro tutarında aldığı bir kredinin bulunduğunu ve şu anda bunu temizlemeye çalıştıklarını kaydeden Coşkun, ''temiz, pak bir şeker fabrikası kazandıracağız. Bu fabrikaları düzlüğe beraber çıkartacağız'' diye konuştu. 
     Ankara Şeker Fabrikası'na ait arazinin Büyükşehir Belediye Başkanı Melih Gökçek'in fuar alanı ve ticaret merkezi yapmak, TOBB'un da üniversite kurmak amacıyla istediğini de belirten Coşkun, ''bunları küçümsemeyin, birçok insana istihdam sağlayacak. Bir şeyler yapmak lazım'' dedi. 
     
     DİĞER KONUŞMACILAR 
     Türkiye Şeker Fabrikaları TÜRKŞEKER Genel Müdürü Mehmet Azmi Aksu ise yaptığı konuşmada, sentetik tatlandırıcılarla bir rekabet içinde bulunduklarını, bu nedenle de şeker pancarında verimliliğin artırılması, maliyetlerin düşürülmesi gerektiğini bildirdi. 
     Şeker-İş Sendikası Genel Başkanı Ömer Çelik ise tatlandırıcı kotasını yüzde 10'dan 15'e çıkarılmasına kesinlikle karşı olduklarını belirterek, ''Türkiye'deki tatlandırıcı fabrikalarında bin kişi bile istihdam edilmiyor. Şeker pancarı ise 10 milyon insanı direkt ilgilendirmektedir. Bu nedenle kotanın önümüzdeki dönemde yeniden gözden geçirilmesi gerekmektedir'' diye konuştu. 
     Ankara Büyükşehir Belediye Başkanı Melih Gökçek'in, 4 bin 200 dönümlük Ankara Şeker Fabrikası'nın arazini çok düşük bir fiyatla almak istediğini de kaydeden Çelik, ''maksadın burada fuar alanı açmaksa Güvercinlik'teki uçsuz bucaksız arazini değerlendir. Eğer burayı alacaksan da değerinde'' dedi. 
     Ankara Pancar Kooperatifi Başkanı Muhittin Bıyıkoğlu da pancar üreticilerinin bu sezona bir önceki sezondan daha buruk başladıklarını söyleyerek, 13 milyon ton üretim kotasının 10 milyon 300 bin tona indirildiğini bildirdi. 
     Bıyıkoğlu, 2003 pancar fiyatlarının netleşmediğini de belirterek, bu sene enflasyon da dikkate alınarak asgari fiyatın 100 bin lira olarak belirlenmesini istediklerini söyledi. 
     Ankara Şeker Fabrikası Müdürü Aydemir Aklem de 115 gün sürecek şeker pancarı alım kampanyası döneminde 445 bin ton rekolte olacağını tahmin ettiklerini bildirdi. 
     
</TEXT>
</DOC>
