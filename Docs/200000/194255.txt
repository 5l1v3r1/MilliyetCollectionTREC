<DOC>
<DOCNO> 194255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sontur08.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram tatilcileri "yurtdışı" dedi... 
</HEADLINE>
<TEXT>

     Ramazan Bayramı tatilcilerinin tercihlerinin yurtdışından yana olduğu bildirildi. 
     Turizm acentelerinden edinilen bilgiye göre, bayram tatilcilerinin tercihi mevsimin uygun olması nedeniyle Mısır ve Fas'ta yoğunlaşıyor. 
     Paris ve Uzakdoğu turlarında yer dahi bulunamazken, fiyatlar yüksek olmasına rağmen casino tutkunlarının KKTC ilgisi sürüyor. Tatilcilerin yurtiçine ilgisinin en asgari düzeye indiği bu bayram tatilinde yurtiçine ilgi çekmek isteyen turizmciler 5-6 taksitli seçenekler sunuyorlar. 
     Uygar Turizm Yönetim Kurulu Başkanı Nuri Uygun, yurtdışının tercih edilme nedenleri arasında uygun fiyatın başı çektiğini ifade ederek, ''Yurtdışı turlar çok rağbette. Fiyatların cazip olması da ilgiyi artırıyor. İlanlarımız çıkar çıkmaz neredeyse yurtdışı turlar tamamen satıldı. Tatil öncesindeki son günlerde yurtdışı uçuşlarda yer bulmak imkansız hale gelecek'' dedi. 
     Türkiye'de tatil fiyatına Paris ve Mısır ve Fas gezileri olduğunu kaydeden Uygun, fiyatların Türkiye'de hala yüksek olduğunu belirtti. 
     ''Türkiye'de orta sınıf kalmadığı için yurtiçini tercih eden kesim azaldı, parası olan yurtdışını talep ediyor '' diye konuşan Uygun, acentelerin yurtiçi talebi canlandırmak için taksitlendirmeler yaptığını belirtti. 
     Uygun, 199 euroya 2 gece-3 gün Paris turu satılabildiğini, Ankara'dan 249 euroya 3 gece dört gün İtalya'ya tatil seçeneği bulunduğunu vurgulayarak, Paris'e her cuma gidiş, her pazartesi dönüş koyduklarını, talebin çok yoğun olduğunu bildirdi. 
     
     199 EURODAN-1500 DOLARA KADAR YURTDIŞI TURLARI 
     Seyahat acenteleri 199 eurodan 1500 dolara kadar değişen fiyatlarla yurtdışı tatil olanağı sunuyor. 
     Mısır ve Kızıldeniz'de muhteşem bir tatil vaat eden turlar, 5 yıldızlı otellerde 7 gece 499 milyon lira, Floransa-Venedik paket turlar 9 gün 749 milyon lira, Roma-Napoli 9 gün 699 milyon lira, Yunanistan 9 gün 499 milyon lira. 
     3 gece 4 gün 199 euroya Paris, 299 euroya Tunus, 240 euroya Yunanistan, 499 euroya Dubai, 750 euroya Budapeşte-Viyana-Prag üçlü paket turlar büyük ilgi görüyor. 1500 dolarlık turları ise Maldivler ve Uzak Doğu turları oluşturuyor. 
     5 gün KKTC ise 1 buçuk milyar lira. 
     Belek ve Kemer gibi çok tercih edilen Akdeniz'in gözde tatil bölgelerinde ise 5 yıldızlı otellerin geceliği 100 milyon lira ile 160 milyon lira arasında değişiyor. Abant, Afyon, Ilgaz gibi termal turizm merkezlerinde ise 1 gece fiyatları 79 milyon lira'dan 100 milyona kadar çıkıyor. 
     
</TEXT>
</DOC>
