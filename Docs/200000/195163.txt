<DOC>
<DOCNO> 195163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/siyaset/siy02.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Loizidu tazminatı için bir hafta süre 
</HEADLINE>
<TEXT>

   Avrupa Konseyi Bakanlar Komitesi, Loizidu Davası'nın gereklerini yerine getirmesi için Türkiye'ye baskı yapıyor 
   GÜVEN ÖZALP Brüksel 

   
   Avrupa Birliği AB Komisyonu tarafından açıklanan Strateji Belgesi'nde Türkiye'nin tam üyelik beklentileriyle Kıbrıs'ta çözüm arasında bağlantı kurulmasının yarattığı fırtına henüz dinmemişken, bu konuda bir ültimatom da Avrupa Konseyi Bakanlar Komitesi'nden geldi. Konsey, Loizidu Davası'nın gereklerini yerine getirmesi için Türkiye'ye bir hafta süre tanıdı. Avrupa Konseyi yetkilileri, "19 Kasım'a kadar tazminatı ödemezseniz ciddi yaptırım kararlarıyla karşı karşıya kalırsınız" mesajı verdiler. 
   45 üyeli Avrupa Konseyi'nde Türkiye'nin yapayalnız kaldığı bu kararda Ankara'dan kararın gereklerini en geç 19 Kasım'a kadar yerine getirmesi istendi. AİHM kararlarının uygulanmasının şartlara bağlı olamayacağını ifade eden kararda, "Türkiye bir kez daha mahkeme tarafından belirlenen tazminatı ödeme zorunluluğunun gereklerini yerine getirmezse Komite her türlü uygun önlemi alma konusunda kararlı olduğunu beyan eder" ifadeleri kullanıldı. Türkiye'nin Loizidu'ya tazminatı ödememekte direnmesi AİHM kararını yerine getirmemesi anlamı taşıyacağından Kopenhag kriterlerinin ihlali anlamını da taşıyacak. 
   Yaklaşık 900 bin dolar tutarındaki tazminatı ödemeye hazır olduğunu ancak davanın mülkiyet haklarını ilgilendiren bölümlerinin 2005 sonuna kadar gündeme getirilmemesini isteyen Türkiye'nin kaygısını Loizidu Davası'nın diğer davalar açısından örnek oluşturacak durumda bulunması oluşturuyor. Ankara, tazminatı ödedikten sonra sayıları binlerle ifade edilen benzer nitelikli davayla burun buruna kalmaktan çekiniyor. Konsey yetkilileri, bu olası davalar sonucu Türkiye'nin ödeyeceği tahmini toplam tazminat tutarının 20 milyar dolara kadar çıkabileceğini ifade ediyorlar. 
   
   Parti kapatmada Türkiye haksız    Avrupa İnsan Hakları Mahkemesi, Anayasa Mahkemesi tarafından kapatılan Sosyalist Türkiye Partisi'nin STP şik yet başvurusunda Türkiye'yi haksız buldu. Strasbourg Mahkemesi, maddi tazminat kararı vermedi, ancak mahkeme masraflarını Türkiye'nin ödemesini kararlaştırdı. 
   
   
   
   
   
   
</TEXT>
</DOC>
