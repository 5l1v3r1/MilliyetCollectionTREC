<DOC>
<DOCNO> 173997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sonspo13.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Lig'de yeni sezon hakemleri... 
</HEADLINE>
<TEXT>

     Birinci Süper Futbol Ligi'nde 2003-2004 sezonunda 31 A klasman hakem düdük çalacak. 
     Ligin yeni hakemleri Cem Deda, Hakan Sivriselvi, Fırat Aydınus, Bülent Yıldırım, Yunus Yıldırım, Aytekin Durmaz ve Vedat Tan. 
     Geçen sezon düdük çalan Ali Uluyol, Kazım Erçakır, Taner Balbay, Cem Tosyalı, İsmet Cengiz ve Sebahattin Şahin, bu sezon görev yapmayacak. 
     Birinci Süper Lig'de yeni sezonda görev yapan hakemlerin büyük bölümü üniversite ve yüksekokul mezunu. 
     Ligde bu sezon düdük çalacak 31 A klasman hakemden 23'ü üniversite ve yüksekokul mezunu. 1'i halen üniversitede okurken, ligde görevli hakemlerden 7'sinin de lise diploması bulunuyor. 
     
     ASKER HAKEM KALMADI 
     Birinci Süper Lig'de yeni sezonda asker kökenli hakemler görev yapmayacak. 
     Genelkurmay Başkanlığı'nın isteği üzerine asker kökenli hakemleri kademeli olarak azaltan Futbol Federasyonu Merkez Hakem Kurulu, yeni sezonda hiç asker hakeme görev vermedi. 
     
     DOKTORU DA VAR, GAZETECİSİ DE, MÜHENDİSİ DE 
     Birinci Süper Lig'de 2003-2004 sezonunda görev yapacak 31 A klasman hakem içinde çeşitli meslek gruplarından isimler bulunuyor. 
     Meslek grupları içinde öğretmenler ve mühendislerin çokluğu dikkati çekerken, doktor, gazeteci, avukat, memur, işletmeci, iktisatçı, sigortacı, şehir plancı ve konfeksiyoncu hakemler de ligde görev yapacak. 
     
     ORTALAMA YAŞ 34, EN YAŞLISI ÇİMEN, EN GENCİ DEDA 
     Futbol Federasyonu Merkez Hakem Kurulu'nun son yıllardaki gençleştirme operasyonu çerçevesinde yeni sezonda Birinci Süper Lig'de görev yapacak 31 hakemin yaş ortalaması 34.67'ye indi. 
     Ligde görev yapacak olan hakemler içinde en yaşlısı 44 yaşındaki Ünsal Çimen. 
     Birinci Süper Lig'de görev yapacak hakemler içinde en genci ise 23 yaşındaki Cem Deda. 
     
     EN ÇOK HAKEM İSTANBUL VE ANKARA'DAN 
     Ligde bu sezon görev yapacak 31 A klasman hakem, 17 ayrı bölgeden. 
     İstanbul ve Ankaralı hakemler 5'er isimle ilk sırada yer alırken, İzmir'den 4, Trabzon, Antalya ve İçel'den 2'şer, Diyarbakır, Kocaeli, Ordu, Bursa, Konya, Muğla, Şanlıurfa, Zonguldak, Balıkesir, Manisa ve Eskişehir'den de 1'er hakem düdük çalacak. 
     
</TEXT>
</DOC>
