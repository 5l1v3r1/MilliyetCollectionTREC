<DOC>
<DOCNO> 173745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/soneko35.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim için süre yarın doluyor... Gözler Uzan Grubu'nda... 
</HEADLINE>
<TEXT>

     Petkim ihalesinde en yüksek teklifi veren firmanın ihale bedelini yatırması için son güne geliniyor. 
     Petkim'in yüzde 88.86 oranındaki hissesinin özelleştirilmesine ilişkin ihalede 605 milyon dolarla en yüksek teklifi veren Uzan Grubu'na ait Standart Kimya'nın yarın mesai bitimine kadar peşinat ve teminat mektubunu ya da ihale bedelini Özelleştirme İdaresi Başkanlığı'na ÖİB teslim etmesi gerekiyor. 
     6 Haziran 2003 tarihinde gerçekleştirilen Petkim ihalesinde sözlü turlara Sanko Kimya Sanayi Ticaret A.Ş Sanko-Zorlu ortak girişim ile Standart Kimya A.Ş kalmış ve Standart Kimya 605 milyon dolarlık teklif ile ihaleyi kazanmıştı. 
     Ardından, Özelleştirme Yüksek Kurulu ÖYK , 30 Haziran tarihinde Petkim'deki İdare hissesinin, Standart Kimya Petrol Doğalgaz Sanayi ve Ticaret A.Ş'ye 605 milyon dolar bedelle satışını onaylamıştı. 
     
     NASIL ÖDENECEK 
     İhaleyi kazanan Standart Kimya'nın Yönetim Kurulu Başkanı Kemal Uzan, 605 milyon dolarlık ihale bedelini vadeli ödeyeceklerini açıklamıştı. 
     Vadeli ödemelerde ihale bedelinin yüzde 40'ı peşin olarak ödeniyor, geriye kalan kısmı 3 yıla kadar vadeye yayılabiliyor. 
     Bedelin vadeli ödenmesi durumunda, 242 milyon dolarlık peşinat yatırılması ve geriye kalan 363 milyon dolar için ise ÖİB'ye teminat mektubu getirilmesi gerekiyor. 
     Firma 605 milyon doları peşin ödemesi durumunda yüzde 10'luk bir indirime hak kazanacak. Dolayısıyla 544.5 milyon doları peşin yatırması durumunda şirketi alabilecek. İhale bedelinin yatırılmaması durumunda 10 milyon dolarlık geçici teminat İdareye gelir kaydedilecek. 
     Öte yandan, ÖİB, 21 Temmuz tarihli yazısında vadeye bağlanan miktara ilişkin olarak Adabank tarafından teminat verilmesini uygun görmemişti. 
     Standart Kimya A.Ş ise Temmuz ayının son haftasında Özelleştirme İdaresi Başkanlığı'na peşinatı 305 milyon dolara çıkaran ve vadeye bağlanacak miktar için de Adabank teminat mektupları ve hisse rehni öneren yeni bir teklif sunmuştu. 
     
     İHALE SÜRECİ 
     Bu arada, Petkim'e ilişkin ihale süreci 20 Ocak 2003 tarihinde yayınlanan ilan ile başlarken, son teklif verme tarihi olan 2 Nisan 2003 tarihi itibari ile 5 yatırımcıdan teklif alınmıştı. 
     İhale sürecinde İlab Holding'e ait Chemorbis Ortak Girişim Grubu çekilirken, Zorlu Petrogas Petrol Gaz ve Petrokimya Ürünleri San. Tic. A.Ş, Sanko Holding ile birleşmişti. İhaleye katılanlardan Vakıfbank ise ihalede elenmişti. 
     
</TEXT>
</DOC>
