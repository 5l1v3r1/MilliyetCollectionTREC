<DOC>
<DOCNO> 150185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sondun46.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs Rum Kesimi AB üyelik anlaşmasını imzaladı.. 
</HEADLINE>
<TEXT>

     Kıbrıs Rum Kesimi, AB'ye üyelik anlaşmasını bugün 10 ülkenin AB'ye katılımı için Atina'da düzenlenen törende imzaladı. 
     Üyelik anlaşmasını imzalayan Rum lider Tasos Papadopulos yaptığı konuşmada, Kıbrıs sorununun adil ve kalıcı bir biçimde çözümü çabalarını sürdürmeyi taahhüt ettiklerini söyledi. 
     AB'ye üyelik anlaşmasını ''Kıbrıs Cumhuriyeti'' adına imzaladığını ve bu imzanın ''Kıbrıs halkının tümü'' için atıldığını savunan Papadopulos, ''Kıbrıslı Türkler, bu törende yer alamadıkları için üzgünüm. Güç kullanılarak dayatılan suni duvarlar ve ayırıcı hatlar, Kıbrıslı Türklerin, Kıbrıslı Rumlarla birleşik olarak Avrupa yolunda ilerlemelerini engelliyor'' dedi. 
     Çok kısık bir sesle ve zorlukla konuşabildiği gözlenen Papadopulos, ''AB üyeliğinin Kıbrıs sorununun çözümüne yönelik dinamiği etkilemeyeceğini de'' belirterek, ''Aksine, AB müktesebatının tüm Ada'da uygulanabilmesi için çözüm çabalarının sürdürülmesi daha da zorunlu hale gelmiştir'' diye konuştu. 
     Kıbrıs meselesinin, Rum kesiminin AB'deki varlığını sorunlu bir hale getirmeyeceğini de savunan Papadopulos, çözüm çabalarını sürdüreceklerini ve ''Kıbrıs'ın birleşmiş Avrupa içindeki tek bölünmüş ülke olma özelliğini ortadan kaldıracaklarını'' söyledi. 
     Bu arada, Rum kesiminin AB üyelik anlaşması çerçevesinde 2 protokol imzalandı. 
     İlk protokolde, AB müktesebatının önce Rum kesiminde, Kıbrıs sorununun çözümünün ardından da tüm Ada'da uygulanacağı ve bu çerçevede AB'nin BM kararları çerçevesinde, BM Genel Sekreteri'nin de katkısıyla adil ve kapsamlı bir çözüm istediği ifadelerine yer verildi. 
     Protokolde, çözümden sonra AB müktesebatının Kıbrıs'ın tümünde, AB Komisyonu'nun önerisi ve AB Konseyi'nin oybirliğiyle vereceği karar sonrası uygulanacağı da kaydedildi. 
     Diğer protokolde ise İngiltere'nin Kıbrıs'taki 2 askeri üssünün konumunun AB üyeliğiyle değişmeyeceği belirtildi. 
     





</TEXT>
</DOC>
