<DOC>
<DOCNO> 174656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/son/sondun03.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un yeğeni uyuşturucu tedavi programını tamamladı 
</HEADLINE>
<TEXT>

     ABD Başkanı George Bush'un kız yeğeni Noelle Bush 26 , mahkemenin uygun gördüğü uyuşturucu tedavi programını tamamladı. 
     Bush ailesinin, aynı zamanda Florida Valisi Jeb Bush'un kızı olan Noelle'in programı tamamlaması nedeniyle çok mutlu olduğu belirtilirken, valilikten yapılan açıklamada, ''Bugün tüm ailelerin sevdiklerinin mezuniyetini kutlaması gibi, kızımız Noelle'in bu adımı atarak tedavi görmesinden memnunuz. Buraya gelmek için çok çalıştı. Çabalarından ötürü gurur duyuyoruz ve onu çok seviyoruz'' ifadesi yer aldı. 
     Noelle Bush, 2002 yılı Ocak ayında Tallahassee'de Zanaks adlı sakinleştirici ilacı sahte reçeteyle almaya çalışmakla suçlanarak tutuklanmıştı. 
     Florida mahkemesi, yeğen Bush'un bir yıl boyunca uyuşturucu tedavi programına katılması halinde hakkındaki suçlamaların düşürülmesi kararını almıştı. 
     Noelle Bush, Orlando'da bir rehabilitasyon merkezindeki tedavisi sırasında onaysız reçete bulundurmak suçlaması ve ayakkabısında kokain bulunduğu iddiaları nedeniyle iki kez kısa süreli hapis cezalarına çarptırılmıştı. 
     
</TEXT>
</DOC>
