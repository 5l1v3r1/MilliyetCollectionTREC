<DOC>
<DOCNO> 192726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/dunya/dun01.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin yeri Avrupa Birliği 
</HEADLINE>
<TEXT>

   Türkiye'nin iyi yolda ilerlediğini söyleyen Verhofstadt, 2004'te AB'den olumlu bir karar çıkmasının beklenebileceğini vurguladı 
      GÜVEN ÖZALP Brüksel 

   
   Kopenhag Zirvesi öncesi Avrupa Konvansiyonu Başkanı Valery Giscard d'Estaing'in Türkiye'yi dışlayan yaklaşımına en açık tepkiyi veren ve net bir şekilde, "Türkiye Avrupa'nın parçasıdır" mesajı veren Belçika Başbakanı Guy Verhofstadt, yarın Ankara'nın konuğu olacak. Verhofstadt'ın Avrupa Birliği'nin AB 2004 sonunda alacağı karardan, KADEK'in AB terör listesine dahil edilmesine kadar verdiği mesajlar Ankara'nın açısından son derece olumlu nitelikte. 
   
   AYNEN DEVAM EDİN 
   Verhofstadt, Türkiye'nin son dönemde attığı adımlarla 2004 yılı sonunda AB tarafından yapılacak değerlendirmeye ilişkin önemli aşama kaydettiği görüşünde. İlerlemenin iyi yönde olduğunu vurgulayan Verhofstadt, "Bu konuda, gerekli ve imk nlar dahilinde olan her şeyi yapma konusunda Türk yetkililerde bir kararlılık var. Bu son derece güçlü bir şekilde hissediliyor. 
   Biz AB Komisyonu tarafından yapılacak değerlendirmeyi bekleyeceğiz. Ancak aynı doğrultuda aynı ritmle devam edilmesi halinde 2004 sonunda olumlu yönde bir değerlendirmenin çıkması beklenebilir" dedi. Verhofstadt, temaslarında gerçekleştirdikleri çabayı sürdürmesi konusunda Ankara'yı cesaretlendireceklerini söylüyor. 
   
   AVRUPA'NIN PARÇASISINIZ 
   AB'ye katılım sürecinin sadece Türkiye'nin değil Avrupa'nın da konusu olduğuna dikket çeken Verhofstadt, Türkiye'nin iyi anlatılması gerektiği görüşünde. AB içindeki bazı Türkiye karşıtı görüşlerde ülkenin büyüklüğü ve hazmedilmesinin zor olmasının etkili olduğunu düşünse de Türkiye'nin yerinin Avrupa olduğunu ısrarla vurguluyor "Bundan korkmak gerekmiyor. Türkiye, Avrupa'nın bir parçası. Bu tarihte de böyle oldu. Bu durum coğrafi açıdan da, ekonomik açıdan da geçerli. Türkiye iki kıtayı birbirine bağlıyor. Bu sadece sembolik anlamda değil somut anlamda da böyle." 
   
   KADEK'E BAKIŞ DEĞİŞİYOR 
   Türkiye'nin hassas olduğu KADEK konusunda da Verhofstadt'ın verdiği mesajlar oldukça olumlu "Bu örgütün terör listesine dahil edilip edilmemesi konusunda AB içinde yoğun tartışma var. Bundan altı ay öncesine kadar üye ülkelerin büyük bölümünde, buna Belçika da dahil, 'KADEK yeni bir örgüt, terörist eylemde bulunmadı' anlayışı vardı. Şimdiki eğilim ise, PKK ile KADEK arasında çok sayıda bağlantı bulunduğunun düşünülmeye başlanması yönünde. Birçok üye ülke KADEK'e farklı şekilde bakmaya başladı. Önümüzdeki haftalarda bir karar gündeme gelebilir ancak kararın hangi yönde olacağını şu aşamada söylemek mümkün değil." 
   
   
   
   
   
</TEXT>
</DOC>
