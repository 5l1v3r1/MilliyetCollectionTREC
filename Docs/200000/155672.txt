<DOC>
<DOCNO> 155672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur12.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
"Altın Portakal" belgesel olacak... 
</HEADLINE>
<TEXT>

     Bu yıl 40'ıncısı yapılacak Antalya Altın Portakal Film Festivali'nin belgeseli hazırlanacak. 
     Antalya Kültür ve Sanat Vakfı AKSAV tarafından organize edilen ve 12 Eylül askeri darbesinin yapıldığı 1980 yılı hariç 40 yıldır süren ve Türkiye'nin en uzun soluklu film festivali olarak bilinen Antalya Altın Portakal Film Festivali'nin belgeseli çekilecek. 
     ''Bir Yudum İnsan'' adlı belgesel programının yapımcısı Nebil Özgentürk'ün hazırlayacağı belgeselde, festivalin 40 yılı anlatılacak. 40 dakikalık olması planlanan belgeselde, Altın Portakal Film Festivali'nin yanı sıra Antalya'nın, 40 yıl içerisinde ekonomik, turistik ve doğal açıdan uğradığı değişikliklerle, gösterdiği gelişme de ele alınacak. 
     AKSAV Genel Müdürü Giray Ercenk, A.A muhabirine yaptığı açıklamada, belgesel çalışmasının, Antalya ile birlikte Türk sinemasının uğradığı değişimi ortaya koyması açısından da önem taşıdığını belirterek, şöyle konuştu 
     ''Altın Portakal Film Festivali, 40. yılını dolduruyor. Acıyı tatlıyı, hüznü sevinci kapsayan bir 40 yıl... 40 yıl aralıksız tekrarlanan bir etkinlik. Bir bölümü aramızda, bir bölümü aramızda olmayan, ödüllü, ödülsüz çok sayıda sanatçı ve sinema insanı bu sürece ortak oldu. Şimdi, onların çocuğu sayılan bir yeni kuşak var. Eski kuşaklarla birlikte sinemayı güçlendirme geliştirme çabası içindeler. Bütün bunları bir belgesel içinde toplayacağız. 
     40 yıl, Türk geleneklerinde özel bir anlam ifade eder. Bu nedenle, 40 yıllık gelişimi, bir belgeselle ortaya koymaya karar verdik. Bu anlayış içerisinde, geçmişi elden geldiğince gerçek biçimde ele alarak Türk sinemasına önemli katkı sağlayacak bir belgesel çekeceğiz. Sayın Nebil Özgentürk'le görüştük. Çalışmalara çok kısa bir sürede başlayacak ve belgesel, festivalin yapılacağı Ekim ayına kadar yetişecek.'' 
     Çekilecek belgesele Antalya halkının ve sanat camiasının destek vermesini de isteyen Ercenk, 40 yıllık Altın Portakal Film Festivali ile ilgili elinde bilgi, belge, fotoğraf, afiş ve video görüntüsü bulunanların, bunları kendilerine ulaştırmasını istedi. 
     Belgeselin, Antalya halkına ve sinema camiasına ait olacağının altını da çizen Ercenk, sağlanacak her türlü bilgi ve belgenin, Türk Sanat Tarihi'nin aydınlanmasında rol oynayacağını sözlerine ekledi. 
     
</TEXT>
</DOC>
