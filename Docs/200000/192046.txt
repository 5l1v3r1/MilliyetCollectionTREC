<DOC>
<DOCNO> 192046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sonspo15.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi tartışması büyüyor... Beşiktaş'tan açıklama... 
</HEADLINE>
<TEXT>

     Beşiktaş Kulübü Yönetim Kurulu, Beşiktaş Futbol Yatırımları Sanayi ve Ticaret A.Ş'nin maç gelirlerini hesaplarına yansıtmadığı izlenimi yaratacak şekilde yapılan değerlendirmeleri kınadı. Yönetim kurulu tarafından yapılan yazılı açıklamada, son günlerde medyada bu konuyla ilgili gerçek olmayan haberlerin yer aldığı belirtilerek, ''Her türlü hesabı açık, net ve şeffaf olan bir futbol şirketinin maç gelirlerini hesaplarına yansıtmıyormuş intibaını yaratacak şekilde yapılan maksatlı ve yanlış açıklamalar genel ahlak kurallarıyla ve centilmenlikle bağdaşmamaktadır. Bu kişileri yaptıkları açıklamalardan dolayı esefle kınıyor, herkesi eşit koşullarda yarışmaya davet ediyoruz'' denildi. 
     Kulüp ile şirketin bu yılın Eylül ve Ekim aylarında 940 milyar lirası gelir vergisi stopajı ve 1.9 trilyon lirası katma değer vergisi olmak üzere toplam 2.8 trilyon lira vergi ödediği belirtilen açıklamada, şu ifadeler yer aldı 
     ''BJK İnönü Stadı kira sözleşmesinde kiracı taraf Beşiktaş Kulübü olduğu için kulüp tarafından yapılan bilet satışlarından elde edilen gelirin tamamı için bire bir olarak kulübe fatura kesilmekte, bu maç hasılatları kulüpten şirketin kasasına alınmakta ve ayrıca bu tutar üzerinden KDV ödenmektedir. Şirket halka açıldıktan bugüne kadar bilet satışlarından elde ettiği gelirlerin toplamı 12.6 trilyon lira olup bu tutar üzerinden 2.3 trilyon liralık KDV tahakkuk ettirilmiş ve ödenmiştir. 
     Bizler gibi milyonlarca taraftarı olan kulüplerin topluma örnek olabilmeleri için vergi ödevini yerine getirmeleri gerekmektedir. Bazı kulüp yetkililerinin son günlerde kamuoyunda kulübümüze iftira atarak gündemi başka bir tarafa taşımak amacıyla maksatlı olarak yaptıkları açıklamaları üzüntü ile karşılıyoruz.'' 
     
</TEXT>
</DOC>
