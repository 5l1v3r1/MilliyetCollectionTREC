<DOC>
<DOCNO> 161557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sontur21.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Klasik tiyatroya dikkat çekmek için 48 saatlik rekor denemesi 
</HEADLINE>
<TEXT>

     Ankara Oda Tiyatrosu Topluluğu, klasik tiyatroya dikkat çekmek amacıyla 48 saat sürecek bir rekor denemesi başlattı. 
     Marmara Üniversitesi MÜ Dr. İbrahim Üzümcü Kültür Merkezi sahnesinde gerçekleştirilecek rekor denemesi öncesi basın açıklaması yapan ''Operadaki Hayalet Üzerine Bir Fantezi'' adlı oyunun yazarı, yönetmeni ve oyuncusu, 9 Eylül Üniversitesi Öğretim Görevlisi Doç. Dr. Kaan Erkam, amaçlarının klasik tiyatroya dikkat çekmek olduğunu belirterek, şunları söyledi 
     ''Birileri hala Türkiye'de tiyatro yapıyor, demek istiyoruz. Birilerinin tiyatro yaptığını göstermek için de 48 saatlik bir maratona girelim dedik. Bu aslında kahvaltı sofrasında başlayan bir şakaydı. Ama madem Sertab Erener Türk müziğini dünyaya tanıttı, biz de Türk tiyatrosunu dünyaya tanıtmış olacağız.'' Daha önce böyle bir rekorun asla denenmediğini anlatan Doç. Dr. Erkam, ''En uzun oyun Wagner'in 4 saat süren bir oyunu. Ama bizim oyunumuz 48 saat sürecek. İnşallah öbürgün bu saatlerde galada birlikte olacağız. Ama 10-15 saat de sahnede kalsak rekor kırmış olacağız'' diye konuştu. 
     Daha önce oyunu 36 saat süreyle oynadıklarını ve başarılı olduklarını anlatan Doç. Dr. Kaan Erkam, rekor denemesi sırasında gelecek konuk oyuncuların da sahne alacağını kaydetti. 
     İstanbul 5. Noteri Başkatibi Zihni Dardoğan da, rekor denemesi süresince salonda kalarak, Guiness Rekorlar Kitabı için tutanakları hazırlayacak. 
     Dardoğan, 48 saat süresince oyunu takip edip tutanağı hazırlama işini yapacağını belirterek, ''Ben de o dikkatle oyunu takip edeceğim. Zor ama başaracağım herhalde'' diye konuştu. 
     Rekor denemesine saat 14.00'te başlanan oyunda, Doç. Dr. Kaan Erkam, Sultan Çelik ve Ebru Yaşar Seçen yer alıyor. Oyunda, ''joker oyuncu'' Kenan Özaydın ile teknik ekipte ise Nilay Erkam, Ziya Gündoğdu, Umut Gül ve Yusuf Altuntaş bulunuyor. 
     Oyuncular, 45'er dakika süren bölümlerin ardından 15'er dakika dinlenecekler. 
     Deneme, ''www.turkiyeonline.com'' adresinden takip edilebilecek. 
     
</TEXT>
</DOC>
