<DOC>
<DOCNO> 174086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sontur54.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Misyoner grubu rezervasyonları iptal edildi... 
</HEADLINE>
<TEXT>

     Oruçoğlu Termal Otel yönetimi, basın organlarında yer alan ''Misyoner kadınların Afyon'da toplanacağı'' yönündeki haberler üzerine, misyonerler grubu olduğu iddia edilen 200 kişilik yabancı grubun rezervasyonlarını iptal etti. 
     Konuyla ilgili yazılı açıklama yapan Oruçoğlu Termal Otel Halkla İlişkiler Müdiresi Hayriye Koca, şu bilgiyi verdi 
     ''Geçtiğimiz günlerde basın organlarında gündeme gelen 'Misyonerler Afyon'da Toplanıyor' konulu haber üzerine, otelimizin de adının geçmesi neticesinde, rezervasyonlarımızın tekrar gözden geçirilmesi gündeme gelmiştir. 
     Yapılan rezervasyon kontrollerinde 31 Ekim - 2 Kasım 2003 tarihleri arasında, yabancı bir acente aracılığı ile 200 kişilik bir yabancı grup ön rezervasyonu tespit edilmiştir. 
     Yapılan ön rezervasyonlarda şahıs ismi ve toplantı niteliği belirtilmediği ve basında yer alan haberler ışığında, karşı acente ile yapılan görüşme neticesinde bu ön rezervasyonun iptali tarafımızdan yapılmıştır.'' 
     
</TEXT>
</DOC>
