<DOC>
<DOCNO> 174893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sontur33.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan ve eşi Emine Erdoğan Lütfi Kırdar'a geldi... 
</HEADLINE>
<TEXT>

     Başbakan Recep Tayyip Erdoğan ve eşi Emine Erdoğan, oğulları Bilal Erdoğan'ın nikah töreninin yapılacağı Lütfi Kırdar Uluslararası Kongre ve Sergi Sarayı'nın Rumeli Salonu'na geldi. 
     Ümraniye'de Özel Erdem Hastanesi'nin yeni hizmet binasının açılışına katıldıktan sonra Üsküdar Emniyet Mahallesi'ndeki evine dönen Başbakan Erdoğan, burada yaklaşık 1.5 saat kaldı. Erdoğan, hastane açılışında giydiği taba renkli keten spor takım elbisesini değiştirerek, lacivert takım elbisesini giydi. 
     Başbakan Erdoğan ve eşi Emine Erdoğan, saat 15.45'te evden ayrılarak, burada bekleyen vatandaşlara ve basın mensuplarına ''hayırlı günler'' diledi. 
     Erdoğan ve eşi, saat 16.00'da oğulları Bilal Erdoğan'ın nikah töreninin yapılacağı Lütfi Kırdar Uluslararası Kongre ve Sergi Sarayı'na ulaştı. 
     Burada makam aracından inen Erdoğan, kendisine seslenen basın mensuplarına dönüp el sallayarak salona geçti. 
     
     ERDOĞAN, NİKAH SALONUNDA 

     Başbakan Erdoğan ve eşi salona girerken, davetlilerin yoğun ilgisiyle karşılaştılar. 
     Ayaküstü Fenerbahçe Spor Kulübü Eski Başkanı Ali Şen'le bir süre sohbet eden Başbakan Erdoğan, daha sonra salondan ayrılarak gelin ile damadın bulunduğu bölüme geçti. 
     Bu arada, işadamı Ali Şen, nikaha davetli olarak katılan bir gazetecinin sorusu üzerine, Başbakan Erdoğan'la eski dost olduklarını ve belediye başkanlığı yaptığı dönemde oğlu Adnan Şen'in nikahını Başbakan Erdoğan'ın kıydığını söyledi. 
     
</TEXT>
</DOC>
