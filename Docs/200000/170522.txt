<DOC>
<DOCNO> 170522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/yasam/yas10.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
kısa kısa.. 
</HEADLINE>
<TEXT>

Bodrum'da köpek katliamı      YAŞAR ANTER DHA 

     Bodrum'a bağlı Yalı'da, beş yıldızlı otellerin yer aldığı sahilde buldukları yiyecekleri yiyen köpekler, peş peşe rahatsızlanmaya başladı. 7 köpekten 5'i can çekişerek öldü bazı serçeler de ölü bulundu. Veterinere yetiştirilen iki köpek ise son anda kurtarıldı. AKP Yalı Belde Başkanı Ahmet Ligoğlu'nun beş yaşındaki seter kırması Duman adlı köpeği de ölen köpekler arasındaydı. Ligoğlu, "Bunu yapanlar insan olamaz. Veteriner, yiyeceğe katılmış fare zehri türü bir zehirin varlığından söz etti. Bunu kim yaptıysa peşine düşeceğiz" diye konuştu. 
     
Felçli Dario'yu yunuslar güldürdü      İBRAHİM OKUMAMIŞ, İBRAHİM LALELİ Antalya DHA 

     Almanya'da 3.5 yıl önce evlerinin bahçesinde oynarken düştüğü havuzda boğulan ve ölümden doktorların çabasıyla kurtulan Fröhner ailesinin ikiz oğullarından Dario, 5 yaşında ilk kez Türkiye'de güldü. Antalya Dolphinland Yunus Gösteri Merkezi'nde 'Yunus Yardımıyla Terapi' denemelerine katılan felçli çocuk, ilk tepkisini çevresine gülücükler dağıtarak verdi. 
     
     'Bizimle ilk kez iletişim kurdu' 
     Kanada ve Amerika'da spastik ve uyum sorunu olan çocukların tedavisi amacıyla yapılan terapinin Türkiye denemesinin ilk konuğu, tüm vücut fonksiyonları felçli, Dairo oldu. Dairo, Sinem Yolbaz ve Koray İşcanoğlu adlı eğitmenlerin yardımıyla 'Suera' ve 'Alişa' isimli yunuslarla yüzdü. Anne Bea ve baba Dirk Fröhner, Dairo'nun her an sudan çıkıp kendilerine sarılacağını hissettiklerini belirterek, "Oğlumuzla ilk kez iletişim kurduğumuz için çok mutluyuz" dedi. Dario'nun ikizi Nevio ve abisi Nando da kardeşlerini öperek destekledi. 
     
Kadınlar seks konusunda yalancı      DIŞ HABERLER SERVİSİ 

     OHIO Üniversitesi'nden Dr. Terri Fisher, kadınların 'hafifmeşrep' olarak nitelendirilme endişesi yüzünden birlikte oldukları erkek sayısını düşürüp bek retlerini kaybetme yaşlarını yükselttiğini söyledi. Fisher, "Bir heteroseksüel erkek seks yaptığı zaman mantık olarak aynı anda bir kadının da yapıyor olması gerekir, ancak istatistikler bunu göstermiyor" dedi. Fisher, şöyle devam etti "Başlangıçta erkeklerin birlikte oldukları kadın sayısını abarttığını düşündük. Ama kadınların bu sayıyı olduğundan az göstermek istediği sonucuna vardık." 
     

</TEXT>
</DOC>
