<DOC>
<DOCNO> 164707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/yazar/dundar.html </URL>
<DATE> 2003/06/22/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Türk erkeği yatakta nasıldır 
</HEADLINE>
<TEXT>

     Haberin üzerinde genelde Türk sahillerinde üstsüz güneşlenen kocaman göğüslü bir Alman kadını olur, kolunda çoğu zaman gariban bir delikanlı bulunurdu. 
     Tek başına tatile gelen Helga'nın Ramazan'ı görünce nasıl çarpıldığı ballandırılarak anlatılırdı. 
     Gurur okşayıcı bu asparagaslar, tatil yörelerinde kim bilir kaç Alman kadınının ırzına geçilmesine yol açmış, kim bilir kaç tecavüzcü "Türklere bayılan Helga"nın bu keyfe direnmesine şaşmıştır. 
     
     Bu kez söz konusu olan öyle bir asparagas değil. 
     Bu kez Türk erkeklerine övgüler düzen, bir Alman hayat kadını... 
     Berlin'de, Türklerin en yoğun yaşadığı semtlerden Wedding'de "Saliha" adlı genelevde çalışan Romy Kaska takma isimli bu kadın anılarını derlemiş. 
     Kitabın adı 
     "Bana Erkeklerin Nerede Olduğunu Sormayın". 
     48 yaşındaki Kaska, genelevde toplam 10 ay çalışmış ve bu süre içinde her milletten 3 bin erkekle yatmış. 
     Günde ortalama 10 erkeği ağırlarken de fırsat buldukça anılarını yazmış. 
     Sonuçta ortaya, "Kim nasıl sevişiyor" kılavuzuna benzer bir kitap çıkmış. 
     
     Kaska'nın farklı milletten müşterilerinin yatak performansına dair genellemeleri şöyle 
     Afrikalılar "Tam bir seks makinesidirler. Çoğunlukla ritmik ve dans şeklinde hareket ederler". 
     Japonlar "İyi bir orgazm yerine mor lekeler vaat ederler". 
     Çinliler ve Taylandlılar "'Şimdi... Buramı öp... hayır' gibi emirler vermeyi severler". 
     Polonyalılar ve Ruslar "Klasik seks pozisyonlarını tercih ederler". 
     Almanlar "Çok konuşur ve hemen ilişkiye girerler". 
     Ve her milliyetten müşterilerin ortak özelliği 
     Sevişirken boyunlarından kolyeyi ve ayaklarından çorabı eksik etmezler. Prezervatifsiz ilişki için de ekstra para teklif ederler. 
     
     Türkleri merak ediyorsunuz değil mi 
     Genelevin en sadık müşterileri Türkler olduğu için Kaska, bizimkiler hakkında geniş bilgi sahibi olsa gerek. 
     Ve bu tecrübeyle şahadet ediyor ki, "Türk erkekleri yatakta hayli eğlendiricidir" ve "Bir kadın onlarla orgazmı asla kaçırmaz". 
     Son dönem spor, edebiyat, müzik gibi alanlarda kazandığımız uluslararası başarılara yatakta bir yenisini eklemiş sayılmaz mıyız 
     İyi de bu bizim bildiğimiz Türk erkeği mi 
     Hani şu yatakta iş şip - şak bitsin diye telaşlanan, sonra da kadını hiç umursamadan sırtını dönüp uyuyan .. 
     Meslektaşımız Fügen Yıldırım, geçen yıl "Fahişeliğin Öbür Yüzü" Metis, 2002 kitabı için dünyanın en eski mesleğinden 15 kadınla konuşmuştu, ama onların anılarında Türk erkekleri hiç de bu kadar eğlenceli görünmüyordu. 
     Eğer Kaska, sadık müşterilerini küstürmemek için fazla mültefit davranmıyorsa geriye iki olasılık kalıyor. 
     Bir Avrupa'daki Türk erkekleri böyle... 
     İki Avrupalı kadınlara karşı böyle... 
     
     Aslında ikisi aynı şey 
     Maziden gelen bir kompleksle Avrupalı kadının gözüne girmeye çalışan Türk erkeği eğlenceli hale geliyor ve yatakta kadının inlemelerini duymadan rahat etmiyor. 
     Sonra sigarasını yakarken, çocukluğundan beri bulvar gazetelerinde okuduğu haberlerin etkisiyle gururunu okşayacak soruyu soruyor 
     "Nasıldım Helga .." 
     
     Hala AB'ye karşı mısınız 
     
     

</TEXT>
</DOC>
