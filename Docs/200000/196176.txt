<DOC>
<DOCNO> 196176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sontur18.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın sürprizi transfer çıktı... 
</HEADLINE>
<TEXT>

     Başbakan Tayyip Erdoğan'ın, "Haftaya yeni müjdeler açıklayacağız" dediği yarınki Grup toplantısının sürprizlerinin belediye başkanı transferleri olduğu öğrenildi. 
     Başbakan Erdoğan'ın geçen haftaki Grup toplantısında "Bayramdan önceki son toplantımızda yeni müjdelerimiz olacak. Ama bunları şimdiden söyleyemem" diye konuşması gözlerin yarınki AKP Grup toplantısına çevrilmesine neden olmuştu. Erdoğan'ın sürprizlerinin yerel seçimlere yönelik belediye başkanı transferleri olduğu ortaya çıktı. 
     Erdoğan yarın Grup toplantısında ANAP'tan istifa eden Samsun Büyükşehir Belediye Başkanı Yusuf Ziya Yılmaz ile SP'li Adıyaman Belediye Başkanı Adulkadir Kırmızı'nın AKP'ye katıldıklarını açıklayacak. ANAP'lı Yılmaz ve SP'li Kırmızı "Bayram öncesi sürprizi" olarak törenle AKP'ye katılacak. 
     
     GÜL'Ü ELEŞTİREN BAŞKAN İNCELEMEDE 
     Bu arada AKP, SP'li Şanlıurfa Belediye Başkanı Ahmet Bahçıvan ile de görüşmede bulundu. Ancak Abdullah Gül'ün Recai Kutan'a karşı Genel Başkan adayı olduğu FP kongresinde Gül ve yenilikçi harekete karşı ağır suçlamalarda bulunduğu için Bahçıvan'ın katılımı konusunda "İnceleme yapılması" kararı alındı. Bahçıvan hakkındaki inceleme tamamlanıp katılması uygun bulunmaması halinde, katılımı yarın gerçekleştirilmeyecek. 
     
</TEXT>
</DOC>
