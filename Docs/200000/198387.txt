<DOC>
<DOCNO> 198387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sondun42.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciler, Maliye Bakanı'nın bürosunu işgal etti... 
</HEADLINE>
<TEXT>

     Berlin Eyaleti Maliye Bakanı Thilo Sarrazin'in bürosunu işgal eden yaklaşık 30 üniversite öğrencisi, polis tarafından dışarı çıkartıldı. 
     Bakanlık sözcüsü, Berlin eyalet hükümetinin yüksekokul ve üniversite bütçelerinde kesinti yapılması yönünde aldığı kararı protesto eden öğrencilerin Sarrazin'in bürosunu işgal ettiklerini, bürodan çıkmak istemedikleri için de polis çağrıldığını bildirdi. 
     Berlin'de bir süreden bu yana kesinti kararını protesto etmek amacıyla gösteriler yapan öğrenciler, eyalet Kültür Bakanı Thomas Flierl'in bürosunu da işgal etmiş ve polis tarafından uzaklaştırılmışlardı. 
     Öğrenci gösterileri yarın da sürecek. 
     
</TEXT>
</DOC>
