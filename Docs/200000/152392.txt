<DOC>
<DOCNO> 152392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sonspo24.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Romanya derbisini İtalyan Messina yönetecek... 
</HEADLINE>
<TEXT>

     Romanya Birinci Futbol Ligi'nde Rapid Bükreş ile Steaua Bükreş takımları arasında yapılacak derbi maçı, İtalyan hakem Domenico Messina yönetecek. 
     Romanya futbolunda son 10 yılda meydana gelen hakem skandalları nedeniyle yetkililer, şüpheli durumlar oluşmaması için önemli maçlarda yabancı hakemlerin görev almasına karar vermişti. 
     Romanya Futbol Federasyonu Merkez Hakem Komitesi Başkanı Nicolae Grigorescu, bu önemli maç öncesi, basının yerli hakemleri eleştirmesine fırsat vermemek için 2 kulübe danışmadan kendi iradeleri doğrultusunda yabancı hakemleri görevlendirme kararı aldıklarını, FIFA'nın birinci sınıf hakemleri arasında bulunan Messina'ya kimsenin bir itirazı olamayacağını söyledi. 
     Romanya Birinci Futbol Ligi'nde sezonun tamamlanmasına 7 maç kala Rapid Bükreş 50 puanla lider, Steaua Bükreş de 42 puanla ikinci sırada bulunuyor. 
     Yine iki takım arasında 1999'da yapılan Romanya Kupası finalinde Fransız hakem Marc Bata, lig maçında da Alman Edgar Steinborn görev yapmıştı. Bir yıl sonraki Romanya Kupası finalinde de Dinamo Bükreş ile Rocar Bükreş karşı karşıya gelmiş, bu maçı da İsviçreli Urs Meier yönetmişti. 
     





</TEXT>
</DOC>
