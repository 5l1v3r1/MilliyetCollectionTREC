<DOC>
<DOCNO> 169783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/soneko26.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Merkez Bankası, faizleri indirmemekte kararlı... 
</HEADLINE>
<TEXT>

     Avrupa Merkez Bankası'nın AMB yakın bir gelecekte yeni bir faiz indirimi düşünmediği öğrenildi. 
     Almanya Merkez Bankası Başkanı ve AMB Yönetim Kurulu üyesi Ernst Welteke, Almanya'da yayımlanan Bild gazetesine verdiği mülakatta Euro kuşağında faiz hadlerinin tarihinin en düşük düzeyine indiğini ve yeterli likiditenin bulunduğunu söyleyerek, böyle bir durumda faiz indiriminin ekonomiye olumlu bir etkisinin pek olası görülmediğini belirtti. 
     ABD Merkez Bankası'nın art arda gelen faiz indirimlerinin de etkisiyle Avrupa ortak parası Euro'nun ABD Doları karşısında değerlenmesi, Avrupa iş ve siyaset dünyasının bazı kesimlerinin yeni bir faiz indirimi taleplerini şiddetlendirmişti. 
     Euro'nun değerlenmesinin Avrupa ürünlerinin göreli fiyatlarını yükselterek Avrupa'nın ihracatını zora soktuğunu savunan bu kesimlere Almanya Başbakanı Gerhard Schröder de katılmıştı. 
     Schröder, geçen hafta AMB'ye Euro'yu ucuzlatma çağrısında bulunmuştu. 
     
</TEXT>
</DOC>
