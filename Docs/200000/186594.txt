<DOC>
<DOCNO> 186594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sondun06.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail İslami Cihad'ın eğitim kampını bombaladı... 
</HEADLINE>
<TEXT>

     İsrail, İslami Cihad örgütünün, Suriye'deki bir eğitim kampını bombaladı. 
     Ordunun açıklamasında, saldırının, dün Hayfa'daki bir restoranda 19 kişinin öldüğü intihar saldırısına misilleme olduğu bildirildi. 
     Açıklamada, dün gece ya da sabahın erken saatlerindeki saldırının, aralarında İslami Cihad'ın da bulunduğu çok sayıda terörist örgüt tarafından kullanılan Suriye topraklarının epey içerisindeki bir eğitim kampına düzenlendiği belirtildi. 
     İsrail'de çok sayıdaki saldırının sorumlusu olan İslami Cihad'ın, aralarında İran ve Suriye'nin de bulunduğu diğer ülkelerden destek aldığı öne sürülen açıklamada, Suriye'nin terörü destekleyen bir ülke olduğu ve bölgeye istikrar getirilmesi çabalarına daima engel olduğu görüşü savunuldu. 
     İsrail radyosu da, saldırının, Eyn Seher kampına düzenlendiğini duyurdu. 
     İsrail'in kuzeyindeki liman kenti Hayfa'da, bir sahil restoranında düzenlenen intihar saldırısında, kadın olan bombacıyla beraber 20 kişi hayatını kaybetmiş, 55 kişi yaralanmıştı. 
     
     SURİYE'DE KAMPIMIZ YOK 

     İslami Cihad örgütü, Suriye'de kamplarının bulunmadığını ileri sürdü. 
     İslami Cihad'ın Lübnan'daki sözcüsü Ebu İmed El Rifai, El Cezire televizyonuna yaptığı açıklamada, Suriye'de İslami Cihad üslerinin bulunduğunu yalanladı. 
     Sözcü, ''Suriye'de ya da başka bir ülkede hiçbir eğitim kampımız ve üssümüz yok. Tüm üslerimiz Filistin işgalindeki topraklarda'' dedi. 
     Merkezi Şam'da bulunan Filistin Halk Kurtuluş Cephesi'nin FHKC bir komutanı da, İsrail'in bombaladığı yerin, İslami Cihad'ın kampı değil, FHKC'nin terk ettiği bir kamp olduğunu öne sürdü. 
     İsrail ordusu, dün İslami Cihad'ın sorumluluğunu üstlendiği Hayfa'daki intihar saldırısına misilleme olarak örgütün Suriye'deki bir kampını bombalamıştı. 
     İsrail savaş uçakları, 16 Nisan 2001'de, Lübnan'daki Suriye'ye ait bir radar istasyonunu vurmuş, saldırıda 3 Suriyeli asker ölmüştü. Bu, İsrail'in Suriye ordusuna yönelik 5 yıl içindeki ilk saldırısı olmuştu. İsrail, bir askerinin öldüğü Suriye desteğindeki gerillaların saldırısına misilleme olarak radarı vurmuştu. 
     Suriye, ABD'nin Irak'a savaş açmasından sonra hem Hamas, hem de İslami Cihad'ın bürolarını kapatmıştı. 
     
</TEXT>
</DOC>
