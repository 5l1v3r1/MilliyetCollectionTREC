<DOC>
<DOCNO> 150861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/ekonomi/eko03.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hitler’i işsizlik iktidar yaptı 
</HEADLINE>
<TEXT>

TÜSİAD’ın Başbakan Tayyip Erdoğan’a sunduğu işsizlik raporunda, "Böyle giderse işsizlik Türkiye’nin sosyal dengelerini sarsacak" uyarısı yapıldı 
     SEÇKİN ÜREY Ankara 

     TÜSİAD’ın, Başbakan Recep Tayyip Erdoğan’a sunduğu raporda işsizlik sorununun 2010 yılına kadar devamı halinde Türkiye’nin toplumsal ve sosyal dengelerinin sarsılabileceği belirtildi. Raporda, "Hitler’in ve Nazi Partisi’nin 1933 yılında iktidara gelmesinde en belirleyici rolü yüksek işsizlik oynamıştır. Bu dönemde her dört Almandan biri işsizdi" denildi. 
     TÜSİAD Başkanı Tuncay Özilhan, önceki gün yapılan Ekonomik ve Sosyal Konsey toplantısında Erdoğan’a, "Türkiye İşgücü Piyasası ve İşsizlik" başlıklı 193 sayfalık bir rapor sundu. 
     Raporda, Türkiye’nin işsizlik sorununu 2010 yılına kadar "büyük ölçüde çözmesi" için yılda ortalama yüzde 6 büyümesi gerektiği belirtildi. 
     Ekonomik istikrarsızlık, düşük büyüme ve yüksek işgücü maliyetlerinin devamı halinde işsizlik oranının 2010’da yüzde 17’ye ulaşacağı öngörülen raporda, yılda yüzde 4 büyüme halinde yaratılacak net istihdamın yıllık 566 bin kişi olacağı, yüzde 6.6’lık hedefe ulaşmak içinse gerekli rakamın 750 bin olduğu belirtildi. 
     İşsizlik sorunun çözümünde ara senaryonun yüzde 5’lik büyüme olduğu belirtilen raporda, bu durumda işsizlik oranının yüzde 11.4’e gerileyeceği öngörüldü. Raporda yüzde 6’lık büyüme yakalanamasa bile en azından yüzde 5’in yakalanması gerektiği, bu sayede 2000 yılı düzeyi olan yüzde 9’un yakalanabileceği vurgulandı. 
     
     Alarm zilleri çalıyor 
     Raporda işsizlikle topyekün mücadelenin başlamak zorunda olduğu dile getirildi. Kaybedilen her yılın işsizliğin tetikleyeceği toplumsal sorunları ağırlaştırıcağı yazılan raporda, "Türkiye, AB’den uzaklaşmaya başlayacaktır. Alarm çalmaya başladı" denildi. 
     Raporda, işsizliğin ailede çözülme, sorumluluk duygusunda gerileme, transfer harcamalarının artması, devlet gelirlerinin düşmesi ve eğitim yatırımlarının heba olması gibi sorunlar yaratacağı vurgulandı. 
     


SİYASET 
























</TEXT>
</DOC>
