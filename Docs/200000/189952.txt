<DOC>
<DOCNO> 189952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sonspo24.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli sertlikten şikayetçi Yanıt versek, savaş olur 
</HEADLINE>
<TEXT>

     İkinci Lig A Kategorisi'nde liderliğini averajla sürdüren Vestel Manisaspor'da teknik direktör Mustafa Denizli, Kayseri'de yenilgiden çok, sertlikten ve 4 futbolcusunu kaybetmekten yakındı. 
     Denizli, rakiplerinin kendilerini sertlikle durdurmayı adet haline getirdiklerini belirtirken, ''Biz de onların sertliğine yanıt verirsek, ortalık savaş alanına döner'' diye konuştu. 
     Vestel Manisaspor'un skordan önce centilmenliği ön planda tuttuğuna işaret eden Denizli, Kayseri'de olağanüstü sert darbelere maruz kaldıklarını ve bunun sonucunda da Özkan Gümüş, Deniz Kaçan, Eray ve Oktay'ın ciddi şekilde sakatlandığını bildirdi. 
     Denizli, şunları söyledi 
     ''Sertliğe hiçbir zaman karşılık vermeyeceğiz. Bu sertlikler bizi şampiyonluk yarışından kopartamaz. Tüm rakiplerimiz bilmelidir. Biz centilmenliği sürdürerek, rakiplerimizin de aynı yolu seçmesini bekleyeceğiz. Cumartesi günleri oynadığımız maçların ise uğursuz geldiğine inanıyorum ama bu hafta yine Cumartesi günü oynayacağız. Seyircimiz bize küsmesin ve aynı desteği vermeye devam etsin. İki yenilgiden sonra bu hafta çıkışa geçmeye hazırlanıyoruz.'' Kayseri'de sakatlanan 4 oyuncunun tedavilerinin sürdüğünü, Yunus ve Vedat'ın ise iyileşmeye başladığını kaydeden Mustafa Denizli, Aygün'ün bir süre daha formasından uzak kalabileceğini sözlerine ekledi. 
     
</TEXT>
</DOC>
