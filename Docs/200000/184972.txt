<DOC>
<DOCNO> 184972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/son/soneko04.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
"Emret Başkanım" araştırması... Her 3 kişiden biri "başkan" 
</HEADLINE>
<TEXT>

     Başkanlık sisteminin de tartışıldığı Türkiye'de 69 milyonluk nüfus içinde çeşitli alanlarda görev yapan 6 milyon başkan var. 
     Ankara Ticaret Odası'nın ATO ''Emret Başkanım'' adlı araştırmaya göre, Türkiye'de yaklaşık her 10 kişiden biri başkan. Bu başkanlara bir de vekilleri, yardımcıları, ikinci başkanları, eş başkanlar, kriz yönetim başkanları, onursal başkanlar, eski başkanlar eklendiğinde, neredeyse her üç kişiden biri başkan oluyor. 
     ATO'nun araştırmasındaki başkanların sayısı toplamı 6 milyon 107 bin 108 kişiye ulaşıyor. Geçici kurul başkanları, başkan vekilleri, başkan yardımcıları, ikinci başkanlar ise bu hesaba dahil değil. 
     
     BAŞKANLIK YARIŞI İLKOKUL SIRALARINDA BAŞLIYOR 
     Başkanlık yarışının ilkokul sıralarında başladığı belirtilen ATO'nun araştırmasında bu konuda özetle şu tesbitlere yer verildi 
     ''Sınıf başkanlığı yarışını lider öğrenciye kaptıran öğrenciler Kızılay Kolu, Temizlik ve Çevre Kolu, Kitaplık Kolu, İlkyardım Kolu, Trafik Kolu başkanlığı için kıyasıya yarışarak, yaşamın sonraki bölümlerindeki başkanlık yarışları için deneyim kazanmaya başlıyorlar. 
     İlköğretim okullarında başkanlık yapan öğrencilerin sayısı 3 milyon 840 bin 67, buna ortaöğretim okulları katıldığında sayı 3 milyon 942 bin 218'e çıkıyor. 
     Çocukların başkanlık yarışı sürerken, veliler de bir başka alanda yarışa katılıyor. Türkiye genelindeki 65 bin 134 Okul Aile Birliği Başkanı kimi zaman gönüllü, kimi zaman zorunluluktan çocuklarının daha iyi eğitim almaları için bu görevi üstleniyorlar. 
     Türkiye'deki 73 üniversitede 73 öğrenci başkanının yanı sıra, 1,426 üniversite bölüm başkanı, 4 bini aşan ana bilim dalı başkanı var. 
     Kamu kurum ve kuruluşlarında 3 bin 754 başkana karşılık, özel sektörde kendi işini kuran anonim şirket sahibi yönetim kurulu başkanlarının sayısı 85 bin 585. Buna ek olarak, 65 tane de İş Konseyi Başkanı bulunuyor. 
     Popülaritesi en yüksek başkanlar sivil toplum örgütleri ve meslek odalarında. Yerel örgütlenmeleriyle birlikte, esnaf odalarında 3 bin 485, sendikalarda 2 bin 840 başkan kurumlarını yönetiyor. 
     Aralarında TOBB, TZOB, Noterler Birliği, Barolar Birliği, Bankalar Birliği, Veteriner Hekimler Birliği, TTB, TMMOB, Eczacılar Birliği, YMMO gibi kuruluşların yeraldığı 14 kamu kuruluşu niteliğindeki meslek kuruluşlarında ise 1,904 başkan görev yapıyor. 
     Türkiye'de 155 bin dernek, 38 kamuya yararlı dernek, 4 bin 915 vakıf, 74 bin kooperatif, 1 milyon 600 bin apartman başkanı var. İl, ilçe, belde belediye başkanları ile bu belediyelerin Meclis başkanlarının sayısı da 5 bin 888 kişi. 
     Çankaya'da Cumhurbaşkanlığı Genel Sekreterliği bünyesinde 6 başkan hizmet veriyor. TBMM'de ise 1 başkan, 4 başkan vekilinin yanı sıra, 23 komisyon ve dostluk grubu başkanı ile çeşitli ad altında 8 başkan bulunuyor. 
     Klüp ve federasyon başkanlarının sayısı 6 bin 286, siyasi partilerin il, ilçe başkanlarının yanısıra, disiplin, gençlik, kadın kolları gibi çok sayıda kolda 150 bini başkan görevde. 
     Bu araştırmayı meraktan dolayı yaptırdığını belirten ATO Başkanı Aygün, araştırmaya ilişkin görüşlerini açıklarken, bir gün çinde en çok Başkan ve Bakan sözcüklerini kullandığını farkettiğini söyledi. 
     Aygün, küçük gruplu bir toplantıda ''Başkanım'' diye seslenen bir kişiye yöneldiğinde oradaki beş kişinin kendisiyle birlikte bu sese yöneldiğini anlattı. 
     Sinan Aygün'e göre, araştırmanın sonuçları şöyle Türkiye Başkanlık sistemine geçmiş bakanlığa ve başkanlığa meraklı bir milletiz sivil toplum sayısal anlamda gelişmiş, etkinlik anlamında geri kalmış birkaç ay bile bakanlık yapan bir milletvekili, yaşamının sonuna kadar bakan olarak anılıyor. 
     Aygün, Cumhuriyet'in kuruluşundan bu yana görev yapan 59 hükümette 59 başbakan ve 1,619 bakanın görev yaptığına, hükümet başına 27 bakanın düştüğüne, Avrupa'da ise bu ortalamanın 20 olduğuna dikkat çekti. 
     
</TEXT>
</DOC>
