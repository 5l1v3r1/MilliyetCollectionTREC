<DOC>
<DOCNO> 170383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/yazar/guclu.html </URL>
<DATE> 2003/07/19/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Ne oldu şu 631 sayılı KHK'ya 
</HEADLINE>
<TEXT>

     Hatırlayacaksınız, Ecevit hükümetinin son aylarında rektörler yine ayaktaydı. Öğretim üyelerinin maaşlarına zam yapılması için gerekirse sokaklara döküleceklerini ima ettiler. Sonunda, maaş ayarlaması çerçevesinde diğer yüksek dereceli bürokratlarla birlikte profesörlere de yüklüce bir zam yapıldı. Hakları idi aldılar. Ama üniversitelerin asıl yükünü çeken çilekeş araştırma görevlileri, yardımcı doçentler, doçentlerin pek çoğu ve diğer öğretim elemanları ile idari kadrolar unutuldu. O zaman için denildi ki bu yasa tüm öğretim elemanlarını kapsıyor. Şu an bütçede bulunan para sadece profesörlere zam yapmaya yetiyor. Ama diğer öğretim elamanlarının maaşları da en kısa sürede düzenlenecek... 
     Sonra 3 Kasım seçimleri oldu ve dönemin iktidarı sandığa gömüldü. Ama devletin devamlılığı olduğu için verilen sözlerin, çıkartılan kanunların unutulmaması gerekirdi. Nitekim pek çok alanda önceki hükümetler tarafından imzalanan anlaşmalar devamlılığını korudu. Örneğin IMF ile olanlar. Şimdi bu ön hatırlatmadan sonra, son aylarda bana sıkça yöneltilen şu soruyu, ben de iktidara sormak istiyorum. Soru şöyle 
     631 sayılı Kanun Hükmündeki Kararname gereği, geçtiğimiz yıl üniversite profesör ve doçentlerine yapılan 450 milyon liralık maaş artışının ardından, aynı artışın yasaya göre en geç bu yıl sonuna kadar üniversitenin geri kalan personeline de uygulanması gerekmektedir. Ama hiç ses seda yok. Ne oldu şu bizim 631 sayılı KHK'ya .. 
     Evet öğretim elemanları haklı. Hem de çok haklı. Tamam YÖK onları ihmal etti. Unuttu. Peki ya hükümet İktidara geldiğinden bu yana YÖK'le kavga etmenin dışında üniversiteler için, öğretim üyeleri için, öğrenciler için, bilim için ne yaptı Koskocaman bir hiç. 
     Hükümetin bu konudaki duyarsızlığının altında bir kasıt olduğunu sanmıyorum. Ama YÖK'e kızıp üniversiteleri giderek artan bir şekilde mağdur duruma düşürüyorlar ki buna da hakları yok. Huzursuz bir üniversitenin hiç kimseye olmadığı gibi onlara da yararı olmaz. Üstüne üstlük bir de baş ağrısı yaratır. 
     Milli Eğitim Bakanı Hüseyin Çelik tarafından hazırlanan yeni YÖK yasası Milli Eğitim Bakanlığı'nın internet sitesinde kamuoyuna açıklandı. Daha önce Bakanlar Kurulu'na sunulan taslak üzerinde bazı rötuşlar yapılmış. Ama genel çerçeve aynı. Oysa Bakan Çelik, katıldığı son Üniversitelerarası Kurul toplantısında, rektörlerden gelen tepkiler üzerine o maddeler değiştirildi, tedirgin olmanıza gerek yok demişti. Anlaşılan o ki bu yöndeki tartışmalar daha uzun süre devam edecek. 
     Yeni taslak, internette, meb.gov.tr adresinden görülebilir... 
     Özetin özeti Hükümet ile üniversiteler arasındaki buzlar henüz erimiş değil. Hatta biraz zor gözüküyor. Ama, Başbakan Erdoğan, 631 sayılı KHK'nın gereğini yerine getirerek aradaki soğukluğun giderilmesine önemli bir katkıda bulunabilir. 
     
     

</TEXT>
</DOC>
