<DOC>
<DOCNO> 164119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/soneko01.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Savaşın yarasız atlatılması politikaların doğruluğundan 
</HEADLINE>
<TEXT>

     Ekonomiden sorumlu Devlet Bakanı Ali Babacan, Türk ekonomisinin Irak savaşı gibi büyük bir şoku yara almadan atlatmasının, uygulanan politikaların ve çizilen çizginin doğruluğunu gösterdiğini bildirdi. 
     Londra'ya dün gelen ve akşama dek Merrill Lynch'de yabancı yatırımcılarla görüşmeler yapan Bakan Babacan, akşam da Türkiye'nin Londra Büyükelçisi Akın Alptuna'nın onuruna verdiği yemeğe katıldı. 
     Burada basına temaslarıyla ilgili bilgi de veren Babacan, yatırımcıların Türk ekonomisiyle ilgili merak ettikleri konuları aydınlatıp, sorularını yanıtladığını bildirdi. 
     Türkiye'nin özellikle 3 Kasım seçimlerinden sonra gösterdiği performansın takdir edildiğini belirten Babacan, ekonominin Irak savaşı gibi büyük bir şoka rağmen yara almadan kurtulmasının sevindirici olduğunu anlattı. Babacan, ''Bu da bizim uyguladığımız politikanın ve çizdiğimiz çizginin doğruluğunu gösteriyor'' dedi. 
     Zor şartlara rağmen ekonominin toparlanması, Türk Lirası'nın değer kazanması, faizlerdeki düşüş ve borsadaki olumlu hareketin kendilerini memnun ettiğini vurgulayan Babacan, ''Türkiye'nin siyasi ve makro ekonomik istikrarını korumamız önemli'' diye konuştu. 
     
     SİYASİ İSTİKRAR 
     Siyasi istikrarın 3 Kasım seçimiyle yerleşip, güçlenmeye başladığını, AB sürecinin de bu istikrara geri dönülmez biçimde katkıda bulunduğunu belirten Babacan, uyguladıkları ekonomik politikaların da ekonomik istikrarın kalıcı olmasına yardım edeceğini anlattı. Bu noktada yapısal reformların da hayati önem taşıdığını belirten Babacan, Türkiye'de yatırım ortamının gelişmesinin de önemli olduğunu bildirdi. Bununla ilgili yasal düzenlemenin Resmi Gazete'de yayımlanarak yürürlüğe girdiğini, şirket kurmanın da yabancı yatırımcılar açısından kolaylaştırıldığını hatırlatan Babacan, ''Bütün bunlar hükümetimizin özel sektöre olan olumlu bakış açısı ve serbest piyasa ekonomisine verdiği desteğin göstergesidir'' dedi. 
     Bu çerçevede yabancı yatırımlarda artış beklediklerini de belirten Babacan, euro-bondlar'ın iyi bir satış grafiği izlediğini, faizlerde ciddi bir düşüşün söz konusu olduğunu, talebin iyi olduğunu, bunların da yatırımcının bakış açısındaki olumluya gidişin göstergesini oluşturduğunu bildirdi. 
     Gün boyu yapılan toplantılar sırasında yatırımcıların siyasi sorulardan çok ekonomi konusunda sorular sorduklarını da belirten Babacan, ''Artık siyasi istikrar konusunu kafalarında çözmüşler, bu konuda zihinleri berraklaşmış. Şimdi yatırım kararlarını alabilmek adına ekonomik sorular yöneltiyorlar'' diye konuştu. 
     Bu tür toplantıların Türkiye'nin anlatılabilmesi açısından önemli olduğunu da belirten Babacan, böylece yatırımcının hükümetin vizyonunu anlayabildiğini, gelecekle ilgili karar almalarının kolaylaştığını anlattı. 
     Bir soru üzerine, Türkiye'ye gelmekte olan doğrudan yatırımın miktarının son derece düşük olduğunu belirten Babacan, Türkiye'nin durumundaki diğer gelişmekte olan ülkelerde bu tür yatırımın oranının daha yüksek olduğuna dikkat çekti. Ancak Türkiye'nin son derece yüksek bir potansiyele sahip olduğunu belirten Babacan, AB süreciyle birlikte yabancı yatırımların da artacağını vurguladı. 
     
     IMF 
     Babacan, IMF ile ilgili bir soru üzerine de ekonomik programın IMF ile birlikte yürütülmesinin programın kredibilitesini artırmakta olduğunu bildirdi. 
     Programın detaylarının IMF gibi uluslararası kuruluşlarla paylaşılmasının, takdir ve tescil edilmesinin iç ve dış piyasada programın güvenilirliğini de artırdığını belirten Babacan, IMF ile ilişkilerin tek nedeni olarak kredi alma isteğinin görülmemesi gerektiğini vurguladı. 
     Türkiye'nin 2004'ten sonra IMF fonlarına muhtaç bir ülke olmasını istemediklerini de belirten Babacan, ''Ama bu IMF ile bağları tümüyle koparmak anlamına gelmiyor. Yine ekonomimizi onlarla görüşerek yürütebiliriz. Onların iyi ve kötü tecrübelerinden yararlanmak isteriz. Biz tabii ki kendi ülkemizin şartlarını onlardan iyi biliyoruz. Ama bizim bilgimizle onların tecrübesini harmanlamak önem taşıyor'' dedi. Devlet Bakanı Babacan, bu sabah bir basın toplantısı düzenleyecek. Babacan'ın öğleden sonra da İngiltere'nin Hazine'den sorumlu Maliye Bakan Yardımcısı Paul Boteng ile bir görüşme yapması ve bu görüşmenin ardında da yurda dönmesi bekleniyor. 
     
</TEXT>
</DOC>
