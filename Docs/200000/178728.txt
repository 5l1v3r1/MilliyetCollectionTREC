<DOC>
<DOCNO> 178728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sonspo03.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom İstanbul'da... Futbolcular maçı nasıl değerlendirdi 
</HEADLINE>
<TEXT>

     Galatasaray, Avrupa Şampiyonlar Ligi 3. ön eleme turu rövanş maçında CSKA Sofya ile deplasmanda yaptığı karşılaşmanın ardından özel bir uçakla istanbul'a geldi. 
     Galatasaraylı futbolcuların galibiyetten dolayı büyük mutluluk içinde oldukları gözlendi. 
     Sarı-kırmızılı futbolcular, lig ve Avrupa kupası maçlarının konsantrasyonunun ayrı olduğunu dile getirerek, ''Bu maça çok iyi motive olduk. İyi mücadele edip, rahat bir sonuç elde ettik'' dediler. 
     
     SABRİ'YE ÖVGÜ YAĞMURU 
     Galatasaraylı futbolcular, Bursaspor ve bu maçta attığı gollerle yıldızı parlayan genç futbolcu Sabri'ye övgü yağdırdılar. 
     Futbolculardan Hasan Şaş, Sabri'nin parlayacağını geçen sezondan beri bildiğini belirterek, ''Kendisi iyi bir futbolcu, iyi bir yetenek. Gelecekte çok daha iyi yerlere ulaşacaktır'' diye konuştu. 
     Sabri'yi hemen göklere çıkartmamak gerektiğini dile getiren Şaş, bu futbolcunun yavaş yavaş Türk futboluna kazandırılması gerektiğini de söyledi. 
     Hakan Şükür de Sabri'nin çok kaliteli bir oyuncu olduğunu belirterek, ''Kendisi gol de atıyor, ayrıca takımla çok iyi uyum içinde. Mücadele gücünü de çok geliştirmiş'' dedi. Kaptan Bülent ise Sabri'den bugün için böyle bir oyun beklemediğini itiraf ederken, ''Sabri bu maçta çok iyi oynadı, daha da iyi olacağına inanıyorum'' diye konuştu. 
     Kulüp Asbaşkanı ve Basın Sözcüsu Ali Dürüst de Sabri'yi överek, ''Bu futbolcu yüreğini ortaya koyuyor. Takımın başarısı için bütün gücünü harcıyor, bu da onu başarılı kılıyor'' dedi. 
     
</TEXT>
</DOC>
