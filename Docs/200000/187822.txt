<DOC>
<DOCNO> 187822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sonspo30.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çetiner A Milli Takım ve halkı sevindirmek için oynadık 
</HEADLINE>
<TEXT>

     Ümit Milli Futbol Takımı Teknik Direktörü Raşit Çetiner, Avrupa Şampiyonası Eleme Grubu'nda oynadıkları ve kamuoyunun formalite olarak gördüğü İngiltere maçında, halkı sevindirmek ve A Milli Takım'a moral vermek için oynadıklarını söyledi. 
     Çetiner, maçtan sonra düzenlediği basın toplantısında, İngiltere'yi yenerek halkı sevindirdiklerini belirterek, ''Yarın da A Milli Takım kazanıp, tüm ülkeyi mutlu edecektir'' dedi. 
     Futbolcuları için ''Her şeye layıklar. Alınlarından öpüyorum. Tırnaklarıyla kazıyarak buraya geldiler. İleriye güzel ışık veriyorlar'' diyen Çetiner, bundan sonraki hedeflerini ise eleme maçını geçip Avrupa Şampiyonası finallerine gitmek ve orada da olimpiyatlara katılmak için derece almak olarak açıkladı. Çetiner, bunu başaracak güçte olduklarını kaydetti. 
     Raşit Çetiner, İngiltere Ümit Milli Takımı Teknik Direktörü David Platt'ın, Tuncay olmadan Avrupa Şampiyonluğunun kazanılamayabileceği şeklindeki sözlerinin hatırlatılması üzerine de, ''Bu görüşe katılmıyorum. Sahada 11 kişiyle mücadele ediyoruz. Başarılı olacak gücümüz var'' diye konuştu. 
     
     PLATT, SONUCA ŞAŞIRMAMIŞ 

     İngiltere Ümit Milli Takımı Teknik Direktörü David Platt da, maçı Avrupa Şampiyonası'nın favorilerinden Türkiye'nin kazanmasının kendisini hiç şaşırtmadığını söyledi. 
     Platt, şu anda A takımda yer alan Tuncay'ın, kendilerine karşı oynamamasının iyi olduğunu belirterek, ''Eğer o olsaydı bizim için çok daha zor olurdu. Ümit takım, onun yokluğunda kupayı kazanamayabilir. Yarın için size iyi şanslar diliyorum. Ama bunu inanarak söylemiyorum'' dedi. 
     
     TÜRKİYE, BARAJ MAÇI OYNAYACAK 

     Türkiye, 8 maçta 7 galibiyet ve 1 beraberlikle, grup maçlarını 23 puanla yenilgisiz lider tamamladı. 
     Statü gereği 10 eleme grubunun lideri ve en iyi 6 grup ikincisi olmak üzere toplam 16 takım, 13 Ekim Pazartesi günü Almanya'nın Frankfurt kentinde gerçekleştirilecek kura çekimiyle eşleşecek. 
     Kasım ayı içinde oynanacak baraj maçları sonucu rakiplerini eleyecek 8 takım, 14. Avrupa Şampiyonası finallerine katılacak. Finaller Mayıs 2004'te yapılacak. Burada ilk 4 sırayı alacak takımlar, Atina'da yapılacak olimpiyat oyunlarına katılma hakkını kazanacak. 
     
</TEXT>
</DOC>
