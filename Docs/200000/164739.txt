<DOC>
<DOCNO> 164739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sondun22.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Alamancı Türkler' Türkiye'den evleniyor... 
</HEADLINE>
<TEXT>

     Merkezi Almanya'nın Essen kentinde bulunan Türkiye Araştırmalar Merkezi TAM tarafından yapılan araştırma, Almanya'da yaşayan Türklerin çoğunun Türkiye'den evlendiklerini ortaya koydu. 
     TAM Direktörü Faruk Şen, Federal Sosyal İşler Bakanlığı için yapılan araştırmayla ilgili olarak, Türkiye'den Almanya'ya en büyük göçün, evlilikle olduğunu söyledi. 
     Şen, 2001 ve 2002'de Almanya'ya eş olarak gelmeye hazırlanan 1500 kişiyle yapılan araştırmaya göre, sadece Türk vatandaşları arasında değil, Alman vatandaşlığına geçmiş Türkler arasında da Türkiye'den eş seçmenin yaygın olduğuna dikkati çekti. 
     Almanya'ya 2000'de 16 bin 822, 2001'de 18 bin 413 kişinin, 2002'nin ilk 9 ayında da 14 bin 561 kişinin eş olarak geldiğine işaret eden Şen, tesadüfen karşılaşarak evlenenlerin oranının yüzde 27,9 ile çok yüksek olduğunu kaydetti. 
     Görücü usulüyle evlenenlerin oranının da yüzde 22,8 olduğunu belirten Şen, görücü usulüyle evlenenlerin herhangi bir zorlama ile karşı karşıya kalmadıklarını, ankete katılanların, evliliği kendi iradeleri ile kabul ettiklerini söylediklerini bildirdi. 
     
</TEXT>
</DOC>
