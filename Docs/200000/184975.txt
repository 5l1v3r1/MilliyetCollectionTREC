<DOC>
<DOCNO> 184975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/son/soneko07.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
"Muş lalesi" Hollanda'ya rakip olacak... 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, Muş'ta yetişen ve ''Muş Lalesi'' olarak bilinen laleyi en iyi şekilde değerlendirerek, Hollanda'ya rakip olacaklarını söyledi. 
     Sanayi ve Ticaret Bakanlığı ile ASO tarafından gerçekleştirilen ''Muş'un Kalkınması Toplantısı'' Valilik Toplantı Salonu'nda gerçekleştirildi. 
     Toplantıya, Vali Yıldırım Kartal, ASO Başkanı Zafer Çağlayan, Sanayi ve Ticaret Bakanlığı Müsteşarı Adem Şahin, Tarım ve Köy İşleri Bakanlığı Müsteşarı Hüseyin Coşkun, Devlet Planlama Teşkilatı DPT Müsteşar Yardımcısı Lütfü Elvan ile öteki yetkililer ve işadamları katıldı. 
     Vali Kartal, Muş'un ekonomik yönden Türkiye'nin geri kalmış illerinden biri olduğunu söyleyerek, işadamlarını bu bölgeye yatırım yapmak için beklediklerini ve bu yönde işadamlarına hertür imkanı sağlamaya hazır olduklarını ifade etti. 
     ASO Başkanı Çağlayan da, işadamlarının yatırım yapacakları kenti önceden tanıması gerektiğini belirterek, bu toplantının da Muş'taki potansiyeli öğrenme amaçlı olduğunu bildirdi. 
     Muş'ta halkın yüzde 90'ının tarımla uğraştığını belirten Çağlayan, ilde üretilen tarım ürünlerinin sanayide nasıl kullanılması amacıyla çalışma yapacaklarını dile getirdi. 
     Çağlayan, Muş'ta doğal olarak yetişen ve ''Muş Lalesi'' olarak bilinen bitkinin, dünyada lale ihracaatında ilk sırada yer alan Hollanda'ya rakip olabileceğini belirtti. 
     Muş Lalesi'ni Hollanda'ya rakip yapmak için proje hazırladıklarını anlatan Çağlayşan, bu proje çerçevesinde Hollanda'da lale üretimi yapanlarla görüştüklerini ve onları Muş'a davet ettiklerini kaydetti. 
     Muş Ovası'nda Nisan ayı sonları ile Mayıs'ın ikinci haftasına kadar yetişen laleyi kültür bitkisi yapma girişimleri olduğunu belirten Çağlayan, bu sayede dünya piyasasına lale soğanı ihracaatı gerçekleştirileceğini ve lalenin geçim sıkıntısı yaşayan bölge halkı için büyük bir geçim kaynağı olacağını vurguladı. 
     Bu arada, Muş Ovası'nda her yıl Nisan ayı sonları ile Mayıs'ın 2. haftasına kadar kendiliğinden ortaya çıkan lalenin tanıtımının yapılması amacıyla Valilik ve Belediye tarafından 2 yıldır kentte ''Lale Festivali'' düzenleniyor. Kırmızı renkli ve 5 ila 6 yapraktan oluşan lale, şu anda halk tarafından genellikle süs bitkisi olarak değerlendiriliyor. Valilik tarafından da Muş Lalesi'nin dış piyasaya ihraç edilmesi için çalışmalar sürdürülüyor. 
     
</TEXT>
</DOC>
