<DOC>
<DOCNO> 188499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sondun03.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
El Hekim Türk askerinin gönderilmesi güvenlik krizini çözmez 
</HEADLINE>
<TEXT>

     Irak Geçici Hükümet Konseyi GHK üyesi Abdülaziz El Hekim, Irak'a Türk askeri gönderilmesinin ülkenin güvenlik sorununu çözmeyeceğini ileri sürdü. 
     3 günlük ziyaret için Suriye'de bulunan Irak İslam Devrimi Yüksek Konseyi IİDYK lideri El Hekim, Türk Barışgücü askerlerinin Irak'a gönderilmesinin ülkedeki kötü güvenlik durumunu iyileştireceğini sanmadığını belirtti. 
     Irak'taki kötü durumun Amerikan güçleriyle diğer işgalci güçlerin yanlış politikalarından kaynaklandığını öne süren El Hekim, soruna tek çözümün Irak halkına güvenmek olduğunu söyledi. 
     El Hekim, Suriye'ye herhangi bir saldırının Irak'a saldırı olarak kabul edileceğini de belirtti. 
     El Hekim, Irak ve Suriye halklarının ve devletlerinin kardeş olduklarını ve kaderlerinin bir olduğunu söyleyerek, ''Suriye'ye saldırı, Irak'a saldırıdır'' dedi. 
     Ağabeyi Muhammed Bagır El Hekim'i Irak'ın Necef kentinde ağustos ayında düzenlenen suikastte kaybeden Abdülaziz El Hekim, Bağdat'ta dün düzenlenen intihar eylemini de ''terörist saldırı'' olarak niteledi. 
     El Hekim, Irak halkının işgalcileri kabul etmediğini söyleyerek, Amerikan güçlerinin en kısa sürede ülkeden ayrılmasını istedi. 
     El Hekim'in yarın Suriye Devlet Başkanı Beşşar Esad ile görüşmesi bekleniyor. 
     
</TEXT>
</DOC>
