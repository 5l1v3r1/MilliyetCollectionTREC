<DOC>
<DOCNO> 171822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/son/sontur10.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan İmar Bankası hesaplarında çelişki var 
</HEADLINE>
<TEXT>

     Başbakan Recep Tayyip Erdoğan, İmar Bankası hesaplarında bir sürü çelişki olduğunu, ödemelerin bu yüzden geciktiğini belirterek, ''Bu bankanın sahibiyiz diye dolaşanlar, Biz şu anda off-shore hesaplarını ödüyoruz. Ama İmar Bankası hesabı ödenmiyor gibi bir şeyle, yavuz hırsız ev sahibini bastırırmış kabilinden bir anlayışla buna yaklaşıyorlar'' dedi. 
     Başbakan Erdoğan, Bursa Ticaret ve Sanayi Odası'nca yaptırılacak okulun temel atma törenindeki konuşmasını yaptıktan sonra, kendisine ulaşmak isteyen bir vatandaşı yanına çağırarak, sorunlarını dinledi. 
     Adının Kamil Çetin olduğunu söyleyen kişinin, ''İmar Bankası'nda 10 bin Euro tutarında mevduatı bulunduğunu ve alamadığı için mağdur durumda olduğunu'' belirtmesi üzerine Başbakan Erdoğan, bu konuda herhangi bir açıklama yapmamasına rağmen, bu sefer konuşacağını söyledi. 
     ''İmar Bankası'nın hesaplarında bir sürü çelişki var. Ödemeler bu yüzden gecikiyor'' diyen Erdoğan, şunları söyledi 
     ''Hesapları bile bilinmeyen nasıl bir hesap tutulmuş, nerede ne miktarda... Ortada bir meçhul var. Bunu ben söylemiyorum, BBDK'nın başkanı söylüyor. Şu anda bu incelemeler bitmeden, BBDK ödemelere başlayamıyor. Ama BBDK, ödemeye başlayacaktır. Çünkü devletin güvencesi var. Fakat ne yazık ki, bu bankanın sahibi diye gözükenler, bu bankanın sahibiyiz diye dolaşanlar, Biz şu anda off-shore hesaplarını ödüyoruz. Ama İmar Bankası hesabı ödenmiyor gibi bir şeyle, 'yavuz hırsız evsahibini bastırırmış' kabilinden bir anlayışla buna yaklaşıyorlar.'' Başbakan Erdoğan, İmar Bankası'yla ilgili yürütülen soruşturmanın sonuçlarının BBDK ve hükümet tarafından açıklanacağını, ayrıca konunun yargıya intikal ettirileceğine belirterek, şöyle devam etti 
     ''Şunu bilmenizi istiyorum, Türkiye Cumhuriyeti'nde artık yolsuzluğa pirim vermeyecek bir devlet var. Vatandaşını mağdur etmeyecek bir hükümet var. Ve bizler mağduriyetlere asla göz yummayız. Ancak, şu anki denetlemelerin belli bir noktaya ulaşması lazım. Ondan sonra zaten BBDK ödemelerini yapacaktır.'' 
     
</TEXT>
</DOC>
