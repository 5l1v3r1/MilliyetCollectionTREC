<DOC>
<DOCNO> 152690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/ekonomi/aeko.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aktif pazarlama'ya Rusya'dan başladı 
</HEADLINE>
<TEXT>

Özelleştirmede 'aktif pazarlama' yapacaklarını belirten Unakıtan, Tüpraş'a talip olan Rus şirketleri ile bizzat görüşerek şirketi anlattı 
     CENK BAŞLAMIŞ Moskova 

     Özelleştirmenin kendisine bağlanmasından sonra, 'aktif pazarlamaya' geçeklerini açıklayan Maliye Bakanı Kemal Unakıtan, ilk aktif pazarlamayı Rusya'da yaptı. Daha önce Tüpraş'a talip olduklarını açıklayan petrol devleri ile bizzat görüşerek, Tüpraş'la ilgili özelleştirme planını anlattı. 
     Salı günü İngiltere'den başlayarak, mayısta Almanya'da devam edecek olan geniş bir road show planlayan Unakıtan, özelleştirilecek KİT'lerin taliplilerine bizzat giderek, pazarlama yapacak. Unakıtan bu alanda ilk adımı Rusya'da attı. Daha önce Tüpraş ile ilgilendiklerini açıklayan İngiliz BP - Rus TNK ortaklığı yetkilileriyle dün bir görüşme yaptı. 
     
     Seydişehir'i istiyorlar 
     Türkiye'de özelleştirilen kuruluşlara dev Rus firmalarının giderek daha büyük ilgi gösterdiğini belirten Unakıtan, başka bir Rus petrol şirketi olan Yukos'un da Tüpraş'a talip olduğunu, ayrıca özelleştirme kapsamına alınmayan Seydişehir'le diğer bazı tesislerle ilgilendiklerini söyledi. 
     Görüşmelerde Mavi Akım müteahhitlerinin vergi indirimlerinden yararlanması isteğini kabul ettiklerini belirten Maliye Bakanı, doğalgaz fiyatının indirimi için Moskova'nın yapıcı bir yaklaşım içinde bulunduğunu açıkladı. Unakıtan, Rus vatandaşlarının Türkiye'de gayrimenkul alımına olanak tanıyan bir yasanın hazırlandığını söyledi. 
     Maliye Bakanı Unakıtan, sorular üzerine kendisinin günde 97 dolar, diğerlerinin ise 89 dolar harcırah aldığını, Büyükelçiliğin rezidansında kalarak otel parası vermediğini anlattı ve "Paralar cepte kaldı" diye şaka yaptı. 
     


EKONOMİ 



















</TEXT>
</DOC>
