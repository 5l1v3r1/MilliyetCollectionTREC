<DOC>
<DOCNO> 174770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/spor/spo01.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Nanni'de ince taktik 
</HEADLINE>
<TEXT>

   Velez Sarsfield Başkanı Ramon Lopez, Beşiktaş Yönetimi'nin somut bir adım atmamasından yakındı. Kartal'ın 2. Başkanı Hüsnü Güreli ise, "Onu ne kadar çok istediğimizi biliyorlar. Bu nedenle politik olmalıyız" dedi 
      
   Bilmece gibi 
   BEŞİKTAŞ'IN Nanni transferi bilmeceye döndü. Arjantin Kulübü Velez Sarsfield'in 4 milyon Euro'da ısrar etmesi, Kartal'ın da ancak 3 milyon Euro'ya kadar çıkması nedeniyle arada oluşan 1 milyon Euro'luk fark, en büyük engel olarak gösteriliyor. Moskova'dan ülkesine dönen Velez Sarfield Başkanı Ramon Lopez, "Beşiktaş bir haftadır Buenos Aires'te ve Nanni'yi alma çabası içinde. Ancak hiçbir yeni teklif getirmiyorlar" diyerek sitemde bulundu. 
   
   'Sadece maç izliyorlar' 
   LOPEZ, Beşiktaşlı yöneticilere ironik bir cevap vererek, "Beşiktaşlılar bir haftadır burada maç seyrediyorlar. Herhalde maç seyretmeye geldiler. Bize sürekli tavrımızda bir değişiklik olup olmadığını soruyorlar. Biz Nanni'yi 4 milyon Euro'nun altına vermeyeceğiz. Bu bizim istediğimiz bonservis parası" ifadesini kullandı. Velez Başkanı, Hep aynı rakamda, sabit şekilde görüşmeleri sürdürmek istiyorlar. Bu tavırlarında bir değişiklik olmazsa Nanni'yi kesinlikle Beşiktaş'a veremeyiz" dedi. 
   
   Mangal partisi 
   BAŞKANIN mangal partisine katılan Menajer Olgun Aydın ise dün gece geç saatlere kadar pazarlığı sürdürdü ve gelişmeleri İstanbul'a aktardı. Bodrum'da tatil yapan Beşiktaş 2. Başkanı Hüsnü Güreli, "Biz futbolcuyla anlaştık, tek sorun bonservisi. En fazla 3 milyon Euro'ya çıkabiliriz. Velez bizim ne kadar ısrarcı olduğumuzu biliyor. Bu konuda politik olmalıyız. Aksi taktirde rakam daha da yükselir" yorumunu yaptı. Bu arada Nanni'ye O.Lyon ve PSG'nin de teklif yaptığı ifade edildi. 
   
   Tümer ile kan davası    SAMSUNSPOR maçının en iyisi olarak gösterilen Beşiktaşlı Tümer'in galibiyet sevinci yarım kaldı. Eski takımının taraftarlarının tepkisine ve hakaretlerine kırılan Siyah - Beyazlı oyuncu, "Samsun'a 4 yıl hizmet ettim, transferimde kulübe para kazandırdım, karşılığı ortada" ifadesini kullandı. Başarılı futbolcu, "Ne yapsaydım, ömrümün sonuna kadar Samsun'da mı oynasaydım Şimdi Beşiktaş'ın başarısı için çalışıyorum, çünkü buradan ekmek yiyorum" yorumunu yaptı. 
   
   Luce'nin çabası yetmedi    BÜNYAMİN OSMAN 

   GALATASARAY'IN anlaşma sağladığı Bratu için Rapid Bükreş Başkanı Copos ile son kez görüşen Lucescu'nun çabası, transferi durdurmaya yeterli olmadı. Copos'tan, "Bekle, devre arasında Bratu'yu, Iencsi ile birlikte alacağım" diye konuşan Beşiktaş Teknik Direktörü olumsuz cevap aldı. Rapid Başkanı'nın, "Paraya ihtiyacım var, satmak zorundayım" diyerek transferi gerçekleştirdiği öğrenildi. 
   
   Sırada Bursa var    CENGİZ MALGIR 

   Luce'den uyarı 
   SAMSUNSPOR deplasmanından önceki akşam dönen Beşiktaş, Bursaspor maçının hazırlıklarına hemen başladı. Kırmızı - Beyazlılar karşısında 90 dakika forma giyen futbolcular düz koşunun ardından çalışmayı bırakırken, diğerleri ise yarı sahada çift kale oynadı. İdman öncesinde yaptığı mini toplantıda sakin görünen Lucescu, çalışma sırasında oyunu sık sık kesti ve futbolcularını hareketli olmaları, isabetli pas atmaları yönünde uyardı. 
   
   Ümit denendi 
   MAÇIN kahramanı Ahmed Hassan, dün de antrenman maçında attığı gollerle dikkat çekti. Çalışmaya sakat oyunculardan Ahmet Dursun ile Pancu, ailesi İstanbul'a gelecek olan Cordoba ve izinli olan Ronaldo katılmadı. Bu arada Siyah - Beyazlılar dünkü antrenmanda, Fransa'nın Auxerre takımının altyapısından yetişen gurbetçi orta saha oyuncusu Ümit'i denedi. Lucescu, bu oyuncunun sadece denendiğini ifade etti. 
   
   Ahmet Dursun'un oynaması zor    SAĞ dizine aldığı darbeyle Samsunspor maçını yarıda bırakan Ahmet Dursun'un Bursaspor maçında oynamasının zor olduğu açıklandı. Kulüp doktoru Ayhan Optur, sağ diz iç yan bağlarında zedelenme olan Siyah - Beyazlı futbolcunun tedavisini sürdüreceklerini, ancak forma giymesinin çok az ihtmal olduğunu belirtti. Kalçasına darbe alan Pancu'nun ise iki gün dinlendirileceği vurgulandı. Optur, Sergen'in hafta içinde takımla birlikte çalışmalara başlayacağını ifade etti. 
   
   Cordoba Ben işimi yaptım    YAPTIĞI kurtarışlarla Samsunspor maçının kahramanları arasında gösterilen kaleci Cordoba, arkadaşları tarafından da kutlandı. Kolombiyalı file bekçisi, "Ben işimi yaptım. Bu galibiyette herkesin payı var, önemli olan üç puanı kazanmaktır" dedi. Kaleci Antrenörü Datcu ise, "Kalecinin asıl görevi pozisyonları önlemektir. Cordoba da bunu başardı" ifadesini kullandı. 
   
   'İkinci gol sürpriz oldu'    İKİNCİ yarıda oyuna girip, Samsunspor'a iki gol atan Ahmed Hassan, yedek kalmayı asla önemsemediğini söyledi, "Ne zaman görev verilirse işimizi iyi yapmak için çalışırız. Biz profesyonel futbolcuyuz" diye konuştu. Mısırlı oyuncu, "Yedek kaldım diye kimseye de kırgın değilim, olamam da... Oynamam halinde bir gol atacağımı biliyordum, ama ikincisi büyük sürpriz oldu" dedi. 
   
   Engin ümit verdi 
   TAKIMIN yüzde yüz hazır olmadığını belirten Beşiktaş Menajeri Sinan Engin, "Tam gücümüzü yakaladığımız anda tutulmaz oluruz" ifadesini kullandı. Kartal'ın geçen sezon da bu tabloda başladığını vurgulayan Engin, "Ancak sonunu iyi getirdik. Önemli olan iyi bir başlangıç yapmaktı, onu başardık" dedi. Beşiktaş'ın Menajeri, "İyi başlangıç, iyi son demektir" yorumunu yaptı. 
   
   
</TEXT>
</DOC>
