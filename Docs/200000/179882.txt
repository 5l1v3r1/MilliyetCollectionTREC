<DOC>
<DOCNO> 179882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/dunya/dun03.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
El Hekim'in cenazesine 1 milyon kişi katıldı 
</HEADLINE>
<TEXT>

   El Hekim'in Necef'te düzenlenen cenaze töreninde halk, intikam yemini etti 
      DIŞ HABERLER SERVİSİ 

   
   Necef'te geçtiğimiz cuma günü Hz. Ali Camii'ne düzenlenen saldırıda ölen Irak İslam Devrimi Yüksek Konseyi IİDYK lideri Ayetullah Muhammed B kır El Hekim'in cenazesi dün Necef'te on binlerce kişinin katıldığı bir törenle toprağa verildi. 
   100'den fazla kişinin öldüğü saldırının ardından geçtiğimiz pazar günü Bağdat'tan TIR üzerinde yola çıkarılan El Hekim'in Irak bayrağı ve yeşil örtüye sarılı sembolik tabutu, sırasıyla Hille, Kerbela ve Kufe'ye taşındıktan sonra dün başkentten 180 kilometre uzaklıktaki Necef'e getirilerek namaz için Hz. Ali Türbesi'ne götürüldü. El Hekim'in cesedi bulunamadığı için sembolik olarak hazırlanan ve içinde El Hekim'in yüzüğü ve saatinin bulunduğu tabut izdiham nedeniyle camiye sokulamazken, naaş, Şii liderin İran'dan sürgünden döndükten sonra cami yaptırmak istediği 1920 Devrimi Meydanı'nda toprağa verildi. Cenazede Kerkük'ten gelen Türkmenler de yer aldı. 
   Kimi bilgilere göre 1 milyonu aşkın kişinin katıldığı cenaze töreninde yas içindeki Şiiler arasında ağlayanlar, göğüslerini yumruklayanlar ve sırtlarına kırbaç vuranlar, kendilerinden geçenler oldu. Törende, sık sık "Bush'a lanet olsun", "İzin verin intikamını alalım" sloganları atılırken, IİDYK'nın askeri kanadı Bedir Tugayları'na atfen, "Bütün halk Bedir Tugayları'dır" ve "Baasçılara ölüm" gibi pankartlar açıldı. Iraklı asker ve polislerin yoğun güvenlik önlemleri altında gerçekleştirilen törende, kadınların oluşturduğu bir grup da dikkat çekti. 
   
</TEXT>
</DOC>
