<DOC>
<DOCNO> 172510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sondun08.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin "Saddam avı" son hız sürüyor... 
</HEADLINE>
<TEXT>

     Irak'ın devrik lideri Saddam Hüseyin'e ait olduğu belirtilen son ses kaydının yayınlanmasının ardından, Amerikan askerleri Saddam Hüseyin'i aramayı sürdürüyorlar. 
     Reuters ajansı, Amerikan askerlerinin, bugün Tikrit yakınlarındaki köylerde Saddam Hüseyin'i aradıklarını duyurdu. 
     Amerikan güçlerinin Tikrit'te dün düzenledikleri baskınlarda gözaltına aldıkları 12 kişiyi sorguladıkları, ayrıca ele geçirdikleri bazı belge ve fotoğraflarla Saddam Hüseyin'in nerede olduğuna dair ipucu aradığı belirtildi. 
     Bu arada, Tikrit'te dün gece devriye gezen Amerikan askerleri, yerel bir hükümet binasının önüne çekilmiş, Uday ile Kusay Hüseyin'in ölümü için yas tutulduğunu belirten siyah bir bayrakla karşılaştı. 
     Saddam Hüseyin'e ait olduğu öne sürülen bir ses bandı dün El Arabiya televizyonunda yayınlanmış, kasette devrik Irak lideri Amerikan askerlerince öldürülen oğulları Uday ve Kusay'ın şehit olduğunu ve ABD'nin kaybedeceğini söylemişti. 
     
</TEXT>
</DOC>
