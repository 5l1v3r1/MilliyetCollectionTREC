<DOC>
<DOCNO> 186591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sondun03.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
30 barışçı 'canlı kalkan' Arafat'ın karargahında.. 
</HEADLINE>
<TEXT>

     Aralarında İsrailliler de bulunan 30 kadar barış gönüllüsü, Hayfa'da dün düzenlenen intihar saldırısına İsrail'in karşılık vermesi halinde ''canlı kalkan'' olmak için, Filistin lideri Yaser Arafat'ın Batı Şeria'nın Ramallah kentindeki karargahına girdi. 
     İsrail Barış Bloğu hareketine mensup eski İsrailli milletvekili Uri Avineri, AFP muhabirine yaptığı açıklamada, ''İsrail askerleri müdahale ederlerse canlı kalkan olmak için silahsız olarak buradayız'' dedi. Avineri, ''Arafat'ı öldürmek, İsrail, tüm bölge ve dünya için felaket olur'' diye konuştu. 
     Arafat'ın karargahında, Uluslararası Dayanışma Hareketi'nden de 20 kadar barış gönüllüsü bulunuyor. Barış gönüllüleri, Yahudilerin en önemli kutsal bayramı Yom Kippur'un yarın kutlanmasının ardından salı günü karargahtan ayrılmayı planlıyor. 
     Arafat'ın danışmanı Nebil Ebu Rudeyna da ''Burada İsrail tankları yerine İsrailli dostları görmek bizi güçlendiriyor'' dedi. 
     Rudeyna, ''İsrail Başbakanı Ariel Şaron, tek bir çözüm bulunduğunu ve bunun duvar olmadan, cinayet olmadan, topraklarımıza girilmeden oturup barışı görüşmek olduğunu anlamalı. Yol haritasına bağlıyız ve görüşmeye hazırız'' diye konuştu. 
     İsrail güvenlik kabinesi, geçen ay düzenlenen iki intihar saldırısında 15 kişinin ölmesinin ardından, barışa engel olarak gördüğü Arafat'tan kurtulma yolunda ilke kararı almıştı. 
     İsrail'in liman kenti Hayfa'da dün bir lokantada düzenlenen intihar saldırısında, intihar bombacısı dahil 20 kişi öldü. 
     
</TEXT>
</DOC>
