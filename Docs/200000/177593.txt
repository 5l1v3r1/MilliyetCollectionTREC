<DOC>
<DOCNO> 177593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/spor/bbas.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'İstesinler yeter' 
</HEADLINE>
<TEXT>

   A Milli Takım Coachu Aydın Örs, Letonya galibiyetinin Ay - Yıldızlılar için dönüm noktası olduğunu söyledi, "Oyuncularım neler yapabileceklerini gösterdiler" dedi 
      GÖKHAN TÜRE 

   
   Övgüler yağdırdı 
   EFES Pilsen Cup'ta Rusya yenilgisinin ardından Letonya engelini aşan Basketbol Milli Takımımız performasıyla Coach Aydın Örs'ten tam puan aldı. Örs, bu karşılaşmanın kendileri için dönüm noktası olduğunu belirterek, "Oyuncularım, istedikleri zaman ne kadar kararlı ve savaşan bir ekip olabileceklerini gösterdiler. İnançlarını sahaya yansıttılar" diye konuştu. 
   
   Paylaşım istedi 
   AYDIN Örs, as oyuncular kadar oyuna sonradan giren isimlerin de galibiyete önemli katkısının olduğunu iddia etti. Milli takım coachu şunları söyledi "Hidayet çok kararlıydı. Ömer, Kerem, Haluk ve Kaya gibi oyuncularımızın yanı sıra diğer arkadaşlarımızın da paylaşımcı olması gerekiyor. Finallerde bu performansı gösterirsek pes etmeyiz." 
   
   Hido'dan güvence    12 Dev Adam'ın NBA'li yıldızı Hidayet Türkoğlu, Avrupa Şampiyonası Finalleri'nde bambaşka bir takımın sahada olacağını iddia etti. Yıldız oyuncu, her geçen gün daha iyiye gittiklerini ifade ederek, "Türk halkına, finallerde çok iyi bir takım izleteceğiz. Bunun garantisini veriyoruz. Kimsenin endişesi olmasın. Bu takım sonuna kadar savaşacak güce sahip" diye konuştu. 
   
   Rakip Sırbistan-Karadağ    EFES Cup'ta dün yapılan karşılaşmalar sonunda yarı final eşleşmeleri belli oldu. A Grubu'nun son maçında Rusya'nın Letonya'yı 111 - 87 mağlup etmesiyle ikinciliği alan A Milli Takımımız, bugün saat 20.00'de B Grubu birincisi Sırbistan - Karadağ ile karşılaşacak. Yarı finalin diğer randevusu ise Yeni Zelanda'yı 69 - 53 mağlup eden B Grubu ikincisi İtalya ile A Grubu birincisi Rusya arasında 18.00'de oynanacak. Maçlar NTV'den naklen yayınlanacak. 
   
   
</TEXT>
</DOC>
