<DOC>
<DOCNO> 156025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sontur16.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Türkiye'yi dört koldan krizden çıkarmaya çalışıyoruz 
</HEADLINE>
<TEXT>

     Başbakan Recep Tayyip Erdoğan, Türkiye gemisinin gelin gibi süzülmeye başlayarak rotasına girdiğini belirterek, Türkiye'yi dört bir koldan krizden çıkarmaya çalıştıklarını söyledi. 
     Erdoğan, Siirt'in Kurtalan İlçesi'nde, duble yol çalışmalarının başlatılması dolayısıyla düzenlenen törende, Siirt'in kendisinin kişisel kader çizgisinde farklı bir yeri olan şehir olduğunu belirterek, ''Bunu bildiğiniz gibi sadece Türkiye değil, hamdolsun dünya da öğrendi. Millet iradesiyle demokrasi mücadelesine vurduğu damgayla Siirt, siyasi tarihimizde bir dönüm noktası olmuştur'' dedi. 
     Seçimden önce söyledikleri şeyleri yapmaya çalıştıklarını ifade eden Erdoğan, seçimde halkın arasına karışan, seçimden seçime insanların elini sıkan bir siyaset anlayışıyla yola çıkmadıklarını bildirdi. 
     Erdoğan, şöyle devam etti 
     ''Türkiye fotoğrafına, halkın ihtiyaçlarına bir bütün olarak baktık. Bu bütün içinde de bakmaya devam ediyoruz. Demakrosi, hukuk, adaleti ve kalkınmayı herkes için, doğulu, batılı, kuzeyli, güneyli ayırt etmeksizin ele alıyoruz. Bu yüzden halkımızla bütünleştik ve bu yüzden yüreğimizdeki ateş sönmeyecek. Biz her yerde aynı dili kullandık. Hepimizin ihtiyaçlarının bir olduğunu söyledik. Siirt meydanında ne söylediysek 81 vilayette de aynı şeyi söyledik. Yüreğimizdeki ateşi, çoşkuyu bu ülkeye hizmet olarak değerlendirdik. 
     Adalete, kalkınmaya öncelik vereceğiz. Önce insan diyeceğiz ve halkımızın sürekli ertelenen taleplerine cevap üreteceğiz. İşte o gün geldi ve işte sözümüzün eri olduğumuzu göstermek için bugün buradayız.'' 
     
     ''TÜRKİYE GEMİSİ ROTASINA GİRMİŞTİR'' 

     Erdoğan, herkesin sabah akşam konuştuğu yolsuzlukların gündemden düştüğünü, şehirleri, insanları birbirine kavuşturan yolların konuşulmaya başlandığını kaydetti. 
     Devletin vatandaşa daha yakın olacağını, artık ''bugün git, yarın gel'' devrinin kapandığını ifade eden Erdoğan, şöyle dedi 
     ''İşte siz demokrasinin, hukukun, adaletin yollarını açtınız. Biz de sizin yolunuzu açıyoruz. Siz eskimiş siyaseti tasfiye ettiniz, Ankara sesimizi duymuyor dediniz ve işte duydu. Biz kendi emeğimizle, alın terimizle, kendi hakkımızla ve irfanımızla, ele güne muhtaç olmayacak karnı tok, sırtı pek, başı dik insanların yaşadığı bir Türkiye kurmaya çalışıyoruz. Bunu sizlerden aldığımız güvenle yapıyoruz. Her zaman söylediğimiz gibi bir kez daha tekrarlıyorum. Bu güvene layık olmak için elimizden geleni yapacağız. Bundan hiç endişeniz olmasın. Bütün zorluklara Rağmen Türkiye'nin gemisi gelin gibi süzülmeye başlamış ve rotasına girmiştir.'' Erdoğan, ''devletin malı deniz'' diyen hakkaniyete ve adalete sırtını dönen anlayışın yönetimden uzaklaşacağını, malzemeden çalan anlayışın idareyi bırakacağını ve halka hizmet anlayışının geleceğini, bütün çaba ve gayretlerinin bunun için olduğunu söyledi. 
     Sadece bölünmüş yolların açılmayacağını devlet ile vatandaş arasındaki mesafelerin de kapanacağını anlatan Erdoğan, şöyle devam etti 
     ''Dört bir koldan Türkiye'yi krizden çıkarıyoruz. Felaket senaryolarına bel bağlamıyor, kulak asmıyor, önce halkın ne istediğine bakıyoruz. Halkımızın yolunu açmaya çalışıyoruz. Türkiye bizim yönetimimizde varlık içinde inşallah yokluk çekmeyecektir. Bütün devlet dairelerinin imkanlarını, araç parklarını birleştiriyoruz.'' 
     
     ''SULAR BOŞA AKMAYACAK'' 

     Erdoğan, 15 bin kilometrelik bölünmüş, duble yolun şuana kadar 1250 kilometrelik bölümünün alt ve üstyapı çalışmalarının başladığın ve bunlar arasında Ankara, Aksaray, Ereğli, Aydın, Denizli, Sivrihisar, Eskişehir, Bozöyük, Kırıkkale, Kayseri, Siirt, Kozluk, Baykan, Bitlis ve Samsun olduğunu kaydetti. Buralardaki yoğun çalışmaların artarak devam edeceğini söyledi. 
     Başbakan Recep Tayyip Erdoğan, su sorununun da çözümüne baktıklarını ifade ederek, şöyle konuştu 
     ''5 ay içinde 20'ye yakın barajımızın açılışını yapıyoruz. Bunları biz mi başlattık. Hayır. Biz başlatmadık. Sağolsun önceki yönetimler başlattı. Bir şey hatırlatacağım. Bunların içinde 15 yıl, 10 yıl önce başlatılmış olanlar var. Biz öncelikler planını, programını yaptık ve bu programlarla yüklendik. Öncelikle bunları bitirmeye çalışıyoruz. 31 Mayıs'ta dev bir barajın açılışını İstanbul'da yapacağız, sonra Doğu, Güneydoğu'nun değişik yerlerinde barajların temel atma merasimlerini düzenleyeceğiz inşallah. Türkiye'deki nehirlerin, ırmakların da suları boşa akıp gitmeyecek. Bu suların hepsi insanların hizmetinde olacak. Bunun gayreti ve bilinciyle yürüyoruz. Aklı ve bilimi burada kullanacağız. Tecrübeyi burada kullanacağız. Asla bunu israf etmeyeceğiz.'' 

     
</TEXT>
</DOC>
