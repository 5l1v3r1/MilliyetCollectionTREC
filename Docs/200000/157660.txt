<DOC>
<DOCNO> 157660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sonspo17.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Anavatan Yavruvatan'ı yendi... 
</HEADLINE>
<TEXT>

     KKTC'ye uygulanan spor ambargosunu protesto etmek amacıyla KKTC Cumhuriyet Meclisi Futbol Takımı ile TBMM Futbol Takımı arasında Lefkoşa'da yapılan maçı, TBMM Futbol Takımı 4-3 kazandı. 
     Sıcak ve centilmenlik havasında geçen karşılaşma 30'ar dakikadan iki devre usulü oynandı, takımlar sık sık oyuncu değiştirdi. 
     Karşılaşmayı, KKTC Cumhurbaşkanı Rauf Denktaş, Cumhuriyet Meclisi Başkanı Vehbi Zeki Serter, Başbakan Derviş Eroğlu, Türkiye'nin Lefkoşa Büyükelçisi Hayati Güven, Kıbrıs Türk Barış Kuvvetleri Komutanı Korgeneral Ahmet Özteker, diğer yetkililer kalabalık seyirci topluluğu izledi. 
     Lefkoşa Atatürk Stadyumu'nda yapılan maçta TBMM takımının gollerini 8. dakikada CHP Manisa milletvekili Hasan Ören, 20. dakikada, Giresun Milletvekili Adem Tatlı, 35. ve 40 dakikalarda Ordu Milletvekili Enver Yılmaz atarken, KKTC Cumhuriyet Meclisi'nin golleri 30. dakikada İlktaç Karayel, 40 ve 59. dakikalarda Tözün Tunal'dan geldi. 
     Maç sonrasında KKTC Cumhurbaşkanı Rauf Denktaş, TBMM Futbol Takımı Kaptanı Ergun Dağcıoğlu'na kupa verdi. 
     İki takımın oyuncuları, maç sonunda yaptıkları açıklamalarda, KKTC'ye uygulanan spor ambargosuna dikkat çekerek, ''Anavatan-Yavruvatan kaynaşmasının en güzel örneklerinden birinin yaşandığını'' dile getirdiler. Milletvekilleri, maçı kimin kazandığının önemli olmadığını belirterek, ''Dostluk kazandı'' diye görüşlerini açıkladılar. 
     
     CUMHURBAŞKANI DENKTAŞ'IN AÇIKLAMASI 
     Karşılaşmayı baştan sona izleyen Cumhurbaşkanı Denktaş, futbol maçının güzel bir etkinlik olduğunu belirterek, ''Kim kazanırsa kazansın, Anavatan-Yavruvatan beraber kazanmaktadır'' dedi. ''Hazırlıksız insanların bu mücadeleleri hakikaten takdire değer'' diyen Denktaş, karşılaşmayı zevkle izlediğini belirtti. 
     Denktaş KKTC ve Rum futbol federasyonları arasında geçtiğimiz günlerde yapılan görüşmeyle ilgili bir soruya karşılık, KKTC federasyonun Kıbrıs Türkleri'ne uygulanan ambargonun kalkmasını savunduğuna işaret ederek, ''Spor ambargosu kalkmadan, bize spor ambargosu uygulayan bir tarafla bizimkilerin maç yapması, ambargoya boyun eğmemiz, bunu kabul etmemiz, Rum'un tahakkümüne girmiş olmamız anlamına gelir'' diye konuştu. 
     
     ''BİRAZ AYIP OLMUYOR MU '' 
     Konuşmasında Rum yönetimine de seslenerek, ''Bu ambargolardan ne kazandınız şimdiye kadar Kıbrıs Türkünün kızgınlığınından, kırgınlığından başka, hiç birşey'' diye konuşan Denktaş, şöyle devam etti 
     ''Şimdi yollar açılmıştır, birbirinizin yüzüne bakabiliyorsunuz, biraz ayıp olmuyor mu, hem dostluk, hem ambargo. Hem 'uzlaşalım' diyorsunuz, hem ambargoya devam ediyorsunuz. Hem 'uzlaşalım' diyorsunuz, hem 'işgal vardır' diyorsunuz, biraz ayıp olmuyor mu artık. Biraz lisanlarını da değiştirmeleri lazım. Bunu yaptıkları takdirde uzlaşmanın yolları daha da açılmış, daha da düzleşmiş olur.'' Cumhurbaşkanı Denktaş, Rum federasyonun KKTC Futbol Federasyonu'na ortak federasyon teklifi yaptığının hatırlatılarak görüşlerinin sorulması üzerine, ortak federasyonun, Rum çoğunluğun içerisine girmek olduğunu, oysa Kıbrıs'ta iki ayrı eşit federasyon olduğunu vurguladı. 
     ''İki eşit federasyonunun dönüşümlü başkanlık gibi konularda anlaşabilirlerse konfederasyon şekline gireceğini'' kaydeden Denktaş, ''iki federasyondan oluşan bir şey yapabilirler ama, 'bir federasyonun içine siz de gelin' daveti samimi olamaz, doğru değil ve kabul edilemez' dedi. 
     
</TEXT>
</DOC>
