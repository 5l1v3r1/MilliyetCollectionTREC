<DOC>
<DOCNO> 186964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/yazar/guclu.html </URL>
<DATE> 2003/10/07/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
KKTC üniversitelerinde neler oluyor 
</HEADLINE>
<TEXT>

   
   KKTC üniversitelerinin ülke için ne anlam ifade ettiğini çok iyi bilenlerdenim. Belki de bu yüzden onlardan çok daha titizim. 
   Eğer üniversiteler yara alırsa, KKTC ekonomisi resmen çöker. Kuzey Kıbrıs Türk Cumhuriyeti'ni yıllardır ayakta tutan bu üniversiteler. Bu yüzden kaliteden ödün vermelerine, isimlerinin yıpranmasına, öğrenci akışının kesilmesine, verilen diplomalara denklik sorunu çıkartacak gelişmelere zemin hazırlanmasına hiç kimsenin müsamaha göstermemesi gerekir. 
   KKTC üniversiteleri ile ilgili öyle bilgiler geliyor ki şaşırmamak elde değil. Toplam kontenjanı 250 kişi olan hukuk fakültelerine kontenjanın iki üç katı öğrenci alınıyor. İşin daha da vahim tarafı YÖK'ün de bu işe yeşil ışık yakması. 
   Örneğin 2003 ÖSS kılavuzunda Doğu Akdeniz Üniversitesi Hukuk Fakültesi'nin toplam kontenjanı 250. Ama şu an için aldığı öğrenci sayısı 579. Yakındoğu Üniversitesi Hukuk Fakültesi'ne alınan öğrenci sayısının bu rakamın çok daha üzerinde olduğu belirtiliyor. 
   Hem de ne puanlar. Türkiye'deki hukuk fakülteleri 300 civarında puanla öğrenci alırken, KKTC üniversitelerine 185 puanlık taban puanı aşan herkes kayıt yaptırabiliyor. Hem de YÖK'ün bilgisi dahilinde. 
   KKTC üniversiteleri, Türkiye'deki üniversitelerden farklı olarak, merkezi yerleştirmeden sonra, ek kontenjandan önce, ön kayıt ile öğrenci alabiliyorlar. 
   Örneğin 185 puan barajını aşan herkes söz konusu üniversitelerin ilgili bölümlerine başvurabiliyor. Normalde eksik kontenjanı kadar öğrenci alması gerekirken, normal kontenjanının üç - dört katına kadar çıkabiliyorlar. 
   Peki bu konuda bir sınır yok mu "Madem ki öğretim kadronuz müsait neden daha önceden bu sayıyı YÖK'e bildirmediniz " sorusuna Doğu Akdeniz Üniversitesi Rektörü Prof. Dr. Zafer Ertürk, şu cevabı veriyor 
   Yönetmelik müsait. Benden önceki rektör arkadaşım kontenjanı düşük göstermiş. Ama kadromuzu takviye ettik. Onun için daha çok öğrenci alabildik. Ama diğer üniversiteleri bilmem .. 
   Yakındoğu Üniversitesi rektörüne, yerinde olmadığı için ulaşamadık. Ama eğer ulaşabilseydik, ona da bu kadar öğrenciyi nasıl aldıklarını, YÖK'ten izin almadan açılan Türk dili edebiyatı bölümüne KKTC üniversitelerinin nasıl kayıt yaptığını soracaktık. 
   Yakındoğu Hukuk Fakültesi, YÖK'e rağmen kurulmuştu. Hatta uzunca bir süre YÖK bu fakülteyi tanımadı. Ama daha sonra araya Demirel ve Denktaş girince Gürüz yelkenleri suya indirdi ve kesinlikle denklik vermem dediği bu fakülteyi tanımak zorunda kaldı. 
   Öğrenci izdihamının olduğu bir başka bölüm ise tıp fakültesi. Doğu Akdeniz Rektörü Prof. Aktürk, çok yoğun başvuru ve baskı var ama ona rağmen, puanlar düşmesin diye öğrenci almıyoruz dedi. 
   YÖK yasasının değişmesi ve YÖK'ün yeniden yapılanmasını işte bu yüzden istiyoruz. YÖK, denetim fonksiyonunu çoktan kaybetti. Ama sanki Barolar Birliği de uyuyor. KKTC hukuk fakültelerine alınan öğrencileri, yapılan eğitimi ve mezunların durumunu onlar da gündeme getirmiyor. Oysa, yarım eğitimli hukukçular, en fazla o camiaya zarar verir. 
   Özetin özeti Eğitim ciddi iştir. Hele hele üniversite eğitimi çok daha ciddiyet gerektirir. Ama nedense birileri eğitimi sulandırırken, görevi bunları denetlemek olanlar, gelişmeleri sadece izlemekle yetiniyor. 
   
      
   
</TEXT>
</DOC>
