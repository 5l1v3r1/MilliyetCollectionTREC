<DOC>
<DOCNO> 195149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/guncel/gun04.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yakıt bataklığı' sahile hapsedildi 
</HEADLINE>
<TEXT>

   Karaya oturduktan sonra ikiye bölünen kuru yük gemisinden sızan yakıtın, bariyer sistemiyle tekrar denize akması önleniyor 
      TAHSİN AKSU İstanbul 
   
   Anadolu Feneri yakınlarında karaya oturduktan sonra ikiye bölünen Gürcistan bandralı kuru yük gemisinden sızan yakıt sahili bataklığa çevirdi. Kirliliğin yayılmaması için bariyerler yerleştirildi. 
   Kabakoz Mevkii'nde önceki gün karaya oturan Svyatoy Panteleymon adlı gemiden sızan yakıt, dalgaların yardımıyla sahile vurdu. Kumsalın büyük kısmı simsiyah bir zift tabakasıyla örtülürken, gemiden kopan bazı parçalar ve mürettebata ait eşyalar da kıyıya vurarak mazota bulandı. Sahilin görüntüsü geçmişte yaşanan büyük çevre felaketlerini hatırlatırken, temizlik çalışmalarına hemen başlandı. Denizcilik Müsteşarlığı, Valilik ve Kıyı Emniyeti ve Gemi Kurtarma İşletmeleri Genel Müdürlüğü'nden oluşan kriz masasının talimatıyla çalışmalara başlayan MEKE Deniz Temizlik, sahili boydan boya bariyerle çevirdi. Temizlik operasyonunu yürüten kaptan İsmail Özgönül, Oil - Boom adı verilen bariyer sistemiyle sahildeki mazotun denize akmasının önlendiğini belirterek şöyle konuştu 
   "Bariyerler, ağırlığının 25 katı pisliği emerek belli noktalarda topluyor. 45 kişilik ekiple çalışıyoruz. Şu anda kirlilik sahile hapsedilmiş durumda. Bu kirliliğin İstanbul Boğazı'na akma ihtimaline karşı da beş tane gemimiz boğaz girişinde bekliyor. Sahildeki pislik ise vakum makineleriyle temizlenecek. Çalışmaları en kısa sürede sonuçlandıracağız." 
   
   
   
   
   
</TEXT>
</DOC>
