<DOC>
<DOCNO> 175755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sonspo34.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Halterdeki "tokat atma" olayı tatlıya bağlandı... 
</HEADLINE>
<TEXT>

     Halter Bayan Milli Takımı'nın Isparta'daki kampında meydana gelen ''Tokat atma'' olayı, milli sporcular Emine Bilgin ve Nurcan Taylan'ın bugün Federasyon Başkanı Kenan Nuhut ile görüşmesinden sonra tatlıya bağlandı. 
     Kenan Nuhut, konuyla ilgili açıklamada, iki milli sporcuyla federasyon binasında konuştuğunu belirterek, ''Emine de Nurcan da olayın basında abartıldığını bana ilettiler. Sporcular kesin bir dille 'tokat atma' olayının hiçbir zaman gerçekleşmediğini söylediler'' dedi. 
     Federasyon Başkanı Nuhut, Emine ve Nurcan gibi başarılı sporcuların zor yetiştiğini vurgulayarak, şöyle konuştu 
     ''Kendileriyle ikili olarak konuştum. Bazı nahoş olayların olduğunu, ancak abartıldığı kadar bir olayın söz konusu olmadığını belirttiler. Her iki sporcumuz da kendi kilolarında başarılı sporcular. Bunlara sahip çıkmak lazım. Bu nedenle de kendileri pazartesi günü Isparta'da süren kampa dahil olacaklar. Ankara'da bazı özel işleri nedeniyle birkaç gün kalacaklar, daha sonra da kampa katılacaklar ve çalışmalarını kaldıkları yerden sürdürecekler. Ayrıca iki bayan sporcudan takımdaki gruplaşmaya da son vermelerini istedim.'' Nuhut, Emine'nin de Nurcan'ın da ''Başkanım siz nasıl istiyorsanız öyle olsun'' diyerek toplantıdan ayrıldıklarını sözlerine ekledi. 
     Emine Bilgin ve Nurcan Taylan, antrenörleri Raif Özel ile aralarında meydana gelen bir olay nedeniyle Isparta'da süren kampı hiçbir gerekçe göstermeden ve yetkililerden izin almadan terk etmişti. 
     
</TEXT>
</DOC>
