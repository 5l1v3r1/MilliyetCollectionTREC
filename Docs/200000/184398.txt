<DOC>
<DOCNO> 184398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sontur05.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlik geleceğe hazır değil... 
</HEADLINE>
<TEXT>

     Üniversiteler yeni öğretim yılına hazırlanırken, ''yarınından kuşkulu, gelecek şoku yaşayan bir gençliğin'' yetiştiği bildirildi. 
     Ege Üniversitesi Tıp Fakültesi Psikiyatri Anabilim Dalı Öğretim Üyesi Prof. Dr. Ahmet Çelikkol, A.A muhabirine yaptığı açıklamada, hızlı nüfus artışı ve göçler sonucu oluşan metropolleşmenin, yeni uyumlar gerektirdiğini, aynı zamanda yeni sorunları ortaya çıkardığını söyledi. 
     Anne ve babanın değer yargılarıyla yetişen gencin, çevreden edindiği yargılar, hayat anlayışı ve yaşama biçiminin de aynı olmadığını belirten Prof. Dr. Çelikkol, şunları kaydetti 
     ''Anne-baba, çocuğunun her alanda çalışıp çabalayıp geleceğe hazırlanmasını istiyor. Genç ise çevrede gördüğü ve kendi ailesinde de sahip olmak istediği yaşam tarzıyla, geleceği düşünmeden gününü geçirmek istiyor. 
     Diğer yandan eğitimin veya öğrenilen mesleğin ileride yaşamını kazanması için yeterli olmadığını ve nitelikli kişilerin bile işsiz kaldığını gören gençler, bir şok yaşamaya başlıyor. Gelecek şokuna giren gençler, çalışsam da olmayacak görüşünü taşıyor. Bu da aile içinde çatışmaya yol açıyor.'' Küreselleşme, gelir dağılımındaki dengesizlik ve ''televole kültürü''nün de gençleri olumsuz etkilediğine işaret eden Prof. Dr. Çelikkol, boşluktaki gençliğin motivasyonunu kaybettiğini söyledi. Prof. Dr. Çelikkol, olumsuz ülke koşulları içinde sorunlu bir gençliğin yetiştiğini savundu. 
     Bazen anne ve babaların da çocuklarını kendi yaşadıkları şartlarda yetiştirmek istediklerine, bunun hatalı bir tutum olduğuna işaret eden Prof. Dr. Çelikkol, sözlerini şöyle sürdürdü 
     ''Olağan koşullarda 15 yaşındaki genç ile kendisinden ortalama 30 yaş büyük anne-babanın aynı dünya görüşünde, yaşama biçiminde olması mümkün değil. Üstelik dünya, günümüzde eskisinden çok daha hızlı değişiyor. Bu açıdan bakılırsa, kuşak çatışması, ilerleme ve değişim için beklenen ve genç açısından istenilen bir durumdur. Eğer kuşak çatışması yoksa, genç, ilişki bağımlılığı içinde, özgüveni yetersiz demektir. Ama bunun da bir dozu vardır. Bal yemek iyidir, ancak çok bal yenilirse bu kez zehirlenme olur.'' 
     
     ''REHBERİNİZ GERÇEKLER OLSUN'' 
     Prof. Dr. Çelikkol, çocuklarına özgüven sağlama konusunda anne ve babanın, gerekirse profesyonellere başvurarak çaba harcamaları gerektiğini bildirdi. 
     Çocuğun her istediği, her düşündüğünün ve davranışının doğru demek olmadığını da ifade eden Prof. Dr. Çelikkol, ''Burada anne ve babanın rehberi, gerçekler olmalıdır. Dünyayı doğru kavrayarak, gençle aralarındaki çatışmada doğruları yakalamaya çalışmalıdır. Bunu yapmazsa, gençle kuşak çatışması iyice artar ve bunun sonucu topluma uyumsuz bir genç kazandırmak olur'' dedi. 
     Prof. Dr. Çelikkol, üniversiteye giren gençlere de ülke ve aile koşulları ne olursa olsun çok çalışarak bu imkanı değerlendirmeleri çağrısında bulundu. 
     
</TEXT>
</DOC>
