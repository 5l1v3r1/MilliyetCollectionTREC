<DOC>
<DOCNO> 157154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sontur21.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Okulda öğretmenleri dövdüler... 
</HEADLINE>
<TEXT>

     Türk Eğitim Sen Adana 1 Nolu Şube Başkanı İsmail Koncuk, okul önlerindeki olayların ve öğretmenlere yönelik saldırıların arttığını ifade ederek, güvenlik önlemlerinin sıklaştırılmasını istedi. 
     Koncuk, Şakirpaşa Mahallesi'ndeki Milli Mensucat İlköğretim Okulu'nda, bir grup sendikacı ve üye ile düzenlediği toplantıda, Müdür Cebrail Doğan, müdür yardımcısı Nevzat Duman ve öğretmen Ömer Abacı'nın, dün, okul bahçesinde kimliği henüz belirlenemeyen kişilerin bıçak, taş ve sopalı saldırısı sonucu yaralandıklarını belirterek, olayı kınadıklarını söyledi. 
     Okulların bir ilim yuvası olduğunu belirten Koncuk, saldırı ve darp gibi olayların arttığından yakınarak, ''Ciddi bir güvenlik sorunu yaşanıyor. Yetkilileri göreve davet ediyor, önlem alınmasını istiyoruz'' dedi. 
     Koncuk, olayı gerçekleştirenlerin ''tinerci'' olarak adlandırılan sokak çocuklarından oldukları yönünde bilgi edindiklerini ifade etti. 
     Okul Müdürü Cebrail Doğan, yardımcısı Nevzat Duman ve öğretmen Ömer Abacı da bahçede bulunan ve tanımadıkları 5 kişiyi okuldan çıkarmak istediklerini, direndiklerini ve ''polis çağıracağız'' demeleri üzerine de üzerlerine saldırdıklarını, ardından da kaçtıklarını söylediler. 
     Doğan, kolundan yaralandığını ve 5 günlük iş göremez raporu aldığını, durumu emniyet yetkililerine bildirdiklerini belirtti. 
     
</TEXT>
</DOC>
