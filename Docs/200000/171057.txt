<DOC>
<DOCNO> 171057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/siyaset/siy01.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell, resmen asker isteyecek 
</HEADLINE>
<TEXT>

   YASEMİN ÇONGAR Washington 

   
   Dışişleri Bakanı Abdullah Gül, Türkiye'nin Irak'ta oluşturulacak İstikrar Gücü'ne asker göndermesi ile ilgili talebin resmiyet kazanması beklenen Washington temaslarına bugün başlıyor. 
   Ziyaretinin ilk gününde, Washington'daki Türk - Amerikan dernekleri ve iş çevreleri ile bir araya gelecek olan Gül, ABD Kongresi'ndeki Türkiye Dostları Grubu üyeleriyle de görüşecek. Gül'ün Irak konusunun ağırlık taşıyacağı resmi temaslarının önemli bölümü ise yarın gerçekleşecek. ABD Dışişleri Bakanı Colin Powell'ın yarın Gül'e asker talebini resmen iletmesi ve konunun ilk kez siyasi düzeyde ayrıntılarıyla ele alınması bekleniyor. Türkiye'nin İstikrar Gücü'ne katılımının yeni bir TBMM kararı gerektirmesi durumunda, buna ilişkin sürecin nasıl işleyeceği ve hükümetin olası muhalefeti aşmak için nasıl bir tavır izleyeceği, Washington'ın merak ettiği konular arasında. 
   Gül - Powell görüşmesinin gündeminde, Irak'ta işbirliğinin çerçevesi, K. Irak'taki PKK - KADEK varlığına son verilmesi ile yeni Irak'ın oluşumuna yönelik adımların siyasi ve iktisadi boyutları var. Ayrıca, İsrail - Filistin meselesi, İran ve Suriye, Ermenistan ve Kafkasya, Kıbrıs konuları da görüşülecek. Türk - Amerikan ilişkilerinin iktisadi boyutu, ABD'nin vereceği 8.5 milyar dolarlık hibenin zamanlaması, IMF ile ilişkiler ve Ankara'nın AB üyeliğinin de gündeme gelmesi bekleniyor. 
   
   
</TEXT>
</DOC>
