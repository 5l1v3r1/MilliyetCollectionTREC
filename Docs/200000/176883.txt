<DOC>
<DOCNO> 176883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/spor/spo05.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Ekim için aman dikkat 
</HEADLINE>
<TEXT>

   Ata Aksu, İngiltere maçında olay çıkması halinde Türkiye'nin Portekiz'deki finallere alınmama tehlikesinin bulunduğunu söyledi 
      NECMİ KEPÇETUTAN 

   
   Sağduyu istedi 
   FUTBOL Federasyonu başkanvekili Ata Aksu, İngiltere ile 11 Ekim'de oynayacağımız maçta herhangi bir olay çıkması halinde finallere katılma hakkını elde etse bile UEFA'nın Türkiye'yi organizasyona almama tehlikesi bulunduğunu açıkladı. Her iki ülkenin uyarıldığını belirten Aksu, "Taraftarlarımızın son derece sağduyulu olması gerek. Maç öncesi ve sonrasında hiçbir olay çıkmamalı" dedi. 
   
   Hakemlere zam 
   ATA Aksu, federasyon yönetim kurulunun dün Ankara'da yaptığı toplantıdan sonra yaptığı açıklamada, İngiltere maçı biletlerinin pazartesinden itibaren satışa çıkarılacağını, 20 bin bileti sponsorların aldığını söyledi. Hakem ücretlerinin yüzde 10 ile 20 arası zamlandığını da belirten Aksu, "Süper ligde orta hakem 700, yardımcılar 400 milyon lira alacak" diye konuştu. 
   
   İki başvuru 
   TÜRKİYE'NİN 2004 Avrupa Ümitler Şampiyonası finallerine evsahipliği yapmak için başvuruda bulunduğunu da kaydeden Ata Aksu, "Kabul edilirse finaller İstanbul ve Bursa'da oynanacak" ifadesini kullandı. Bu arada 2005 yılı Şampiyonlar Ligi finali evsahipliği için de UEFA'ya önümüzdeki hafta teklif dosyası sunulacağı bu maçın da Olimpiyat Stadı'nda yapılacağı kaydedildi. 
   
   İngiltere niyetine    Şenol Güneş, Moldova karşılaşmasında Hakan Şükür ve Nihat'ı forvette, Tümer'i de orta sahada görevlendirecek 
   
   A Milli Takım, bugün karşılaşacağı Moldova maçının hazırlıklarını dün tam kadro olarak yaptığı 1 saatlik idmanla tamamladı. Maçın oynanacağı Ankara 19 Mayıs Stadı'nda Teknik Direktör Şenol Güneş yönetimindeki çalışmanın ilk yarım saati basına açık yapıldı. İki grup halinde ilk olarak düz koşu ve ısınma hareketleri yapan milliler, daha sonra yarım sahada el topu oynadılar. 
   BASINA kapalı yapılan taktik ağırlıklı çalışmada ise Hakan Şükür ve Hasan Şaş'ın sol ayak bileklerinden hafif bir sakatlık geçirdikleri öğrenildi. Şenol Güneş'in bugünkü maçta forvette Nihat - Hakan Şükür ikilisine, orta sahada da Tümer'e forma vermesi bekleniyor. Millilerimiz'in çalışmasından sonra Moldova Milli Takımı da 1 saatlik bir antrenman ile maç saatini beklemeye başladı. 
   
   
</TEXT>
</DOC>
