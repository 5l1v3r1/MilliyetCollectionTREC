<DOC>
<DOCNO> 170407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/son/sondun16.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İran asıllı Kanadalı gazeteci başına aldığı darbeyle öldü 
</HEADLINE>
<TEXT>

     İran asıllı Kanadalı foto muhabiri Zehra Kazemi'nin, fotoğrafını çekerken tutuklandığı Evin cezaevinde muhtemelen gardiyanlarla meydana gelen itiş kakış sırasında başına aldığı darbeyle öldüğü bildirildi. 
     İran Öğrenci Haber Ajansı'nın İSNA haberine göre, İçişleri Bakanı Yardımcısı Ali-Asghr Ahmedi, Cumhurbaşkanı Muhammed Hatemi tarafından atanan özel komitenin hazırladığı raporda, ''Kazemi'nin kafasına sert bir cisimle aldığı darbe sonucu öldüğünün'' ifade edildiğini söyledi. 
     Ahmedi, raporda Kazemi'nin ölümünün ''sert cismin gazetecinin kafasına ya da gazetecinin kafasının sert cisme vurması sonucu olup olmadığına ilişkin bilgi verilmediğini'' belirtti. 
     Öte yandan, Evin cezaevinden serbest bırakılan reformcu gazeteci İsa Seherhiz, cezaevinde yattığı sırada, Kazemi'nin gardiyanlarla itiş kakış içine girmiş olabileceğini duyduğunu söyleyerek, ''Evin cezaevi görevlileri arasında Zehra Kazemi'nin ellerinin kelepçeli olduğu ve kaçmaya çalıştığına dair konuşmalar vardı. Kazemi, fotoğraf çekmeye bile çalışmış, bu yüzden gardiyanlar ona saldırmış ve sanırım bu onun başına darbe almasına yol açmış olabilir'' dedi. 
     Bu arada, Meclis Ulusal Güvenlik ve Dış İlişkiler Komisyonu Başkanı Muhzsin Mirdamadi, Tahran'da istihbarat servisi gibi çalışan bazı grupların Kazemi'nin ölümünden sorumlu olduğunu, bu gruplarda çalışan kimselerin özgür olması ve kontrol ya da denetim altında olmaması nedeniyle istediklerini yaptığını söyledi. 
     Mirdamadi, bazıları resmi kurumlarda çalışan eski elemanlar olmak üzere kontrol dışı gruplardaki kimselerin başkentte İstihbarat Bakanlığı'nda çalışan personelden fazla olduğuna inandığını belirti. 
     Hatemi, Kazemi'nin ölümünü soruşturmak için İslami İrşad ve Kültür Bakanı Ahmed Mescid Camee, Adalet Bakanı Hüccetülislam Muhammed İsmail Şuştari, İçişleri Bakanı Abdülvahid Musavi Lari ve İstihbarat Bakanı Ali Yunusi'yi görevlendirmişti. 
     İngiltere'nin ''Camera Press'' adlı kuruluşu için çalışan Kazemi'nin başkent Tahran'daki Evin cezaevinin fotoğraflarını çekerken 23 Haziran'da tutuklandığı ve daha sonra Devrim Muhafızları'na ait Bagiyetullah El Azem Hastanesi'nde 26 Haziran'da öldüğü bildirilmişti. 
     Cumhurbaşkanı Hatemi'nin Meclis işlerinden sorumlu yardımcısı Ali Abtahi, Kazemi'nin yediği dayaktan geçirdiği beyin kanaması sonucu öldüğünü söylemişti. 
     
</TEXT>
</DOC>
