<DOC>
<DOCNO> 187265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/soneko13.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayiinin duayenlerinden Nurullah Gezgin vefat etti... 
</HEADLINE>
<TEXT>

     İstanbul Sanayi Odası İSO eski Yönetim Kurulu Başkanı Nurullah Gezgin, geçirdiği kalp krizi sonucu İstanbul'da dün vefat etti. 
     İktisadi Kalkınma Vakfı İKV eski Başkanı Meral Gezgin Eriş'in babası olan Nurullah Gezgin, yarın Teşvikiye Camii'nde ikindi vakti kılınacak cenaze namazının ardından İstanbul'da toprağa verilecek. 
     Nurullah Gezgin, 51 yıllık İSO tarihinde, 14 yılı Başkan olmak üzere 22 yıl Yönetim Kurulu'nda görev yaptı. 
     İstanbul'da 1927 yılında doğan Gezgin, Kabataş Lisesi'nin ardından İstanbul Üniversitesi Hukuk Fakültesi'ni bitirdikten sonra, bir süre serbest avukatlık ve hukuk müşavirliği yaptı. 
     1962 yılında sanayiciliğe adım atan Gezgin, 1966 yılında Hilal Ambalaj Sanayi ve Ticaret A.Ş.'yi kurarak Hilal Şirketler Grubu'nun temellerini attı. 
     Nurullah Gezgin 1969'da İstanbul Sefaköy'de, 1979 yılında Gebze'de, 1986'da Çayırova'da, 1990 yılında Adana ve Bursa Karacabey'de kurduğu fabrikaları ile Türk ambalaj sanayine yepyeni boyutlar getirdi. 
     Manisa Muradiye'de kurduğu fabrika ve Hilal Gıda Sanayi ve Ticaret A.Ş. ile 2000 yılında gıda sanayi alanına giren Gezgin 1963'de İSO Meclis Üyesi, 1965 yılında İSO Yönetim Kurulu Üyesi, 1970'de İSO Yönetim Kurulu Başkan Vekili oldu. 
     Gezgin, 1973-1979 yılları ve 1981-1989 yılları arasında İSO Yönetim Kurulu Başkanlığı yaptı. 
     İSO'nun yanı sıra İKV'nin kuruluşunda da rol alan ve çeşitli dönemlerde Yönetim Kurulu Üyesi olan Gezgin, 1970 ve 1980'li yılların zor koşullarında Türk sanayine damga vuran kişilerden biri oldu. 
     Ayşe Gezgin ile evli olan Nurullah Gezgin, üç çocuk babasıydı. 
     
</TEXT>
</DOC>
