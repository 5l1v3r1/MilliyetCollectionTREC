<DOC>
<DOCNO> 177037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sontur14.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Alo Post hizmeti artık internette... 
</HEADLINE>
<TEXT>

     Posta ve Telgraf Teşkilatı PTT Genel Müdürlüğü'nün Alo Post 169 hizmeti, internetten de verilmeye başlandı. 
     Ankara'da başlatılan hizmet, hafta sonundan itibaren İstanbul'un Avrupa ve Anadolu yakası ile İzmir'de de müşterilere verilmeye başlanacak. 
     Hizmetten yararlanmak isteyen müşterilerin, öncelikle, internetteki ''www.ptt.gov.tr'' adresli sitedeki ilgili bölüme girmeleri ve gönderinin teslim alınacağı ve teslim edileceği il, gönderici ve alıcının adres bilgilerini içeren formu doldurmaları gerekiyor. 
     Form doldurulup ''devam'' tuşuna basılmasının ardından, müşteriye bir kod numarası veriliyor. Müşteri, gönderisinin yerine ulaşıp ulaşmadığını, istediği zaman bu kod numarasını girerek öğrenebiliyor. 
     PTT Genel Müdürlüğü'nün 1989 yılından beri verdiği Alo Post hizmeti, gönderilerin, mümkün olan en hızlı şekilde, kurye aracılığıyla adresten alınıp adrese teslimine olanak sağlıyor. 
     Hizmet, şu anda Ankara, İstanbul, İzmir, Antalya ve Adana'da veriliyor. 
     
</TEXT>
</DOC>
