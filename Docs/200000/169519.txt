<DOC>
<DOCNO> 169519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sondun18.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Rumlar öneriyi kabul etmezse Maraş'ı biz açarız" 
</HEADLINE>
<TEXT>

     KKTC Cumhurbaşkanı Rauf Denktaş, Lefkoşa Uluslararası Havaalanı'nın ortak kullanıma açılması karşılığında Maraş'ın kapalı kısımlarının açılmasını önerdiğini anımsatarak, önerisinin Rumlar tarafından kabul edilmemesi durumunda Maraş'ın Türk kontrolünde açılması yönünde çalışma başlatıldığını bildirdi. 
     Maraş'ın açılması önerisini Rumların kabul etmemesi durumunda, bölgenin Türk kontrolünde açılabileceğini ifade eden Denktaş, bunun kendi düşüncesi olduğunu, düşüncesini fiiliyata sokabilmek için hükümetle görüşmesi gerektiğini belirtti. 
     Denktaş, bir kabulü sırasında yaptığı açıklamada, Rumların söz konusunu önerisine olumlu yanıt vermesini ümit ettiğini belirterek, ''Ama hava öyle bir hava ki, pek kabul edecek değiller, inşallah ederler'' dedi. 
     Rumların öneriyi kabul etmemesi durumunda Maraş'ın canlanması için tedbir alacaklarını açıklayan Denktaş, şöyle konuştu 
     ''Kabul etmedikleri takdirde ne yapacağız, elimiz kolumuz bağlı o binaların yüzüne bakıp çürümelerini mi bekleyeceğiz, yoksa bunların imar edilmesi için, yaşar hale getirilmesi için, bu bölgenin canlanması için tedbirler alacak mıyız Zannedersem almamız gerekecektir. Bu konuda çalışmalarımız var. Fakat henüz arkadaşlarımızla bunu bir karar aşamasına getirmediğimiz için fazla teferruata girmeyeceğiz. Ama zannederlerse ki yüzüne bakıp bekleyeceğiz ve ondan sonra 'işte bak güzelim yeri ne yaptı Türkler' diye övünecekler veyahut şikayet edecekler, yanılırlar. Maraş'ı canlandırmamız lazım.'' Denktaş, bir soru üzerine, güven artırıcı önlemler çerçevesinde yaptığı son öneriye BM Genel Sekreteri Kofi Annan'dan henüz bir yanıt almadığını da açıkladı. 
     Cumhurbaşkanı Denktaş, Rum basınında, Rum yönetiminin 20 Temmuz'da kapıları kapatacağı yönünde haberler çıktığının anımsatılması üzerine, KKTC'nin 20 Temmuz'da kapıları kapatmayacağını belirtti. 
     Denktaş, resmi kutlamanın yapılacağı yerin ve saatinin belli olduğunu söyledi ve ''O saatlerde istemezlerse oradan geçmezler'' dedi. 
     20 Temmuz'da büyük bir soykırımdan kurtulmanın yıldönümü kutladıklarını ifade eden Denktaş, şöyle konuştu 
     ''Bizim hiçbir endişemiz yoktur. Kapılar açıktır. Bizim yapacağımız resmi geçidin saati bellidir, yeri bellidir. Oraya gelme mecburiyeti kimsede yoktur. Kapı kapatacak durumumuz yoktur. Biz büyük bir soykırımdan kurtulmanın yıldönümünü kutluyoruz. Enosis'i kökünden önlemenin yıldönümünü kutluyoruz. Eğer soykırımı yapamadılar, kendilerini Türkiye engelledi diye üzülüyorlarsa bu kendi bilecekleri iştir. Bizim için bir mesele yoktur, yol çoktur, bizim resmi geçit yapacağımız saat belirlidir. O saatlerde istemezlerse oradan geçmezler.'' Cumhurbaşkanı Denktaş, Rum kesiminde malları olan Türklerin dava açabilmesi yönünde çalışacak komisyon için eski cemaat meclisi binasının temizlendiğini bildirerek, burada çalışacak avukatları bulacaklarını ve personel yerleştireceklerini söyledi. 
     Denktaş, bunların Başsavcılığın denetimi altında olacağını kaydetti. 
     Rauf Denktaş, Avrupa Birliği'nin katkısıyla geçirdikleri Tazmin ve Takas Yasası uyarınca, Rumların Kuzey'deki malları için müracaat edeceği kurumu oluşturmak için de son çalışmaların yapıldığını bildirdi. 
     
</TEXT>
</DOC>
