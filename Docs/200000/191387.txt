<DOC>
<DOCNO> 191387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/soneko05.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bireysel emeklilik sistemi yarın başlıyor... 
</HEADLINE>
<TEXT>

     Kamu sosyal güvenlik sisteminin tamamlayıcısı olan ve bireylere emeklilik döneminde ek bir gelir sağlayarak refah düzeylerinin yükseltilmesini amaçlayan aynı zamanda ekonomiye uzun vadeli kaynak yaratarak istihdamın artıracak ve ekonomik kalkınmaya katkıda bulunacak olan Bireysel Emeklilik Sistemi, yarın hayata geçiyor. 
     7 Nisan 2001'de Bireysel Emeklilik Tasarruf ve Yatırım Sistemi Kanunu'nun kabul edilmesinden bu yana sürdürülen hazırlıklar çerçevesinde, kuruluş ve dönüşüm başvurusunda bulunan 13 şirketten 11'i, emeklilik branşı faaliyeti ruhsatı aldı. 
     27 Ekim tarihi itibariyle emeklilik branşı faaliyeti ruhsatı alan şirketlerden 6 şirket, Ak Emeklilik A.Ş., Anadolu Hayat Emeklilik A.Ş., Garanti Emeklilik ve Hayat A.Ş., Koç Allianz Hayat ve Emeklilik, Oyak Emeklilik A.Ş. ve Yapı Kredi Emeklilik A.Ş. şirketleri ilk emeklilik sözleşmesini yaparak faaliyete başlayacaklar ve bu tarihten itibaren sisteme ilk katılımcı girecek, fiilen emeklilik fonlarına ilk katkılar da gelmeye başlayacak. 
     
     EMEKLİLİK PLANLARI İNCELEMESİ DEVAM EDEN ŞİRKETLER... 

     Bununla birlikte emeklilik branşı faaliyeti ruhsatı almış olmakla birlikte hali hazırda emeklilik planları incelemesi devam eden Ankara Emeklilik A.Ş., Başak Emeklilik A.Ş., Commercial Union Hayat ve Emeklilik A.Ş., Doğan Emeklilik A.Ş., Vakıf Emeklilik A.Ş. emeklilik planlarının onaylanmasını müteakip, kısa bir süre içerisinde emeklilik ürünlerini katılımcılara sunacaklar. 
     Halen 11 emeklilik şirketi, toplam 73 fon için kuruluş izni aldı. 
     
     EMEKLİ OLABİLME ŞARTI... 

     Bireysel Emeklilik Sistemi'nde katılımcının emeklilik hakkını elde edebilmesi için sistemde en az 10 yıl kalması ve 56 yaşını doldurmuş olması gerekiyor. 
     2010 yılından sonra sistemde GSMH'nın yüzde 5 ile 10'u arasında bir fon büyüklüğüne ulaşılacağı tahmin ediliyor. 
     
     SİSTEMİN DENETİMİ... 

     Bireysel Emeklilik Sistemi'nde gözetim ve denetimin etkin şekilde yapılması için Hazine ve 11 şirketin katılımıyla Emeklilik Gözetim Merkezi EGM kuruldu. 
     EGM sayesinde, şirketlerin faaliyetlerinin günlük olarak elektronik ortamda gözetimi yapılabilecek. 
     Katılımcılar da her türlü iletişim kanalıyla, yatırımlarıyla ilgili bilgilere ulaşabilecekler. 
     Özel sektöre uzun vadeli ve uygun koşulda fon sağlayacağı tahmin edilen sistemin diğer bir yararı da, önemli oranda istihdam yaratacak olması. 
     Bireysel emeklilik fonları Takasbank'da kalacak. Bu sayede, şirketlerin iflası halinde katılımcıların birikimlerine bir şey olmayacak. 
     Bireysel Emeklilik Sistemi'nin, piyasalarda kurumsal yatırımcı tabanının gelişmesine ve derinliğin artmasına büyük katkı sağlaması bekleniyor. 
     
     VERGİ TEŞVİĞİ... 

     Öte yandan emeklilik yatırım fonlarına ödenen katkıların vergi matrahından düşülebilecek kısmı, asgari ücretin bir yıllık tutarını geçmemek üzere katılımcının bir yıllık ücret gelirinin yüzde 10'u ile sınırlanıyor. 
     
</TEXT>
</DOC>
