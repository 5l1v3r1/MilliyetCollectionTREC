<DOC>
<DOCNO> 183668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/guncel/gun11.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternetten kazanacaklar 
</HEADLINE>
<TEXT>
   Zorunlu bağışa bakanlık çözümü 
   BAHAR ATAKAN Ankara 

   
   Milli Eğitim Bakanlığı, Başbakan Recep Tayyip Erdoğan'ın "40 bin okula internetli bilgisayar" sözünü gerçekleştirmek üzere ilk adımı attı. Bakanlık, eğitim yılı başlangıcında velilerden zorunlu bağış istenmesini de engelleyecek proje için yarın Dünya Bankası'yla masaya oturmaya hazırlanıyor. Ekim sonuna kadar 52 bin 600 yeni bilgisayarın özellikle köy okullarına dağıtılması planlanıyor. Dünya Bankası'yla imzalanan 300 milyon dolarlık Temel Eğitimi Destekleme Projesi kapsamında alınan bilgisayarlar da kırsal bölgelere gönderildi. Yurt genelinde 6 bin 300 tam donanımlı Bilgi Teknolojisi Sınıfı kurulacak. Öğrenci sayısına göre 15 ya da 20 bilgisayardan oluşacak sınıflar, hafta sonları "internet kafe"ler gibi vatandaşlara açılacak. Kullanım ücretleriyle sağlanacak gelir okullara harcanacak. Böylece zorunlu bağışın da önüne geçilebilecek. 
   
   
</TEXT>
</DOC>
