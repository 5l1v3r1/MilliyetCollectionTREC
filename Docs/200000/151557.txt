<DOC>
<DOCNO> 151557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sondun07.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli ABD'li General Talabani ile görüşüyor 
</HEADLINE>
<TEXT>

     Irak'ta geçici yönetimin başına geçecek Amerikalı emekli general Jay Garner, Kuzey Irak'taki Süleymaniye kentine geldi. 
     Garner'ın, Irak Kürdistan Yurtseverler Birliği IKYB lideri Celal Talabani ile bir araya geldiği belirtildi. 
     Amerikan C-130 tipi nakliye uçağıyla Erbil'e gelen, oradan da helikopterle Süleymaniye'ye geçen Garner ve beraberindekilerin, bugün Musul'a da geçmesi bekleniyor. 
     Mesut Barzani liderliğindeki Irak Kürdistan Demokrat Partisi IKDP ve Talabani liderliğindeki IKYB, muhalif grupların Irak'ın başkenti Bağdat'ta toplantı yapması çağrısında bulundu. 
     Barzani ve Talabani'nin katılımıyla Erbil kentinde yapılan bir toplantının ardından yayımlanan bildiride, iki parti yetkililerinin Şubat ayında Selahaddin kentinde yapılan toplantıdan sonra oluşturulan ''başkanlık konseyini'' Bağdat'ta toplanmaya çağırdığı belirtildi. 
     Tarihi belirtilmeyen toplantıda, bütün muhalif fraksiyonların temsil edildiği geçici Irak hükümetinin oluşturulmasını ele almak üzere genişletilmiş bir konferans hazırlanması bekleniyor. 
     Bildiride ayrıca, Şubat ayında oluşturulan ''başkanlık konseyinin'' Iraklı diğer muhalif grupları bünyesine dahil etme olasılığının da incelenmesi çağrısında bulunuyor. 
     Selahaddin'deki toplantıda, 6 üyeden oluşan ''ortak başkanlık konseyi'' kurulmasına karar verilmişti. Bu konseyin Barzani ve Talabani dışındaki üyeleri, Irak Ulusal Kongresi lideri Ahmed Çelebi, Irak'ın eski Dışişleri Bakanı Adnan Paçacı, Irak İslam Devrimi Yüksek Konseyi temsilcisi Abdülaziz El Hekim ve Irak Ulusal Anlaşması lideri Ayad Allavi'den oluşuyor . 
     





</TEXT>
</DOC>
