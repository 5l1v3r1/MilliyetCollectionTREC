<DOC>
<DOCNO> 175173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/yasam/yas12.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunlar da GEZEGEN'im insanı 
</HEADLINE>
<TEXT>

   
   Yuvalarını Saddam yaptı 
   Ömer Heder adlı bir Iraklı, devrik lider Saddam Hüseyin'in sarayından yağmaladığı bir yatak sayesinde 10 yıldır kendisini oyalayan sevgilisini evlenmeye razı etti. İngiliz "The Sun" gazetesine göre, 35 yaşındaki Heder, Amerikan askerlerinin Bağdat'a girdiğinin ertesi günü yağmacılarla beraber Saddam'ın 5 katlı sarayına giderek, maun yatağı yerinden söktü. Kendisine hediye edilen Saddam'ın yatak takımını, Tanrı'nın bir lütfu olarak gören Heder'in sevgilisi ise evlenmeye razı oldu. 
   
   Gecelik deşen Jack 
   DIŞ HABERLER SERVİSİ 
   ABD'nin Durham kentinde, New Hampshire Üniversitesi'nin kampusu çevresinde, bölge halkının 'Makasçı Jack' adını taktığı bir sapık, etrafa korku saçıyor. Haziran ayından beri, geceleri yalnız yaşayan altı kadının evine giren 'Makasçı Jack', kadınları uyandırmadan geceliklerini kesiyor. Sabah çıplak uyanan kadınların hiçbirinde yara izine rastlanmadı. Sapığı yakalamak için FBI uzmanları ve diğer güvenlik birimlerinden de destek isteyen polis, bölge halkını, kapılarını kilitlemeleri konusunda uyarıyor. Uzmanlar, makaslı sapığın, kurbanlarını uyandırmadan soymaktan zevk aldığını belirtiyor. 
   
   
</TEXT>
</DOC>
