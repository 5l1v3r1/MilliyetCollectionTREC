<DOC>
<DOCNO> 186787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/soneko14.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya nüfusunun altıda biri, gecekondularda yaşıyor... 
</HEADLINE>
<TEXT>

     Birleşmiş Milletler BM dünyada halen 1 milyar civarında olan gecekondu bölgelerinde yaşayan ve yoksul kesimi oluşturan nüfusun, gerekli tedbirlerin alınmaması halinde, 2030 yılında ikiye katlanabileceğini ortaya koydu. 
     BM İnsan Yerleştirme Programı'nın raporunda, söz konusu nüfusun artmasında kırsal kesimden büyük şehirlere göçün etkili olduğu belirtilirken, konuya ciddi ihtimamın gösterilerek, etkin tedbirlerin alınması gerektiği vurgulandı. 
     Öte yandan rapor, dünyanın kentsel nüfusunun yarısının gecekondularda yaşadığını gözler önüne sererken, kıtalar arasında karşılaştırmada, gecekondulaşmanın en çok Asya'da toplam 554 milyon kişi ile görüldüğünü kaydetti. 
     Raporda ayrıca, bazı gelişmiş ülkelerde gecekondu sakinlerinin geniş bir kesime yayıldığına ve zengin kesimin gecekondu halkıyla arasına çeşitli sınırlar koyduğuna da dikkat çekiliyor. 
     Raporda gecekondu kesimi, basit hizmetlere ve temiz suya ihtiyacı olan, eksik ancak kalabalık bir yapılanma içinde bulunan yoksul halk olarak tanımlanırken, 1990'lı yıllarda 923 milyona yükselen söz konusu nüfusun 2030 yılına kadar 2 milyar kişiye ulaşmasından endişe duyuluyor. 

     
</TEXT>
</DOC>
