<DOC>
<DOCNO> 162303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sontur03.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
''Bandırma depremi bitti, telaşa gerek yok.. '' 
</HEADLINE>
<TEXT>

     Çanakkale Onsekiz Mart Üniversitesi ÇOMÜ , Mühendislik-Mimarlık Fakültesi Dekanı Prof. Dr. Salih Zeki Tutkun, Bandırma'daki depremin küçük bir deprem olduğunu ve bu depremin artık bittiğini söyledi. 
     Prof. Dr. Tutkun, dün gece Bandırma'da meydana gelen 5.1 büyüklüğündeki depremin Çanakkale ve ilçelerinde de hissedildiğini hatırlattı. 
     Ülkemizin 1. derece deprem kuşağında yer aldığını belirten Prof. Dr. Tutkun, şunları kaydetti 
     ''Bandırma'da Kapıdağı Yarımadası yakınından bir fay geçiyor. Bu deprem büyük olasılıkla bu fay hattı üstünde yaşandı. Dün gece deprem 5.1 büyüklüğünde oldu. Bu depremin ardından küçük şiddette artçılar meydana geldi. Artçı depremler küçük olduğu için artık bu deprem bitmiştir. Bu depremin ardından halkımızın ve Çanakkalelilerin telaş yapmaması gerekir. Ülkemizin 1. derece deprem kuşağı bölgesinde olduğunu hep söylüyoruz. Artık depremle yaşamayı öğrenmeliyiz.'' 
     
</TEXT>
</DOC>
